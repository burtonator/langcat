https://da.wikipedia.org/wiki/Mads_Holger

Mads Holger Norgaard Madsen (født 25. oktober 1977, død 4. juli 2016) var en
dansk forfatter, politiker, radiovært og skribent på Berlingske og Euroman. Han
blev født og voksede delvist op på Nørrebro i København og var søn af den
skotske kunstmaler John Lindsay Little. Han havde dog stort set ingen kontakt
med faderen indtil dennes død i 2001. Mads Holger blev i 2007 gift med
tv-journalisten Paula Larrain, men året efter skiltes parret igen. I 2014
bekendtgjorde Mads Holger sit kandidatur til Folketinget for Det Konservative
Folkeparti.

Han har ved siden af sit forfatterskab arbejdet som journalist siden 1996. Hans
journalistiske karriere begyndte som redaktør af den københavnske lokalavis
Rendestenen, som blev udgivet af journalist Jacob Ludvigsen i Københavns
såkaldte Pisserende-kvarter.

I 2008 udgav han romanen Alle går rundt og forelsker sig, som fik en dårlig
modtagelse. Jyllands-Postens anmelder gav 2 stjerner, og Politikens anmelder
kaldte den "en komplet fiasko". Leonora Christina Skov fra Weekendavisen kaldte
Holger for "Danmarks ubetinget ringeste forfatter"..

I 2009 stiftede han Klub JET, som var et natklubkoncept, hvor 150 udvalgte
gæster betalte for at rejse med Mads Holger til udvalgte natklubber og
luksushoteller i forskellige af verdens storbyer. Festerne foregik ombord på et
privatchartret fly. Premieren på disse arrangementer fandt sted den 18. april
2009 i Stockholms operahus. Senere samme år afholdtes et lignende arrangement på
en privat ø i Bosporus-strædet. I 2010 fulgte et meget omtalt arrangement i
Beirut, mens 2011 bød på et arrangement i Moskva og slutteligt samme år i
Marrakech. De pågældende events skabte stor opmærksomhed i dansk presse og har
bl.a. været omtalt i Politiken, Berlingske og Jyllandsposten, m.m.

I 2011 tiltrådte Mads Holger som radiovært på Radio24syv, hvor han siden da
ugentlig har beværtet programmet Skriftestolen om tro, kristendom og eksistens.
Derudover har han også lavet programserierne Du må kalde mig Mads Holger og Mads
Holger i Herning på samme radiokanal.

Ved siden af sine faste skriverier har han gennem en årrække forfattet et større
antal kronikker og andre debatindlæg i bl.a. Politiken, Information og
Berlingske.

I september 2012 udgav han sin anden roman i eget navn: Bladguld. Bogen fik 2
stjerner i Jyllands-Posten, der desuden fandt Holger totalt blottet for
selvironi, og 3 stjerner i Ekstra Bladet, der kaldte sproget noget af en
prøvelse at læse.

Blandt de mest omtalte debatter, som han har rejst, er debatten om og kritikken
af dansk liberalisme, som han indledte med en kronik i juli 2013. Debatten, der
varede i flere måneder, satte store skel i det borgerlige Danmark mellem
konservative (hvortil Mads Holger selv regnes) og liberalister.

Ved folketingsvalget 2015 stillede Mads Holger op for Det Konservative
Folkeparti og fik 977 personlige stemmer. Dagen efter valget indstillede Det
Konservative Folkepartis forretningsudvalg, at Mads Holger blev ekskluderet fra
partiet på grund af partiskadelig virksomhed. Mads Holger havde tre dage før
valget i et interview med Politiken omtalt partiet som en "døende patient der i
sin febervildelse slår ud efter lægen".

Den 5. juli 2016 oplyste Politiken, at Mads Holger var død. Mads Holgers familie
havde fortalt avisen, at de dagen forinden, 4. juli 2016, fandt Mads Holger død
i deres sommerhus i Grasten på Thurø, hvor han havde begået selvmord.

Mads Holger blev bisat fra Garnisons Kirke i København den 12. juli 2016, i
samme kirke som han blev gift med Paula Larrain, og som hans mormor blev bisat
fra i 2015.



https://da.wikipedia.org/wiki/Karen_Blixen

Karen baronesse von Blixen-Finecke (døbt Karen Christentze Dinesen) (17. april
1885 på Rungstedlund, Rungsted – 7. september 1962, ditto) var en dansk digter,
forfatter og storyteller, som også skrev under pseudonymerne Isak Dinesen,
Osceola og Pierre Andrézel. Karen Blixen betragtede sig som storyteller og har
sammenlignet sig med Scheherazade, der i Tusind og en Nats eventyr fortæller
kaliffen Shahryar eventyr. Hendes fortællinger og eventyr følger traditionen, og
de fleste foregår i det 19. århundrede eller tidligere. I Danmark, USA og
England er Karen Blixen mest berømt for værkerne Syv fantastiske Fortællinger,
Vinter-Eventyr og Den afrikanske Farm.

Karen Dinesen blev født på Rungstedlund i Nordsjælland som næstældste datter af
forfatteren kaptajn Wilhelm Dinesen og Ingeborg Dinesen, født Westenholz fra en
familie, der var meget forskellig fra Wilhelm Dinesens. Mens moren var af
borgerlig slægt, var faren søn af en officer og godsejer. Ingen i Karen Blixens
familie var adelige, men flere fra hendes familie havde giftet sig adeligt og
havde forbindelse til de danske adelsslægter gennem ægte- og venskaber. De
levede også med tjenestefolk og uden økonomiske bekymringer.

Karen Blixens mormor, Mary Lucinde Westenholz, og ugifte moster Mary Westenholz
flyttede ind i en fløj af Rungstedlund i 1886. Karen Blixens lillesøster Ellen
Dinesen (kaldet Elle) fødtes samme år, mens hendes storesøster Inger Dinesen
(kaldet Ea) var født i 1883. Inden for de næste seks år voksede søskendeflokken
med to drenge, Thomas Dinesen og Anders Dinesen.

Karen Blixens far begik selvmord i 1895, da hun var ti år. Hendes mor blev alene
med fem børn. Wilhelm Dinesen hængte sig i det pensionat i København, hvor han
boede som folketingsmedlem. Wilhelm Dinesen hængte sig efter sigende, fordi han
havde gennemlevet politiske nederlag og fået kønssygdommen syfilis, der ikke
kunne helbredes. Den medførte en lang depression og fysisk svækkelse. Karen
Blixens far var 49 år, da han valgte fridøden, som det hed.

Hun fik alligevel en sorgløs og ubekymret opvækst. Hendes barndom på
Rungstedlund blev som andre børns i de kredse: lange rejser til familiens
herregårde; egne rideheste og sejlbåde i Sundet; en stor stab af tjenestefolk,
barnepiger og privatlærerinder. Senere rejste hun til Schweiz på et langt
ungdomsophold. Også til Skotland, Norge, Paris og Rom.

Karen Blixen manglede aldrig noget; hun fik kærlighed fra både sin mor, mormor
og moster, og lommepenge havde hun rigeligt af. Al den kærlighed og kultur
opmuntrede hende til at tegne, male og udtrykke sig kunstnerisk. Det varede ikke
længe før Karen Blixen begyndte at fortælle historier, og snart skrev hun sit
første skuespil, komedien Hovmod staar for Fald. Skuespillet blev opført på
Rungstedlund med familie og venner i hovedrollerne.

Som attenårig blev Karen Blixen optaget i forberedelsesklassen til
Kunstakademiets kunstskole for kvinder på Charlottenborg i København. Hun gik to
år på Kunstakademiet, og i 1905 blev hun næstformand i Kunsternes Elevforbund
der og blev optaget på Kunstakademiets modelskole. Hun benyttede sig ikke af
tilbuddet. Som toogtyveårig debuterede Karen Blixen med fortællingen Eneboerne,
der blev trykt i tidsskriftet Tilskueren. Senere samme år udgav tidsskriftet
Gads danske Magasin fortællingen Pløjeren. Begge fortællinger blev
offentliggjort under pseudonymet Osceola.

Karen Blixen var fireogtyve år, da hun forelskede sig i sin første store
kærlighed baron Hans von Blixen-Finecke. Hans var en af tidens mest
eftertragtede ungkarle. Han var en fremragende rytter og havde evnen til at føre
sig frem i de bedste kredse. Karen Blixen var halvkusine til ham og færdedes i
de samme kredse og var på næsten samme sociale niveau. Han var dog adelig.
Forskellen betød alverden. Karen Blixen var så ulykkeligt forelsket i Hans, at
hun en dag overvejede at skyde sig selv i foden, så hun kunne slippe for at tage
med resten af familien på ferie og i stedet se ham ved et hestevæddeløb. Hun
skød sig ikke i foden og var som femogtyveårig stadig ulykkeligt forelsket i
Hans. Derfor besluttede hun og hendes søster Inger Dinesen sig for at tage til
Paris i 1910. Karen Blixen troede, at hun ved at tage til Paris kunne glemme
Hans og finde en ny kærlighed.

Den skulle hun finde i Hans' tvillingebror, Bror von Blixen-Finecke, der også
var baron og opvokset på herregården Næsbyholm i Skåne. Den 14. januar 1914,
samme dag som hun for første gang ankom til Britisk Østafrika, giftede hun sig
med sin halvfætter, Bror, og blev baronesse Blixen. Det skete til familiens
store forundring, da hun som teenager havde haft et vildt kærlighedsforhold til
Hans. Ægteparret var helt forskellige i uddannelse og temperament, og Bror var
senere Karen Blixen utro. Parret blev separeret i 1921 og skilt i 1925.

Karen Blixen boede fra den 14. januar 1914 til den 14. juli 1931 i Britisk
Østafrika,[note 3] hvor hun ejede og drev en kaffeplantage. Parret Karen og Bror
von Blixen-Finecke flyttede til Afrika, hvor de i begyndelsen af 1914 brugte
familiens penge til at etablere Karen Coffee Company Ltd., leje afrikanske
arbejdere osv. Om sit tidlige liv i Afrika skrev Karen Blixen:

I 1918 mødte hun den engelske storvildtjæger Denys Finch Hatton, og efter sin
separation fra Bror udviklede hun et nært venskab med Denys, som endte med at
blive en langvarig kærlighedsaffære. Denys anvendte Karen Blixens farm som
"hjemmebase" fra 1926 til 1931, når han ikke var på en af sine talrige safarier.
Denys' dødelige flystyrt den 14. maj 1931 med sit biplan de Havilland Gipsy Moth
var en af grundene til, at hun forlod Kenya i august 1931. Af andre grunde kan
nævnes den fejlslagne kaffehøst og den økonomiske depression efter Wall
Street-krakket i 1929. Det gjorde, at udgifterne til bedriftens jord og
produktion voksede, og Karen Blixen blev tvunget til at opgive sin højt elskede
farm.

Familieaktieselskabet, der ejede farmen, solgte den til en bygherre, som havde
planer om at udstykke farmens jord til byggegrunde. Karen Blixen vendte tilbage
til Danmark, hvor hun boede resten af sit liv på Rungstedlund, som hun arvede
efter sin mor i 1939. Hun vendte hjem såret på sjæl og krop: Denys' død og
hendes kun delvist kurerede syfilis fra ægteskabet med Bror havde taget hårdt på
hende.

Efter sin hjemkomst fra Afrika begyndte hun at skrive for alvor. Hun
offentliggjorde to noveller i forskellige danske tidsskrifter i 1907 under
pseudonymet Osceola, navnet på den Seminole-indianske leder, muligvis inspireret
af hendes fars forbindelse til de amerikanske indianere i Wisconsin.[note 4]

Hun udsendte sin første bog Syv fantastiske Fortællinger i USA i 1934 under
pseudonymet Isak Dinesen. Den har med sin gådefulde og vide metaforik vundet
stor anerkendelse. Udgivelsen af bogen i Storbritannien fulgte i september samme
år og i Danmark i september 1935. Hendes anden og mest kendte bog Den afrikanske
Farm udkom i 1937, og dens succes fastslog hendes ry som forfatterinde. Under 2.
verdenskrig, da Danmark var besat af tyskerne, begyndte Karen Blixen at skrive
den introspektive fortælling Gengældelsens Veje, under et andet pseudonym,
Pierre Andrézel; den udkom i 1944.

Karen Blixen var bredt respekteret af samtidige som Ernest Hemingway og Truman
Capote. Under sin tur til USA i 1959 mødtes hun med en lang række forfattere –
bl.a. Arthur Miller, E.E. Cummings og Pearl S. Buck. Hun mødte også
skuespillerinden Marilyn Monroe.

Umiddelbart efter Karen Blixens vielse med Bror von Blixen-Finecke den 14.
januar 1914 blev hun smittet med syfilis. Hun må tidligt have erkendt smitten,
for allerede samme år henvendte hun sig til en engelsk læge i Nairobi og blev
behandlet med kviksølvtabletter, men rask blev hun ikke. I brev af 28. maj 1915
skrev hun til moren om sit helbred, at hun var ret dårlig med feber og
blæresygdom:

Hun fulgte lægens råd og rejste i juni samme år til København. Her opsøgte hun
straks professor i hud- og kønssygdomme, dr. med. Carl Rasch, som varetog hendes
behandling, når hun var hjemme de følgende 17 år. Det blev til flere langvarige
indlæggelser på Rigshospitalet og ambulant behandling, som fortsatte efter Karen
Blixens endegyldige hjemkomst til Danmark den 31. august 1931.

Hendes syfilis medførte lige fra begyndelsen infertilitet (ufrivillig
barnløshed). Dog var omfattende undersøgelser ikke i stand til at afsløre tegn
på syfilis hos hende før efter 1925. Hendes skriftlige dygtighed tyder på, at
hun ikke led under den mentale degeneration af senstadier af syfilis eller af
forgiftning på grund af kviksølvbehandlingerne. Hun oplevede et mildt, permanent
tab af følelse i benene, der kunne tilskrives hendes kroniske brug af
arsenikbehandling under opholdet i Britisk Østafrika.

Fra 1940 til sidste halvdel af 1950'erne overtog dr. med. Mogens Fog den
behandling, som Carl Rasch havde indledt i forbindelse med hendes fire besøg i
Danmark under Afrika-tiden. Hendes medicinske behandling varetog overlæge, dr.
med. Torben Andersen, mens Mogens Fog i visse perioder oftere end andre foretog
undersøgelser, behandlingsindikationer og lange konsultationer med Karen Blixen.
Og på den baggrund såvel som hendes biografiske beretninger hævder han følgende:

I midten af 1940'erne blev Karen Blixens rygmarvssmerter så markante, at hun
insisterede på en operation. Den fik hun, og de følgende år var hun ikke plaget
af smerter som tidligere. Hendes tilstand blev hurtigt forværret i 1950'erne, og
i 1955 fik hun en tredjedel af mavesækken fjernet på grund af et mavesår (ulcus
duodeni). Det hindrede fortsættelsen af forfatterskabet i en periode, hvor hun
til gengæld deltog i flere radioudsendelser.

Karen Blixen døde den 7. september 1962 på Rungstedlund, hendes barndomshjem, i
en alder af 77 år. Hun vejede kun 35 kg pga. mavesårsoperationen: en tredjedel
af hendes mavesæk var fjernet. Karen Blixen blev jordfæstet den 11. september
1962 under den store rødbøg ved foden af Ewalds Høj, og efter hendes ønske blev
Davids salme Jeg løfter mine øjne til bjergene oplæst.

Karen Blixen, der i Britisk Østafrika havde underholdt Denys Finch Hatton med
smukke fortællinger fra fjerne lande og tidsaldre, betragtede sig selv som
storyteller. Det ses i forfatterskabet, der følger en traditionel stil af
storytelling. Om sin bevidst gammeldags stil nævnte Karen Blixen i flere
interview, at hun ønskede at udtrykke en ånd om mod og skæbne, der ikke findes i
moderne tid. Desuden er Karen Blixens fortællinger og eventyr intellektuelle og
intertekstuelle med hensyn til verdenslitteraturen, ligesom mange af hendes
ideer kan spores til romantikken.

Da Karen Blixen først påbegyndte sit forfatterskab i 50 års alderen, kan hendes
fortællingers univers siges at have været fuldført og veletableret ved
forfatterskabets begyndelse. Derfor er forfatterskabet også uden de almindelige
nybrud og faser som optræder hos andre digtere og forfattere, der indleder deres
forfatterskab tidligt i ungdommen – f.eks. Nikolaj Gogol og Jens August Schade.
Gengældelsens Veje er det eneste af Karen Blixens værker, der har karakter af
introspektiv kriminalroman. Det har Karen Blixen da også – vel at mærke efter
afsløringen af forfatteren bag pseudonymet Pierre Andrézel – betegnet som sit
forfatterskabs illegitime barn.

Hendes skriftlige arbejder i det meste af 1940'erne og 1950'erne bestod af
eventyr i storytelling-traditionen. Den mest berømte er fortællingen Babettes
gæstebud om en kokkepige, der bruger hele sin titusinde-franc store
lotteripræmie til at forberede et lucullisk måltid i en nordnorsk landsby.
Fortællingen Den udødelige historie er tilpasset til biograflærredet i 1968 af
Orson Welles og Babettes gæstebud i 1987 af Gabriel Axel.

I 1950'erne var Karen Blixen i flere år kandidat til Nobelprisen i litteratur,
og i 1957 skulle hun have været meget tæt på tildelingen, der udeblev. Da Ernest
Hemingway i 1954 modtog Nobelprisen, sagde han ifølge hustruen Mary Welsh
Hemingway:

Som forfatter bevarede hun sit image som en karismatisk, mystisk, gammel
baronesse med et indsigtsfuldt tredje øje. Hun har også sarkastisk-selvbevidst
udtalt, at: "I Danmark siger mine unge forfattervenner, at jeg er tre tusinde år
gammel"; og tilføjet, at hun gav Johann Wolfgang von Goethe ret i hans nøgterne
betragtning: "Den, som ikke fører sin regnskabsbog over mindst 3000 år, lever
fra hånden til munden". Hun etablerede sig også som en inspirerende figur i
dansk kultur og åndsliv.

Karen Blixen kom i slutningen af 1940'erne og starten af 1950'erne i forbindelse
med forfatterne omkring tidsskriftet Heretica, og i rollen skiftevis som
Sibylle, heks og Scheherazade samlede hun en kreds af håbefulde, mandlige
talenter omkring sig, heriblandt Thorkild Bjørnvig, Aage Henriksen, Jørgen
Gustava Brandt, Ole Wivel og Erling Schroeder. Karen Blixen bidrog i denne
forbindelse med flere artikler til tidsskriftet, og den første artikel var
hendes tyske rejsereportage Breve fra et Land i Krig (skrevet[note 5] 1940;
publiceret 1948 i Heretica). Desuden havde Thorkild Bjørnvig i årene 1950-1954
et nært venskab med Karen Blixen, hvorom han i 1974 har udgivet værket Pagten –
Mit venskab med Karen Blixen.

Farmen M’Bogani, der var bygget af Åke Sjögren i 1912, flyttede ægteparret Karen
og Bror von Blixen-Finecke ind på i 1917. De havde forinden boet fire år på
M'Bagathi, som var deres første farm i Afrika.

Familieaktieselskabet, der i 1916 købte M’Bogani, hed Karen Coffee Company Ltd.,
og formanden for bestyrelsen var hendes onkel, Aage Westenholz, som har
navngivet selskabet efter sin niece Karen Blixen. Den forstad til Nairobi, hvor
hun dyrkede kaffe og havde sin farm, hedder i dag "Karen". Karen Blixen har i
sine senere skrifter erklæret, at: "Boligdistriktet Karen var opkaldt efter
mig." Bygherren, der købte kaffefarmen af familieaktieselskabet, fortalte hendes
levnedsskildrer, Judith Thurman, at han havde planlagt at navngive distriktet
efter Karen Blixen.

Fra Karen Blixen forlod farmen i 1931 til 1963 boede tre forskellige familier
boet på den. I 1963 købte den danske stat den og skænkede den til Kenya for at
markere uafhængighedsdagen den 12. december samme år. Dog var det først i 1985,
altså hundredåret for Karen Blixens fødsel, at Kenyas nationalmuseum indviede et
museum i hovedbygningen på hendes farm. I dag er farmen derfor en afdeling under
National Museums of Kenya.

Farmens stuer er restaureret og indrettet med nogle af Karen og Bror von
Blixen-Fineckes møbler og malerier, ligesom museet indeholder visse dele af
filminteriøret fra filmen Mit Afrika. Der er i dag også en Karen Blixen Coffee
Garden Restaurant and Cottages i nærheden af farmen.

Karen Blixen levede det meste af sit liv i familiens hjem på Rungstedlund, som
blev overtaget af hendes far i 1879. Ejendommen ligger i Rungsted, 24 km nord
for København. De ældste dele af huset går tilbage til 1680, og det har været
både kro og landbrug. Det meste af det, Karen Blixens skrev, skrev hun i Ewalds
stue, som er opkaldt efter forfatteren Johannes Ewald. Ejendommen administreres
af Rungstedlundfonden, der er grundlagt af Karen Blixen og hendes søskende i
1958. Ejendommen blev museum i 1991.

Stuerne i nordfløjen står, som Karen Blixen indrettede dem med friske blomster i
vaserne. Denne del af Rungstedlund er også åben for publikum, og her findes et
lille galleri med oliemalerier, pasteller og kultegninger udført af Karen
Blixen. Efter ombygningen i foråret 2004 indviedes to nye rum – et fuglerum og
et filmrum.



https://da.wikipedia.org/wiki/Yahya_Hassan

Yahya Hassan (født 19. maj 1995 i Aarhus) er en dansk digter med palæstinensisk
baggrund og tidligere folketingskandidat for Nationalpartiet. Hans digtsamling
Yahya Hassan er med et oplag på mere end 120.000 eksemplarer den bedst sælgende
debutdigtsamling i Danmark.

Yahya Hassan sidder fængslet (siden 21. marts 2016), dømt for at have skudt en
17-årig dreng i foden og andre lovovertrædelser (inklusive tidligere forhold i
2016 og 2015). Retten i Aarhus dømte ham 16. september 2016 et år og ni måneders
fængsel.

Efter en belastet opvækst i en såkaldt ghetto i Aarhus V med vold, svigt og
kriminalitet begyndte Hassan at skrive digte.

På et ophold på institutionen Solhaven i Farsø, hvor han var anbragt,
overraskede hans skriftlige arbejde en af lærerne. Mødet med læreren har
tilsyneladende inspireret Hassans digt KONTAKTPERSON, hvor det hedder at "DET
STARTEDE MED ET KYS (...) FØRST BLEV HUN FYRET SÅ BLEV HUN SKILT". Mødet i
Solhaven fik et yderligere aspekt da den debuterende 40-årige forfatter Louise
Østergaard i januar 2014 udgav romanen 'ORD', der blev betegnet som "en mærkelig
blanding af selvbiografi, fiktion, nøgleroman og autofiktion." I et interview
bekræftede hun, at hun havde været kæreste med Hassan. I romanen, hvor
personerne omtales med "jeg" og "du", indleder en 38-årig lærerinde og en
16-årig dansk-palæstinensisk elev en passioneret og problematisk
kærlighedsaffære.

Hassan begyndte at skrive koncentreret og tog på forfatterhøjskole. Han har gået
på Vallekilde Højskole i 2013, og fra samme år går han på Forfatterskolen i
København.

Blandt sin inspiration har Hassan nævnt Dostojevskij, Michael Strunge og især
Karl Ove Knausgårds selvbiografiske bøger.

I februar 2013 optrådte Yahya Hassan på litteraturfestivalen Litt Talk på
Vallekilde Højskole, og hans digtoplæsninger blev bragt i en DR-reportage. Søren
Marcussens videoportræt om ham fra en serie om 12 unge mænd med anden etnisk
baggrund blev udgivet på YouTube i februar 2013.

Den 8. juni 2013 optrådte Yahya Hassan på Aarhus Teater med egne digte i samspil
med Søren Marcussen, leder af teatret Opgang2, og kunstneren Hans Krull, som
malede indholdet af det, han hørte. I september 2013 optrådte Hassan på Vild med
ORD, hvor også Dorthe Nors og Lone Hørslev deltog under Århus Festugen. DR
skrev, at han reciterede "insisterende, påkaldende og med stor sproglig
sikkerhed".

Den 17. oktober 2013 udgav Gyldendal Yahya Hassan digtsamling med titlen Yahya
Hassan. Et par uger før udgivelsen bragte Politiken et større interview med
Hassan af Tarek Omar den 5. oktober 2013 med overskriften Digter: Jeg er fucking
vred på mine forældres generation. Denne artikel skabte enorm opmærksomhed og
debat, dels litterært og dels politisk og kulturelt om integration. Yahya Hassan
blev derefter interviewet i DR2 Deadline. Han optrådte også i Aftenshowet og på
TV 2/Østjylland. Ståhejen nåede i november også frem til en amerikansk blog
under The Wall Street Journal.

I medierne udtalte Hassan sig kritisk om dele af sin kulturbaggrund. Han
beskyldte forældregenerationen for at klynge sig til Koranen, mens de begik
socialt bedrageri, tævede deres børn og forhindrede børnene i at blive
integreret i det danske samfund.

Digtene beskriver en opvækst med vold, svigt og kriminalitet. Digtsamlingen
udtrykker blandt andet et opgør med forældrene og religionen islam.

Debutdigtsamlingen Yahya Hassan havde et første oplag på 800 eksemplarer i år
2013, hvilket hurtigt blev udsolgt, hvorefter forlaget Gyldendal øgede oplaget i
flere omgange: I oktober til 11.000, i november til 42.000, i slutningen af
november til 57.000, i starten af december lå antallet af eksemplarer på 93.000,
og fredag den 13. december 2013, kunne forlaget Gyldendal oplyse, at
digtsamlingen havde rundet 100.000 eksemplarer. Opmærksomheden omkring
debutdigtsamlingen var så stor, at man skal tilbage til Vita Andersens
Tryghedsnarkomaner fra 1977 for at finde en digterdebut med ligeså stor
gennemslagskraft.

Digtsamlingen blev solgt til udgivelse i Holland, Italien, Norge, Sverige,
Island, Spanien, Finland, Brasilien og Tyskland og forlaget forsøger også at få
digtsamlingen ud i flere andre lande. Al og Kuku Agami blev engageret til at stå
for en engelsk oversættelse.

Med udgivelsen af digtsamlingen begyndte Yahya Hassan at recitere digtene
offentligt. Hans recitering var i en egenartet særpræget deklamatorisk stil.
"Han synger sine digte rytmisk som en vantro muezzin" skrev en tysker.

Disse digtoplæsning blev et tilløbsstykke og man kunne læse om udsolgte
arrangementer. Et arrangement organiseret af Aarhus Kommunes Biblioteker i
december 2013 blev udsolgt på bare to minutter.

Både Andreas Bo og Ulf Pilgaard kunne udnytte den særprægede reciteringsstil i
parodier over Yahya Hassan.

Litteraturanmelderne var gennemgående positive. De mente, at sproget var
nyskabende og indholdet socialrealistisk og kraftfuldt. Anmelder Louise
Rosengreen fra Dagbladet Information beskrev digtene som narrativ og mundret
autofiktion. Andre anmeldere fandt, at bogen var et unikt eller chokerende
indblik i et nutidigt miljø, skrevet på en motor af vrede og fremmedgjorthed,
med afdæmpet internaliserende smerte, eller nøgternt og illusionsløst. Tyske Die
Zeit kaldte samlingen en lyrisk dannelsesroman. I en kommentar til sproget anså
en anmelder digtsamlingen for det første betydelige værk på såkaldt perkerdansk.
Lars Bukdahl bemærkede en "anti-metaforicitet" i digtene og karakteriserede dem
som værende "direkte telegramgatigt konkret akut - vil ske og SKER i hårde,
klare, stakåndede glimt". Allerede i sommeren 2013 før udgivelsen af
digtsamlingen hørte Bukdahl oplæsningen af digtet SKUFFELSEN og karakteriserede
da det med "dette var glasklar, hårdtbrændt patos, som virkede, som ved sin
sikre, frygtløst drastiske fyndighed overbeviste".

En del af anmelderne har gjort sig overvejelser om, hvad debuten kunne betyde
for den offentlige debat, selv om de generelt erkender, at bogen ikke er
politisk. Dagbladet Politiken kaldte Hassan for "indvandrerdigter", selv om han
er født i Danmark. Hassan har derefter udtalt, at han ikke ytrer sig som
debattør i integrationsdebatten, men som digter.

Fra nogle muslimers side var der skepsis eller vrede over, at Hassan kritiserede
sine forældre, indvandrermiljøet og islam.

En af de mere særprægede hændelser skete under Cirkusrevyen 2014, hvor Ulf
Pilgaard parodierede Yahya Hassan. Da Pilgaard blev introduceret på scenen med
"her kommer Danmarks nye nationaldigter Yahya Hassen" hørte nogle unge mænd "af
anden etnisk herkomst end dansk" dette og brød ind i Cirkusrevyens telt. Fra
foran scene begyndte de utilfredse mænd at råbe mod Pilgaard, øjensynligt
ukvemsord på arabisk.

Han modtog flere dødstrusler, og ifølge Danmarks Radio overvejede politiet hans
sikkerhed.

Et af de alvorlige udfald mod Hassan skete den 18. november 2013 da han blev
udsat for et voldeligt overfald på Hovedbanegården. Her blev han om aftenen
overfaldet i forhallen ud mod banegårdspladsen, af den terrordømte og nu
prøveløsladte Isaac Meyer – Hassan fik tildelt 5-8 slag i ansigtet og på
kroppen, mens Meyer råbte, at han var "vantro og skulle dø". Dagen efter blev
Meyer fremstillet i grundlovsforhør i Københavns Byret, hvor han erkendte at
have overfaldet Hassan. Han blev varetægtsfængslet i 13 dage – sigtet efter
straffelovens paragraf 244, hvor der kan straffes med bøde eller fængsel indtil
3 år. Den 9. december 2013 idømte Københavns Byret den 24-årige Isaac Meyer fem
måneders fængsel for overfaldet på Yahya Hassan. I denne forbindelse meddelte
Yahya Hassan følgende i retten (citat):

En 15-årig dreng med somalisk baggrund modtog i marts 2014 en 20-dages betinget
fængselsdom efter at Retten i Glostrup havde fundet at hans kommentarer på
Facebook var en trussel mod digterens liv.

I Retten i Aarhus blev Hassan idømt fire måneders betinget fængsel den 9. marts
2015, i en voldssag som han efterfølgende valgte at anke. Han blev senere
frifundet ved Vestre Landsret.

Postyret omkring Hassan nåede nye højder den 26. november 2013 da han oplæste
sine digte på H.C. Andersen Skolen i Vollsmose, Odense, for et publikum på 51
journalister foruden 225 personer hvor blandt andet social- og
integrationsminister Annette Vilhelmsen (SF) var til stede. Oprindeligt var
arrangementet planlagt til at skulle foregå på Vollsmose Bibliotek, men med
baggrund i politiets trusselsvurdering aflyste biblioteket arrangementet. Få
måneder før havde et debatmøde med Ahmed Akkari skabt en alvorlig situation med
stenkastende unge, og Akkari der måtte eskorteres væk af sikkerhedsvagter.
Aflysningen mødte kritik fra flere sider og var årsag til flere paragraf-20
spørgsmål i Folketinget til (nu daværende) justitsminister Morten Bødskov.

Grundet trusler på livet var Hassan beskyttet under arrangementet af kampklædte
betjente, agenter fra Politiets Efterretningstjeneste (PET), bombehunde samt
flyveforbud. Chefen for DR Nyheder, udtalte i denne forbindelse, at begivenheden
drejer sig om ytringsfrihed og derfor blev arrangementet dækket af Danmark
Radio.

Hassans digtoplæsning med den efterfølgende diskussion med publikum blev
transmitteret på tv.

Digtsamlingen skaffede Yahya Hassan en række priser. Han modtog den 8. november
2013 prisen som 'Årets Debutant' på Bogmessen BogForum. I samme måned fik
digtsamlingen også Hassan nomineret til Montanas Litteraturpris. Weekendavisen
tildelte ham deres 100.000 kroners litteraturpris for 2013 i slutning af januar
2014. Omtrent samtidig gjorde digtsamlingen ham til en suveræn vinder af
Politikens Litteraturpris 2013 på 250.000 kroner. Derudover var Hassans bog en
blandt 10 nominerede til Danmarks Biblioteksforening og Berlingskes Læsernes
bogpris 2014. Han vandt den 26. september 2014 Bodil og Jørgen
Munch-Christensens debutantpris, som er Danmarks største af sin slags.

Til en Gaza-demonstration i sommeren 2014 havde Mellemfolkeligt Samvirke blandt
andet inviteret Yahya Hassan til at tale. Af sikkerhedsgrunde blev hans tale
aflyst, men han fik lejlighed til at fremføre talen i DR2 Deadline. I
anledningen et-året for udgivelsen af Yahya Hassan interviewede Adam Holm Hassan
i DR2 programmet 2. sektion. I programmet kritiserede han dem der havde givet
ham mærkatet som islamkritiker og argumenterede for at hans digtning snarere var
en samfundskritik.

I december 2014 optrådte han som usædvanlig gæst ved Dansk Folkepartis
julefrokost med en recitation med en til lejligheden skreven tekst med blandt
andet "Men hvad gør man ikke for et stykke flæskesvær i en flæskesfære". Hans
tilstedeværelse i debatten i 2014 var så stor at Politiken satte ham på
tredjepladsen over årets meningsdannere.

7. april 2015 bekendtgjorde Nationalpartiet i en pressemeddelelse, at Yahya
Hassan opstiller som kandidat, i så fald partiet når at blive
opstillingsberettiget inden næste folketingsvalg.

Formand Kashif Ahmad udtalte i den forbindelse: ”Vi er glade og stolte over at
Yahya har valgt at stille op for os og jeg glæder mig til vores videre
samarbejde. Han er et ungt friskt pust til det politiske landskab i Danmark.”

Nationalpartiet nåede ikke at blive opstillingsberettiget men opstillede
kandidater som løsgængere i 5 storkredse. Yahya Hassan opstillede således som
løsgænger i Østjyllands Storkreds hvor han fik 944 stemmer. Da det krævede over
20.000 stemmer at blive valgt ind i Folketinget, blev Yahya Hassan dermed ikke
valgt ind.

9. februar 2016 blev Yahya Hassan ekskluderet fra Nationalpartiet, efter han var
blevet anholdt igen. Yahya Hassan var denne gang blevet anholdt for narkokørsel.
Han var således medlem af partiet i ca. 10 måneder.

Yahya Hassan har i retssagen erkendt at have besiddet en pistol og at have
affyret skud med den. Han blev den 16. september 2016 idømt 1 år og 9 måneders
ubetinget fængsel.



https://da.wikipedia.org/wiki/Paula_Larrain

Paula Gabriela Larrain Bjørn (født Paula Gabriela Alvarez Larrain i 1970 i
Valparaíso, Chile) er en dansk journalist.

Paula Larrain kom som fireårig til Danmark med sine forældre, der var politiske
flygtninge fra Chile året efter kuppet mod Salvador Allende i 1973.

Hun blev student fra Esbjerg Statsskole i 1988 og journalist fra Danmarks
Journalisthøjskole i 1994.

Larrain har siden 2008 boet sammen med advokat Frederik Bjørn, med hvem hun har
en søn. De blev gift i 2015. Forinden har hun været gift to gange: første gang
med sin daværende kollega, journalisten Morten Løkkegaard, med hvem hun har en
søn, og siden med Mads Holger.

Hendes første journalistiske job var på Esbjerg Ugeavis, hvor hun blev ansat
allerede som 18-årig. Hun valgte dog at tage den formelle uddannelse i Århus,
hvor hun blev optaget i 1990. Undervejs var hun i praktik på TV-Avisen og på
Mellemfolkeligt Samvirkes blad Kontakt. Efter endt uddannelse blev hun ansat som
udenrigsmedarbejder på Radioavisen i DR, og hun blev siden udenrigsjournalist på
Berlingske Tidende, hvor hun var ansat i syv år – hendes sidste funktion dér var
som ledende redaktionssekretær på Berlingske Søndag. Hun vendte tilbage til DR
som vært på DR Morgen i 2001 og kom siden på TV Avisens aftenudsendelser, hvor
hun i det sidste år var studievært på udsendelsen kl. 21. I DR var hun ud over
at være TV Avis-vært også vært for programmet Året der gik og var medlem af
ekspertpanelet i P3-programmet Mads og Monopolet. Hun forlod DR i juni 2007 for
at blive selvstændig. Mindre end et år efter blev hun ansat i Danmarks
Rederiforening som kampagneleder for Det Blå Danmarks rekrutteringsindsats.

Ved folketingsvalget 2007 var hun opstillet som kandidat for De Konservative i
Indre Bykredsen. Hun fik 2.230 personlige stemmer, men blev dog ikke valgt ind.
I 2009 blev hun opstillet igen denne gang i Hillerødkredsen. I slutningen af
2009 valgte hun dog at sige definitivt farvel til en karriere som politiker.

Larrain har skrevet flere bøger. Den selvbiografiske I morgen skal vi hjem udgav
Lindhardt og Ringhof i 2003, og i 2008 udkom hendes humoristiske medieroman,
Uden for citat, på forlaget Rosinante. Hun har tillige været medforfatter til
"Politik og Jura" om Ole Espersen 2004 og medforfatter til "Det Glade Hjerte
Lever Længst" (Lindhardt og Ringhof 2007).

Derudover har hun fungeret som klummeskribent på Ekstra Bladet og har skrevet
bloggen Lige lovlig for Journalisten.dk.



https://da.wikipedia.org/wiki/Huset_p%C3%A5_Christianshavn

Huset på Christianshavn er en dansk tv-serie i 84 afsnit produceret 1970-1977.
Serien blev instrueret af Erik Balling, Tom Hedegaard og Ebbe Langberg og
skrevet af flere forfattere, se nedenfor. Serien er en af DR's største succeser.
Den blev basis for filmen Ballade på Christianshavn fra 1971, instrueret af Erik
Balling. Serien var og er også meget populær i Østtyskland, ligesom
Olsen-Banden. Det tyske navn på serien er Oh, diese Mieter!

Serien følger beboerne i ejendommen Amagergade 7 på Christianshavn i København.
Mange tidstypiske emner tages op, iblandet komik. Seriens udendørsoptagelser
blev filmet i den lille smalle gade på Christianshavn, resten blev optaget i
filmstudier.

Kultureksperter spåede serien kort levetid, men den varede flere år. Det blev en
af DR's største tv-succeser og gjorde det muligt for Nordisk Film at producere
den mere omkostningstunge Matador.

Serien blev kritiseret for at være overdrevet romantiserende og idylliserende af
arbejderboligerne. Mens mange boliger helt op til 1970'erne var faldefærdige og
fugtige, fremstilles de i serien som hyggelige og brugbare. Det fik blandt andre
statsminister Anker Jørgensen til at kritisere serien for at være slumidyllisk,
og for ikke at give et retvisende billede af virkeligheden. Anker Jørgensen var
født og opvokset i Amagergade. Denne kritik rejstes især efter afsnittet Jert
hus skal I bygge, hvor Egon og Karla afviser en ny bolig i Skovlunde. Netop i
denne tid flyttede titusinder af københavnere til forstæderne, og serien roste i
kritikernes øjne slumkvartererne.

Seriens genvordigheder bliver som regel ordnet i værtshuset Rottehullet i
Amagergade styret af Emma Frederiksen, spillet af Bodil Udsen. Ved hjælp af et
par øller, et par snapse eller flere falder der ro over gemytterne. Ud over
stamgæsterne flyttemand Olsen, dyrehandler Clausen, Egon, Meyer og genbohusets
øvrige beboere er det dog sædvanligvis et meget begrænset antal gæster, der
besøger Rottehullet. Scenerne i Rottehullet blev filmet i en kulisse.

Koordinater: 55°40′14.48″N 12°35′33.36″E﻿ / ﻿55.6706889°N 12.5926000°Ø﻿ /
55.6706889; 12.5926000



https://da.wikipedia.org/wiki/Wales

Wales (walisisk: Cymru) er en halvø i det sydvestlige Storbritannien og er en af
Det Forenede Kongeriges hoveddele (constituent countries), sammen med England,
Skotland og Nordirland.

Wales har et areal på ca. 20.768 km² og havde i 2011 et befolkningstal på
3.063.456. Hovedstaden er Cardiff.

Nationen har været afhængig af England siden det 12. århundrede. Den keltiske
egenart er dog bibeholdt og har fra det 19. århundrede dannet grundlag for en
national bevægelse, Plaid Cymru - Party of Wales, der i 1966 fik en repræsentant
i Parlamentet.

Walisisk er et gammelt keltisk sprog, der er nært beslægtet med kornisk
(Cornwall) og bretonsk (Bretagne). Nu taler man næsten kun walisisk oppe i
bjergene. Sproget tales af ca. 840.000 mennesker, ca. 28% af befolkningen.

Llanfairpwllgwyngyllgogerychwyrndrobwllllantysiliogogogoch er navnet på en
landsby.

De tidligste spor af bosættelser er ca. 30.000 år gamle, men først efter den
sidste istid blev der tale om permanente bosættelser i hele området.
Jæger-samlere indvandrede i stenalderen til England og Wales. Mens store mængder
vand stadig var bundet i den nordligere liggende del af iskappen, var England
landfast med kontinentet og Irland. I løbet af bronzealderen og jernalderen blev
den keltiske kultur dominerende, og Wales var delt mellem flere stammer, bl.a.
ordovicerne og silurerne (efter hvem de geologiske perioder Ordovicium og Silur
er opkaldt). (Disse perioder ligger dog millioner år før der boede keltiske
stammer i Wales og er kun navngivet efter stammerne, fordi fund relateret til
perioderne først blev fundet i områder, der var domineret af disse stammer)

Den første skrevne beretning om Wales er fra år 48. Den romerske historiker
Tacitus beskrev, hvordan mindre stammer havde været under angreb fra Silurerne
og derfor ønskede fred og samarbejde med romerne. Romerne anlagde en række
forter i det sydlige Wales og begyndte bl.a. at udvinde guld. Senere blev der
også anlagt forter længere nordpå.

Efterhånden opstod en kulturgrænse mellem de saxiske og keltiske kulturer, og en
jordvold blev bygget mellem England og Wales – den såkaldte Offa's Dyke efter
kong Offa af Mercia.

I en periode var kelterne i Wales allierede med de Skandinaviske Vikinger i
kampen mod angel-saxerne i England, og i år 878 blev en angel-saxisk engelsk hær
nedkæmpet af forenede walisere og vikinger. Dette gav fred med de engelske
naboer i mere end 100 år.

Omkring år 1100 var freden forbi, og efter mere end 100 års spredte
grænsestridigheder og egentlige kampe var hele Wales i 1282 i praksis lagt under
den engelske krone under Edward 1.. Herefter fulgte en periode med revolter,
mens englænderne byggede en række borge for at befæste deres position. Wales
blev styret efter walisisk lov, men i 1536 blev Wales formelt sluttet sammen med
England og engelsk lov blev indført. Englænderne forsøgte også at undertrykke
walisisk sprog og kultur, og det lykkedes næsten.

I starten af 1900-tallet var walisisk næsten uddødt, men efterhånden øgedes
interessen for at bevare og genopbygge walisisk sprog og kultur. Partiet Plaid
Cymru blev grundlagt i 1925, bl.a. med det formål at søge større uafhængighed
fra Storbritannien. I 1955 blev det officiel praksis at bruge betegnelsen
"England og Wales" i stedet for bare England om den del af Storbritannien, som
ikke var Skotland eller Nordirland. Cardiff blev udråbt til hovedstad i Wales.

I 1962 grundlagdes det Walisiske sprogselskab (engelsk: The Welsh Language
Society, walisisk: Cymdeithas yr Iaith Gymraeg) for at forhindre det walisiske
sprog i at uddø.

I 1965 anlagdes en dæmning for at skabe en drikkevandsreservoir for Liverpool,
og en hel landsby blev flyttet i denne forbindelse. Det gav anledning til
voldsom utilfredshed med det engelske styre, og walisisk nationalisme voksede.
To militante grupper (Free Wales Army og Welsh Defence Movement) gennemførte
bombeangreb mod infrastruktur og offentlige bygninger. Det fortsatte til efter
indsættelsen af Prins Charles som Prins af Wales i 1969.

I 1979 var der folkeafstemning om dannelse af et walisisk parlament, men der var
et stort flertal imod. Afstemningen blev gentaget i 1997, hvor parlamentets
oprettelse blev vedtaget med et lille ja. Wales' nationalforsamling (engelsk:
The National Assembly for Wales, walisisk: Cynulliad Cenedlaethol Cymru) blev
oprettet i 1999 og fik ret til at administrere statsbudgettet i Wales.

I 2006 gennemførtes loven Government of Wales Act, som øgede
nationalforsamlingens magt, så den nu svarer til det Skotske Parlament og
Nordirlands Nationalforsamling. Efter valget til nationalforsamlingen i 2007
dannedes en koalitionsregering med Plaid Cymru som den ene part.

Wales er bl.a. kendt for sin smukke og til tider vilde natur. Snowdon er det
højeste bjerg i England og Wales, men også Brecon Beacons er et kendt og
populært feriemål for briterne, deriblandt deres specialstyrker



https://da.wikipedia.org/wiki/Island

Island (islandsk: Ísland) er en nordisk europæisk østat, der ligger, hvor
Nordatlanten møder Ishavet på den midtatlantiske ryg. Landet har 331.310
indbyggere og et areal på 103.000 km², hvilket gør det til Europas tyndest
befolkede land. Landets hovedstad og største by er Reykjavík, der sammen med de
omgivende områder i den sydvestlige del af landet er hjemsted for to tredjedele
af landets befolkning.

Island er vulkansk og geotermisk aktivt. Det indre af landet består
hovedsageligt af en højslette af sand og lava, bjerge og gletsjere, hvorfra en
række gletsjerfloder løber mod havet gennem lavlandsområderne. Island opvarmes
af Golfstrømmen og har et tempereret klima på trods af placeringen relativt højt
mod nord lige op til den nordlige polarcirkel.

Ifølge Landnámabók blev Island bosat år 874, da den norske høvding Ingólfur
Arnarson blev den første permanente bosætter. Andre havde besøgt øen tidligere
og havde overvintret. I løbet af de næste århundreder bosatte folk af nordiske
folk sig i Island, hvortil de medbragte trælle af gælisk oprindelse. Island var
fra 1262 til 1918 del af først Norge og senere Danmark. Landet blev selvstændigt
i 1918, først som kongerige og fra 1944 som republik. Indtil det 20. århundrede
klarede islændingene sig primært ved fiskeri og landbrug, og landet var da et af
de fattigste og mindst udviklede i verden. Industrialiseringen af
fiskerierhvervet og hjælp fra Marshallplanen efter anden verdenskrig medførte en
stærk vækst i økonomien, og i slutningen af det 20. århundrede var et af de
rigeste og mest udviklede i verden. I 1994 blev landet medlem af EØS, hvilket
muliggjorde en udvidelse af økonomien særligt inden for det finansielle område.
En meget ekspansiv økonomisk politik og risikofyldte investeringer betød, at
Island blev særlig hårdt ramt af den internationale finanskrise i 2008, hvor
landets banker systematisk brød sammen, hvilket medførte betydelig social uro.
Island er medlem af FN, EFTA og NATO; blandt sidstnævnte organisations medlemmer
er Island det land med den mindste befolkning og den eneste, der ikke har nogen
fast hær.

Island har en markedsbaseret økonomi med relativt lave selskabsskatter
sammenlignet med andre OECD-lande, samtidig med at det har bevaret et
velfærdssamfund efter skandinavisk model med ret til offentligt finansierede
sundhedsydelser og uddannelse på alle niveauer. I 2011 lå Island som nummer 14
på den verdensomspændende Human Development Index, og det var det fjerdemest
produktive land i verden pr. indbygger. Der er meget fokus på kønnenes
ligestilling i Island, og i Global Gender Gap Report 2012 ligger Island øverst
skarpt forfulgt af Finland, Norge og Sverige.

Islandsk kultur er baseret på den nordiske arv. De fleste islændinge nedstammer
fra nordiske eller gæliske bosættere. Islandsk er et germansk sprog af den
vestnordiske gren og er tæt beslægtet med færøsk og visse vestnorske dialekter.
Med til at definere den islandske kultur er områder som det islandske køkken,
digtning og de middelalderlige islandske sagaer.

Ifølge Landnámabók og Íslendingabók boede der keltiske munke, kendt som
paparerne, i Island, før de norske bosættere ankom; det var sandsynligvis
medlemmer af den hiberno-skotske mission. Nylige arkæologiske udgravninger har
fundet ruiner af en hytte i Hafnir på Reykjanes-halvøen, og dateringer ved hjælp
af kulstof 14-metoden indikerer, at den blev forladt et sted mellem 770 og 880,
hvilket antyder, at Island var befolket noget før 874. De arkæologiske fund kan
også indikere, at munkene forlod Island, før nordmændene ankom.

I den periode, der her er tale om, var klimaet i Island betydeligt mildere end
nu, og omkring 25 % af landet var dækket af skov mod 1 % nu.

Den første norske bosætter på Island, som man kender navnet på, er Ingólfur
Arnarson, der opførte sit hjem i nutidens Reykjavik i 874. Ingólfur blev
efterfulgt af mange andre emigrerede bosættere, særligt nordmænd med deres
trælle, hvoraf mange var skotter eller irere. Bosætterne fik i det store hele
lov til at passe sig selv, og der opstod efterhånden en fællesskabsfølelse
blandt bosætterne, der udmøntede sig i en slags statsdannelse. Omkring 930 var
der gjort krav på det meste af den dyrkbare jord, og Altinget, et lovgivende og
dømmende parlament, var grundlagt for at regulere den islandske fristat.
Kristendommen blev indført omkring 990-1000, selv om den gamle nordiske religion
fortsat blev dyrket af en del af befolkningen flere år efter.

Islands tidlige historie er bedre dokumenteret end de øvrige nordiske landes
historie. Lige fra den første tid har man kendskab til enkelte mennesker, deres
navne og slægtsforhold med præcise årstal. Blandt de ældste, kendte bøger, som
blev skrevet i Island, er sagaerne, som beretter om landets historie.

Den islandske fristat eksisterede indtil det 13. århundrede, hvor det politiske
system, der var skabt af de oprindelige bosættere, ikke længere var i stand til
at håndtere den stigende magtkoncentration hos de islandske høvdinge.

Det, der særligt ledte til opløsningen af den islandske fristat, kendes som
Sturlungatiden, en periode med ufred og interne stridigheder mellem nogle af
landets mægtigste slægter. Perioden er beskrevet i Sturlunga saga og endte med,
at Island kom under den norske krone. Herredømmet over Island gik videre til
Danmark-Norge omkring 1380, da kongerigerne i Danmark, Norge og Sverige blev
samlet i Kalmarunionen. I de følgende århundreder blev Island et af de fattigste
lande i Europa. Ufrugtbar jord, vulkanudbrud, skovrydning og det barske klima
gjorde livet hårdt i et samfund, hvis eksistens næsten udelukkende afhang af
landbruget. Den sorte død ramte Island to gange, først i 1402-04 og senere igen
i 1494-95. Ved det første udbrud døde 50-60 % af befolkningen, mens det andet
dræbte 30-50 %.

Omkring midten af det 16. århundrede pålagde kong Christian 3. lutheranismen
indført hos sit folk. Jón Arason, den sidste katolske biskop i Hólar, blev
halshugget i 1550 sammen med to af sine sønner. Herefter gik landet snart over
til lutheranismen, der siden har været den dominerende religion. I det 17. og
18. århundrede pålagde Danmark strenge handelsbegrænsninger på Island, samtidig
med at sørøvere fra mange lande hærgede Islands kyster. En voldsom
mæslingeepidemi i det 18. århundrede dræbte næsten en tredjedel af landets
befolkning. I 1783 gik vulkanen Laki i udbrud med ødelæggende resultat. Årene,
der fulgte efter udbruddet, kendes som "Móðuharðindin" ("Den vanskelige
tågetid"), og her omkom omkring halvdelen af landets husdyr, hvilket førte til
en voldsom hungersnød med nedgang i befolkningen på omkring en fjerdedel.

Da Danmark-Norge blev en del af den tabende side i napoleonskrigene, blev landet
delt op i to selvstændige kongeriger ved freden i Kiel. Island forblev i den
forbindelse en del af Danmark. Op gennem det 19. århundrede blev klimaet fortsat
dårligere, hvilket resulterede i masseudvandring til Den Nye Verden, særligt til
Manitoba i Canada. Op mod 20.000 ud af en befolkning på 70.000 udvandrede i den
periode.

På samme tid voksede en ny national bevidsthed op med inspiration i romantikken
og de nationale strømninger i resten af Europa. Den islandske
uafhængighedsbevægelse tog form i midten af århundredet under ledelse af Jón
Sigurðsson, som red på en spirende islandsk national bevægelse, inspireret af
folkene omkring det islandske tidsskrift i København, Fjölnir, samt andre
danskuddannede, islandske intellektuelle. I 1874 lod Danmark Island få en
grundlov og begrænset hjemmestyre, som blev udvidet i 1904, hvor Hannes Hafstein
blev den første minister for Island i den danske regering.

1. december 1918 trådte den dansk-islandske forbundslov af 1918 i kraft. Heri
blev Island anerkendt som en suveræn stat, der var i personalunion med Danmark
med den danske konge som fælles statsoverhoved. Den islandske regering
etablerede i den forbindelse en ambassade i København og bad desuden Danmark om
at tage sig af landets udenrigspolitik. De danske ambassader rundt i verden kom
derpå til at repræsentere begge nationer, hvilket blev demonstreret med visning
af begge landes flag og våbenskjold. Forbundsloven var tidsbegrænset til 25 år.

Ved optakten til anden verdenskrig stillede Island i lighed med Danmark sig som
udgangspunkt neutrale, men med den tyske besættelse af Danmark 9. april 1940
frasagde Altinget den danske konge som regent og overtog selv Islands
udenrigspolitik samt alle landets øvrige opgaver, der hidtil havde været klaret
i Danmark. En måned senere invaderede og besatte Storbritannien Island og
krænkede dermed den islandske neutralitet. I 1941 overtog USA besættelsen af
landet, så Storbritannien kunne frigøre tropperne til andre opgaver; dette
arrangement blev tøvende accepteret af de islandske myndigheder.

31. december 1943 udløb den dansk-islandske forbundslov. Den ustabile situation
midt i en verdenskrig gav anledning til diskussionen af, om Island skulle kappe
de sidste bånd til Danmark, og fra 20. maj 1944 og fire dage frem blev der
afholdt en folkeafstemning om dette spørgsmål. Afstemningen havde to spørgsmål:
Om personalunionen med Danmark skulle afskaffes og i givet fald, om monarkiet
skulle bevares eller afløses af en republik. Resultatet gav et overvældende
flertal med over 98 % for såvel afskaffelse af personalunionen som for
indførelse af republikken. Island blev derpå formelt en republik med virkning
fra 17. juni 1944 med Sveinn Björnsson som landets første præsident.

I 1946 forlod de allierede besættelsesstyrker Island. Landet blev formelt medlem
af NATO d. 30. marts 1949 trods store protester, heriblandt en demonstration,
der udviklede sig voldeligt. Den 5. maj 1951 blev der underskrevet en
forsvarsaftale med USA, hvilket betød, at amerikanske tropper vendte tilbage til
landet under betegnelsen Iceland Defense Force. Dette militærkontingent forblev
i Island under hele den kolde krig, og de sidste tropper blev trukket ud 30.
september 2006.

Trods den allierede besættelse havde Island haft økonomisk fordel af krigen, og
dette fortsatte i årene umiddelbart efter krigen som følge af en stærk
industrialisering af fiskeriet og midler fra Marshallplanen, hvoraf Island
modtog i særklasse den største andel per indbygger i forhold til de øvrige
europæiske lande (209 USD, hvor den næststørste del med 109 USD gik til det
krigshærgede Holland). 1970'erne var præget af torskekrigen - en række
sammenstød mellem Island og Storbritannien om Islands udvidelse af landets
fiskerigrænse. Landets økonomi blev udbredt og liberaliseret betragteligt med
Islands indtræden i EØS i 1994.

Island var vært for Reykjavik-topmødet i 1986 mellem USA's præsident Ronald
Reagan og Sovjetunionens leder Mikhail Gorbatjov, der her tog betydelige skridt
mod en atomnedrustning. Få år senere blev Island det første land, der anerkendte
Estland, Letland og Litauens uafhængighed af Sovjetunionen. I løbet af 1990'erne
påtog Island sig en stadig større rolle på den internationale scene og skabte
sig en udenrigspolitik baseret på humanisme og fred. I den forbindelse bidrog
landet med hjælp og ekspertise i en række NATO-ledede operationer i Bosnien,
Kosovo og Irak.

I årene 2003-2007 bevægede Island sig efter en privatisering af banksektoren
under ledelse af statsminister Davíð Oddsson fra at være et land primært kendt
for sin fiskeindustri til at være et land med et økonomisk fundament inden for
finans- og investeringssektoren. Det førte til, at landet i løbet af ganske kort
tid blev et af de mest velstående i verden, indtil det blev hårdt ramt af
finanskrisen. Krisen resulterede i den største udvandring fra landet siden 1887,
idet nettoudvandringen var på omkring 5.000 personer i 2009. Islands økonomi
blev senere stabiliseret under ledelse af tidligere statsminister Jóhanna
Sigurðardóttir og voksede med 1,4 % i 2012.

Island ligger, hvor det nordlige Atlanterhav møder Ishavet. Hovedøen ligger lige
akkurat under polarcirklen, som går gennem den lille islandske ø Grimsey, der
ligger ud for nordsiden af hovedøen. Landet ligger mellem 63 og 67° N og 25 og
13° V.

Selv om Island ligger tættere på Grønland, der hører til Nordamerika, ligger
landet nærmere Kontinentaleuropa end det kontinentale Nordamerika. Man regner
typisk landet til Europa af historiske, politiske, kulturelle og praktiske
grunde. Geologisk set indeholder landet dele af begge kontinentalpladerne. Det
landområde, der ligger tættest på Island, er det østlige Grønland (287 km). Af
europæiske landområder ligger Færøerne i en afstand af 420 km, Jan Mayen 550 km,
Shetlandsøerne og Ydre Hebrider omkring 470 km, det skotske fastland og Orkney
798 km, mens det norske fastland ligger cirka 970 km væk.

Island er verdens attendestørste ø og den næststørste i Europa efter
Storbritannien. Hovedøens areal er 101.826 km², mens hele landets areal er på
103.001 km², hvoraf 62,7 % er tundra. Der findes 30 mindre øer i Island,
heriblandt den tyndtbefolkede Grimsey samt øgruppen Vestmannaeyjar. Af landets
areal er 14,3 % søer og gletsjere, mens kun lidt over 25 % er stabilt bevokset.
De største søer er Þórisvatn (et reservoir) på 83-88 km² og Þingvallavatn på 82
km²; andre større søer er Lagarfljót og Mývatn, mens Jökulsárlón er den dybeste
med 248 m.

Geologisk set er Island en del af den midtatlantiske ryg, langs hvilken
oceanbundspladen forløber og danner ny plader. Denne del af oceanryggen oven på
et sted med en søjleagtig opstigning af bjergarter ("mantle plume"), hvilket er
med til at sikre, at Island ligger over havoverfladen. Ryggen udgør grænsen
mellem den Eurasiske og den Nordamerikanske Plade, og Island blev dannet ved en
løsrivelse og en akkretion (tilvækst af materiale) som følge af vulkansk
aktivitet langs ryggen.

En lang række fjorde giver en takket kystlinje, der er 4.970 km lang, og det er
langs kysten, at størstedelen af befolkningen bor. Indlandet på øen er koldt og
ubeboeligt, da det består af en kombination af sand, bjerge og lavaområder. De
største byer er hovedstaden Reykjavik sammen med de nærtliggende Kópavogur,
Hafnarfjörður og Garðabær; dertil kommer Reykjanesbær, i hvis nærhed landets
internationale lufthavn, Keflavík, ligger, samt Akureyri på nordkysten. Island
har tre nationalparker: Vatnajökull, Snæfellsjökull og Þingvellir. Landet regnes
for at være stærkt til naturbeskyttelse og lå på en trettendeplads på
Yale-universitetets liste over miljøindsats for verdens lande i 2012.

Geologisk set er Island et ungt land, der ligger på et hot spot af samme navn på
den midtatlantiske ryg, som strækker sig tværs gennem landet. Denne placering
betyder, at øen er meget geologisk aktiv med mange vulkaner, heriblandt Hekla,
Eldgjá, Herðubreið og Eldfell. Lakis udbrud i 1783-84 medførte en omfattende
hungersnød, der kostede omkring en fjerdedel af befolkningen livet; udbruddet
skabte støvskyer og tåge, der nåede det meste af Europa samt dele af Asien og
Afrika i måneder efter.

Island har mange gejsere, heriblandt Geysir, hvorfra ordet er afledt, samt den
kendte Strokkur, som går i udbrud med 5-10 minutters mellemrum. Efter at have
været slumrende i en periode begyndte Geysir igen at gå i udbrud efter en serie
jordskælv i 2000. Dens aktivitetsniveau har siden taget lidt af og den bryder nu
ud omkring et par gange dagligt.

Geotermisk energi er meget udbredt i Island, og det samme gælder vandkraft
baseret på de mange elve og vandfald i landet, og dette medfører, at de fleste
indbyggere i landet har adgang til billigt varmt vand, opvarmning og
elektricitet. Øen består geologisk set af basalt, størknet magma med et lavt
indhold af siliciumdioxid, som man kender fra lava, der er væltet ud over
omgivelserne i lighed med forholdene på Hawaii. Til forskel herfra har Island
imidlertid en vifte af vulkantyper (stratovulkaner og spaltevulkaner), hvoraf
mange producerer andre typer lava med blandt andet ryolit eller andesit. Island
har hundredvis af vulkaner, hvoraf omkring 30 er aktive.

Surtsey, en af de yngste øer i verden, er en del af Island. Den opstod fra havet
i en serie af vulkanudbrude mellem 8. november 1963 og 5. juni 1967, og er
opkaldt Surt, en jætte med et brændende sværd. Øen er kun tilgængelig for
forskere, der undersøger opståen af liv her.

21. marts 2010 fandt der et stort vulkanudbrud sted i Eyjafjallajökull i det
sydlige Island. Udbruddet her var det første siden 1821, og 14. april samme år
fulgte et nyt stort udbrud i samme område. I alt omkring 1000 mennesker blev
evakueret ved de to udbrud. Den sky af vulkansk aske, der dannedes i samme
forbindelse, skabte store luftfartsproblemer over store dele af Europa.

Et andet stort vulkanudbrud fandt sted 21. maj 2011 fra Grímsvötn, der er en
vulkan, der ligger under et tykt lag is i Europas største gletsjer, Vatnajökull.
Grímsvötn er en af Islands mest aktive vulkaner, og dette udbrud var kraftigere
end udbruddene i Eyjafjallajökull året forinden. Udbruddet kastede aske og lava
20 km op i atmosfæren og skabte derved en kraftig støvsky, som man en overgang
frygtede ville påvirke flytrafikken over store dele af Nordeuropa, men
konsekvenserne blev ikke nær så voldsomme som året forinden.

Kysten på Island har subpolar kystklima. Den varme nordatlantiske strøm sikrer
en generel højere årstemperatur end de fleste andre steder på den samme
breddegrad på kloden. Andre områder på Jorden med tilsvarende klimatiske forhold
finder man på Aleuterne, Alaskahalvøen og Ildlandet, men disse områder ligger
alle tættere på Ækvator end Island. Trods øens relativt korte afstand til
Nordpolen er kysten isfri gennem hele vinterperioden. Isskruninger er stort set
et ukendt fænomen, der senest forekom på nordkysten i 1969.

Der findes omkring 1.300 kendte insektarter i Island. Dette er et ret lavt tal
sammenlignet med andre lande samt de over en million kendte på verdensplan. Den
eneste oprindelige art af pattedyr, der fandtes, da der først kom mennesker til
øen, er polarræven, som kom til øen i slutningen af istiden ved at vandre over
det isdækkede hav. I sjældne tilfælde har man observeret flagermus på øen, båret
dertil af vinden, men det er ikke muligt for dem at formere sig på stedet. Der
kommer undertiden isbjørne svømmende til øen fra Grønland, men der findes ikke
nogen islandsk population heraf. Der findes ingen fritlevende krybdyr eller
padder på øen.

Omkring tre fjerdedele af Island er plantemæssigt gold. Det meste af resten
består hovedsageligt af græsland, som anvendes til afgræsning af husdyr. Langs
mange veje, hvor der er vand i nærheden, findes tætte bevoksninger af kvan. Det
mest almindelige træ, der er naturligt hjemmehørende på øen, er Dun-Birk (Betula
pubescens), som tidligere voksede som skove over store dele af øen sammen med
Bævre-Asp (Populus tremula), almindelig røn (Sorbus aucuparia), almindelig ene
(Juniperus communis) og andre småtræer.

Da landet blev beboet første gang, var det øjensynlig i stor udstrækning dækket
af skov. I Íslendingabók fra det 12. århundrede beskriver Ari Þorgilsson øen som
"dækket med skov fra bjerg til kyst". Den permanente bosættelse af mennesker
forstyrrede det isolerede økosystem bygget op på et tyndt lag vulkansk jord med
en beskeden artsdiversitet. Der blev i de følgende århundreder foretaget en
kraftig skovhugst for at skaffe brænde og tømmer. Afskovning, forværrelse af
klimaet under den lille istid samt overgræsning af får medførte erosion, som
ødelagde det værdifulde øverste jordlag. I nutiden er mange gårde ganske enkelt
forladt, fordi dyrkning af jorden ikke længere er rentabel, og tre fjerdele af
øens areal er berørt af erosionen, heraf omkring en fjerdedel så voldsomt, at
arealet er udyrkeligt. Det er blot nogle få klynger af birk, der står tilbage i
disse isolerede områder. I de senere år har man plantet en del træer, men det er
ikke i nærheden af at svare til den oprindelige skovmængde. Nogle af de skove,
der plantes, indeholder også fremmedarter.

Af tamdyr i Island finder man får, kvæg, høns, geder, de hårdføre islandske
heste og fårehunde. Der findes en stor mængde fiskearter i farvandene omkring
Island, og fiskeindustrien har stor betydning for landets økonomi. Blandt de
vilde pattedyr finder man ud over polarræven også mink, mus, rotter, kaniner og
rensdyr. Fuglelivet er rigt og især havfuglene udgør en stor del af faunaen i
landet. Lunder, kjover og rider er nogle af de arter, der yngler på klipperne
ved kysterne.

Med mellemrum foretager islændingene kommerciel hvalfangst sammen med
videnskabelig jagt på hvaler. Hvaludflugter er siden 1997 blevet en stadigt
vigtigere del af den islandske økonomi.

Island har et flerpartisystem med partier på højre-venstre-skalaen. De største
partier er det centrum-venstreorienterede Samfylkingin, det
centrum-højreorienterede Sjálfstæðisflokkurinn og Vinstrihreyfingin - Grænt
framboð (Venstrebevægelsen - De grønne). Andre partier med sæde i Altinget er
det centrumorienterede Framsóknarflokkurinn og det nye parti Hreyfingin. På
lokalt plan findes der en række andre partier og lister, der primært driver
politik i enkeltkommuner.

Island var det første land i verden, som havde et parti, der udelukkende var
stiftet og ledet af kvinder. Det var Kvennalistinn, der kom til verden i 1983
med det formål at tilgodese kvindernes rettigheder økonomiske, politisk og
socialt. Ved det første altingsvalg, som partiet deltog i, steg kvindernes
repræsentation med 15 %. Selv om partiet blev opløst i 1999, da det smeltede
sammen med Samfylkingin, satte det et varigt spor i islandsk politik: Alle
større partier har en kvote på 40 % kvinder, og næsten en tredjedel af det
nuværende Altings medlemmer (valgt i 2009) er kvinder; på verdensplan er andelen
16 %.

Per 2010 lå Island på andenpladsen på demokrati-indekslisten for verden, og per
2012 som nummer elleve på listen over regeringsgennemskuelighed
(anti-korruption). Landet har en høj valgdeltagelse med omkring 84 % ved de
seneste valg, hvor gennemsnittet inden for OECD-landene lå på 72 %. Når det
kommer til tilliden til de politiske institutioner, er Islands resultat dog ikke
så flot, idet 50 % af borgerne siger, de stoler på regeringen, hvilket kan
sammenlignes med gennemsnittet for OECD-landene på 56 %.

Island har et repræsentativt demokrati og er en parlamentarisk republik. Landets
parlament, det moderne Altinget, blev grundlagt i 1845 som et rådgivende organ
til den danske konge. Det betragtes i almindelighed som en videreførelse af den
folkeforsamling af samme navn, der blev dannet i 930 og nedlagt i 1799. Dermed
betragtes det som verdens ældste parlament. På nuværende tidspunkt har Altinget
63 medlemmer, som vælges for en fireårig periode (det seneste valg blev afholdt
den 25. april 2009). Præsidenten vælges ligeledes for en fireårig periode med
mulighed for et ubegrænset antal genvalg. Valget præsidenten og til Altinget og
kommuner afholdes uafhængigt af hinanden. Regeringsleder er Islands
statsminister, som repræsenterer et flertal i Altinget og udpeges af
præsidenten.

Præsidentposten er overvejende af ceremoniel karakter, hvor præsidenten virker
som diplomat udadtil. Indadtil har præsidenten dog vetoret over for Altingets
beslutninger og kan sætte en sådan beslutning til folkeafstemning. Den siddende
præsident er Guðni Th. Jóhannesson, landets sjette præsident. Regeringens leder
er statsministeren, som for tiden er Sigurður Ingi Jóhannsson, der trådte til,
da Sigmundur Davíð Gunnlaugsson måtte gå af som følge af sin forbindelse til
Panama Papers-afsløringerne. Statsministeren står sammen med sin regering for
den udøvende magt i landet. Regeringen udpeges formelt set af præsidenten efter
valg til Altinget; præsidentens udpegelse sker dog først efter forhandlinger
mellem lederne af de valgte partier, som på baggrund af valgets udfald og
indgåelse af koalitioner når til enighed om en regeringssammensætning, der har
flertal i Altinget. Det er kun, hvis partilederne ikke er i stand til at opnå en
sådan enighed inden for en rimelig tid, at præsidenten kan bruge sin formelle
ret og selv udpege en regering. Dette er ikke sket, siden Island i 1944 blev
republik, men i 1942 udpegede regenten Sveinn Björnsson, som Altinget havde
tildelt denne post året forinden, en ikke-parlamentarisk regering. På dette
tidspunkt svarede regentens position af alle andre end formelle grunde til en
præsidents, og Björnsson blev i øvrigt også landets første reelle præsident i
1944.

Omfanget af præsidentens magt diskuteres jævnligt af islandske jurister;
adskillige bestemmelser i grundloven giver tilsyneladende præsidenten en ret
omfattende magt, mens andre bestemmelser og traditionen trækker i modsat
retning. I 1980 blev den uafhængige kandidat, Vigdís Finnbogadóttir, med valgt
34% af stemmerne over sine tre mandlige modkandidater og blev dermed både
Islands første kvindelige præsident og den første demokratisk valgte, kvindelige
præsident i verden. Hun blev genvalgt uden modkandidater i 1984 og 1992, men
1988 besejrede hun Sigrún Þorsteinsdóttir med ca. 95 % mod 5 %, og hun var
præsident frem til 1996, hvor hun ikke genopstillede til embedet.

Island opdeles i regioner, valgkredse, sysler og kommuner. De otte landsdele
eller regioner anvendes primært til statistiske formål; retsvæsenet bruger
endvidere en ældre udgave af denne opdeling. Før 2003 var valgkredsene identiske
med regionerne, men efter en grundlovsændring blev de fastsat til de nuværende
seks kredse. Ændringen blev indført for at give en bedre balance mellem
valgkredsene, idet der med de tidligere kredse skulle flere vælgere til at give
et mandat i Reykjavik-området end i de mere tyndtbefolkede områder. Denne
ubalance er reduceret med de nye valgkredse, men er ikke fuldstændig elimineret.

Regionerne er opdelt i 26 sysler og 75 kommuner. Opdelingen i sysler er i stort
omfang historisk betinget, idet der oprindeligt var 23 sysler og 25 uafhængige
byer. Syslernes nutidige funktion er at repræsentere centralregeringen på
forskellige områder. Det gælder områder som skatteinddragelse, civile giftermål
og administration af bankerotter. Efter en politireform i 2007, hvor
politistyrkerne i nogle sysler blev slået sammen, er det nu omkring halvdelen af
syslerne, der er ansvarlige for lokale politistyrker.

De 75 kommuner i landet styrer lokale forhold som folkeskoler, offentlig
transport, affaldshåndtering, zoneplanlægning samt sociale forhold, herunder
sikring af boliger til alle og tilbud til ældre og handicappede.

Islands klart største by er Reykjavík, der har fire gange så mange indbyggere
som den næststørste, Kópavogur. Andre større byer i landet er Hafnarfjörður,
Akureyri, Garðabær, Keflavík, Mosfellsbær, Akranes og Selfoss. Befolkningen bor
stort set langs kysten og ca. 93 % af Islands befolkning bor i byerne, deraf
60 % i hovedstadsregionen, ca. 201.000 af i alt ca. 320.000 indbyggere.

Island opretholder diplomatiske forbindelser med stort set alle verdens
nationer, men båndene til de øvrige nordiske lande, Tyskland, USA, Canada og de
øvrige NATO-lande er særlig tætte. Ud fra historien samt kulturelle, økonomiske
og sproglige ligheder er Island et nordisk land, og disse lande opretholder et
tæt samarbejde via Nordisk Råd.

Island er en del af det Europæiske Økonomiske Samarbejdsområde, som giver landet
adgang til det store fælles marked i EU. Island er ikke selv medlem, men 16.
juli 2009 besluttede Altinget med 33 stemmer for og 28 imod at søge om
medlemskab af EU, og landet søgte officielt om optagelse 17. juli samme år.
Optagelsesproceduren har været i gang siden juli 2010.

Island har ikke nogen stående hær. US Air Force havde fire til seks interceptor
kampfly stationeret på Keflavik-basen, indtil amerikanerne trak sig ud af Island
30. september 2006. Siden maj 2008 har NATO-kampfly med mellemrum patruljeret
islandsk luftrum under Icelandic Air Policing-missionen. Island støttede
invasionen af Irak 2003 – trods en del hjemlige kontroverser – ved at sende
ammunitionsrydningsmandskab fra kystpatruljen til Irak; senere blev dette
mandskab erstattet af medlemmer af det islandske kriseberedskab. Island har
endvidere deltaget i den fortsatte krig i Afghanistan samt NATO-bombningerne i
Jugoslavien 1999. Trods den herskende krise i landet blev det første nye
patruljefartøj i årtier søsat 29. april 2009.

Islændingene bryster sig gerne af deres rolle i topmødet i Reykjavik 1986 mellem
Ronald Reagan og Mikhail Gorbatjov, som fik afgørende betydning for afslutningen
af den kolde krig. Island har gennem historien selv været involveret i en serie
internationale konflikter angående fiskerirettighederne. Flere stridigheder med
Storbritannien førte til den såkaldte torskekrig, der eskalerede i flere
omgange: 1952-56, da Island udvidede sin fiskerizone fra 3 til 4 sømil, 1958-61,
hvor den blev udvidet til 12 sømil, 1972-73, hvor zonen blev udvidet til 50
sømil, og endelig i 1975-76, hvor zonen blev udvidet til 200 sømil.

Ifølge det internationale fredsindeks er Island det fredeligste land i verden
som følge af fraværet af væbnede styrker, lav kriminalitet og høj socio-politisk
stabilitet.

I 2007 var Island det syvendemest produktive land i verden pr. indbygger med
54.858 US$ og havde den femtehøjeste købekraftsparitet på 40.112 $. Bortset fra
dets enorme mængder af vandkraft og Geotermisk energi har landet kun meget
begrænset med naturlige ressourcer; historisk set har landets økonomi været
meget afhængig af fiskeindustrien, som fortsat udgør 40 % af eksportindtægterne
og beskæftiger 7 % af arbejdsstyrken. Island er følsomt over for de vigende
fiskebestande samt de faldende priser på verdensmarkedet på fisk og
fiskeprodukter samt de øvrige materielle eksportvarer som aluminium og
jernsilicium. Den eneste naturlige ressourceudnyttelse er produktionen af
cement. De fleste bygninger er opført i beton for at forhindre skader ved
jordskælv.

Indtil det 20. århundrede var Island et af de fattigste lande i Vesteuropa.
Dette har ændret sig markant, så landet nu er et af de mest udviklede lande i
verden. Den enorme økonomiske vækst fik Island til at ligge øverst på FN's Human
Development Index i 2007-08, men en voldsom økonomisk rutsjetur som følge af den
økonomiske krise har betydet et fald til en trettendeplads i 2011. Med
udgangspunkt i Gini-koefficienten er Island et af de mest homogene lande på
indkomstsiden. Arbejdsløsheden, der steg markant under krisen fra 2008 til 9,4 %
i februar 2009, er nu faldet til et niveau på 5,6 % i januar 2013.

Island har længe været skeptisk over for et EU-medlemskab, men har for nylig
søgt om optagelse. Den islandske møntenhed er islandsk króna, og der er fortsat
stor modstand mod indførelsen af euroen. Skønt Altinget har vedtaget at søge om
EU-optagelse, er den folkelige modstand fortsat stor; en gallupundersøgelse fra
begyndelsen af 2012 viste en modstand på 67 % mod EU-medlemskabet.

Islands økonomi er blevet mere spredt i de seneste årtier, hvor især
produktions- og servicesektorerne har været stigende. Brancher med stigende
økonomisk betydning er softwareudvikling, bioteknologi, finansområdet og
turisme. Industrien står for rundt regnet en fjerdedel af landets økonomiske
aktiviteter, mens servicesektoren står for omkring 70 %. På trods af
beslutningen om at genoptage hvalfangsten i 2006 er turistsektoren stigende,
specielt indenfor økologiturisme og hvaludflugter. Landbruget står for lidt over
5 % af økonomien, og her er kartoffel- og grønsagsdyrkning (sidstnævnte især i
drivhuse), fåreavl og mejeriprodukter især vigtige. Landets finansielle centrum
er Borgartún i Reykjavik, hvor en lang række firmaer og tre
investeringsselskaber har til huse. Islands børs, Kauphöll Íslands, blev
etableret i 1985.

Island er placeret på en 23. plads på listen over verdens lande rangeret efter
økonomisk frihedsgrad, hvilket er lavere end landets placering før den
økonomiske krise, men fortsat en placering på den øverste del af listen. Landet
er placeret på en 30. plads på World Economic Forums liste over global
konkurrenceevne. Ifølge den ansete franske INSEAD's liste over global
innovationsevne er Island rangereret som nummer atten. Den generelle personlige
beskatning i Island er på 36,3 %, mens virksomheder beskattes med 20 %. Landet
har endvidere moms samt ejendomsskat. Arbejdstagerne har relativt fleksible
forhold, og arbejdsmarkedet er et af de mest frie i verden. Der er en
velbeskyttet privat ejendomsret i landet, og Island er et af de få lande i
verden med et styret fiskeri baseret på privat ejendomsret. Landet er en
velfærdsstat, men udgifterne hertil er generelt lavere end i de fleste
europæiske lande.

Skønt skatten er lav i Island, er tilskudene til landbruget blandt de højeste i
OECD-landene og potentielt en hindring for strukturelle ændringer. Men generelt
har krisen i landet medført en stærkt øget indsats for at holde de offentlige
udgifter på et bæredygtigt niveau, efter at der fx i 2009 var et underskud på de
offentlige finanser på 10 % af BNP. Dette forhold er ændret, så underskuddet i
2011 var på 3 %, mens der ventes et lille overskud i 2013. Der er dog fortsat
behov for forbedringer i økonomien i landet, og OECD anbefalede i 2011 en
effektivisering af fiskeriindustrien samt en strammere valutapolitik for at
reducere inflationen. Islands offentlige gæld var i 2012 på 120 % af BNP,
hvilket var det tiendehøjeste i verden.

Island var særlig hårdt ramt af den økonomiske krise i 2000'erne. Landets tre
største finansinstitutioner, Landsbanki, Glitnir og Kaupthing, havde, inden de
krakkede, investeret så heftigt, at de havde oparbejdet en samlet gæld på ni
gange landets samlede BNP. Da krisen satte ind på verdensplan, opstod der
usikkerhed om Islands kreditværdighed. I efteråret 2008 blev der lukket for
disse bankers refinansiering af lånene, og den islandske stat overtog kontrollen
med de tre nævnte finansinstitutioner og sørgede for at etablere nye banker, der
kunne fungere på den nationale scene, mens Landsbanki, Glitnir og Kaupthing gik
bankerot.

IMF gik ind i problemerne og lånte Island en betydelig sum, men krævede
samtidig, at Island satte sin rente op til 18 %. Derpå blev den islandske krone
igen i sat ud i åben handel, hvor den havde mistet mere end to tredjedele af sin
værdi i forhold til det gennemsnitlige værdi hidtil i 2008. Island bad endvidere
i efteråret 2008 de øvrige nordiske lande om lån, og Danmark, Norge, Sverige og
Finland bevilgede tilsammen landet lån på i alt $2,5 milliarder, mens Færøerne
ydede et lån på 300 millioner DKK. Befolkningen reagerede trods disse lån
negativt på regeringens håndtering af krisen, hvilket betød, at højreliberale
regering i januar 2009 måtte gå af. Den nye venstreorienterede regering indledte
med at afsætte Nationalbankens direktør Davíð Oddsson, der i befolkningen var
blevet syndebuk for krisen.

Den efterfølgende vurdering af årsagen til det store sammenbrud peger på flere
forhold. For det første havde Island satset meget højt på at etablere sig som
finansielt centrum i lighed med lande som Schweiz, og samtidig havde de
offentlige myndigheder i markant grad forsømt sin tilsynspligt med bankerne, der
derved kunne oparbejde den store gæld. For det andet var de halvoffentlige og
private investeringer generelt steget uforholdsmæssigt gennem nogle år, lige som
privatforbruget var øget gevaldigt. Endelig steg byggeaktiviteten i en grad, så
det ville have givet krise, også selv om den internationale krise ikke var
opstået samtidig. Resultatet er en stor mængde nye, tomme boliger.

En konsekvens af økonomiens sammenbrud i Island var, at arbejdsløsheden steg
betragteligt. Optimismen op til krisen havde trukket en hel del fremmed
arbejdskraft til landet, især fra Polen, og da krisen opstod, steg
arbejdsløsheden fra stort set fuld beskæftigelse til henimod 10 %. De
udenlandske tilflyttere rejste kun i begrænset omfang tilbage, mens til gengæld
en del islændinge forlod landet efter kollapset. Som et eksempel kan det nævnes,
at udvandringen fra Island til Norge steg fra 293 i 2000 til 1.625 i 2009.

Storbritannien og Holland krævede omkring 28 mia. kr. tilbage for tabet på
internetbanken Icesaves sammenbrud. Med 33 stemmer for og 30 imod vedtog
Altinget 30. december 2009 at tilbagebetale milliardlånet til Storbritannien og
Holland. Gælden svarede til omkring 85.000 danske kroner for hver af landets
omkring 330.000 indbyggere. Den islandske præsident, Olafur Ragnar Grimsson
nedlagde veto mod regeringens første aftale om at betale gælden tilbage. Den 5.
marts 2010 var der folkeafstemning om tilbagebetalingsaftalen, der blev afvist
med overvældende flertal. Efterfølgende er det lykkedes for den retablerede
Landsbanki at tilvejebringe over halvdelen del den oprindelige banks gæld i
fremmed valuta, hvilket betyder, at der vil ske en tilbagebetaling til blandt
andet små kreditorer i Storbritannien og Holland i perioden 2014-2018.

Antallet af biler pr. indbygger er stort i Island, og med en bil for hver 1,35
indbygger i 2011, er dette den førende transportform i landet. Der er knap
13.000 km veje i Island, deraf næsten 5.000 km registreret som hovedveje. Mange
af vejene er uden fast overflade, særligt mindre befærdede veje på landet.
Hastighedsgrænserne er på 50 km/t i byerne, 80 km/t på grusveje og 90 km/t på
veje med fast overflade. Der findes ingen jernbaner i landet.

Nationalvej 1, også kaldet Hringvegur (Ringvejen), strækker sig rundt om øen og
forbinder derved alle de større beboede områder. Konstruktionen heraf blev
afsluttet i 1974, og vejen, der er asfalteret på hele strækningen, er på 1.337
km med et spor i hver retning, undtagen omkring de større byer samt i
Hvalfjörðurtunnellen (lidt nord for Reykjavik), hvor der er flere spor. Mange
broer på vejen, især i den nordlige og den østlige del af landet, har kun ét
spor i alt og er lavet af træ og/eller stål.

Den nationale lufthavn i Island er Keflavik International Airport, der ligger 48
km vest for Reykjavik. Indenrigsflytrafikken, forbindelser til Grønland og
Færøerne samt forretningsflyvning foregår fra Reykjavik Lufthavn, som ligger i
selve hovedstaden. Der findes 103 registrerede lufthavne og flyvepladser i
Island; de fleste af disse er uden belægning og befinder sig i landdistrikterne.
Den største flyveplads er Geitamelur 100 km øst for Reykjavik med fire
landingsbaner; denne bruges udelukkende til svæveflyvning.

De største havne i Island ligger i Akureyri, Hornafjördur og Ísafjörður, der
alle har eller har haft store fiskeflåder. De fem øer ud for den islandske kyst,
der er beboet, betjenes alle af færger. Det drejer sig bl.a. om Vestmannaeyjar,
Hrísey og Grímsey.

Vedvarende energi – geotermisk energi og vandkraft – leverer stort set al
elektricitet i Island. 99,99 % af al energi skabt i landet stammer fra disse
kilder, og vedvarende energi udgør 86 % af det samlede energiforbrug i landet.
Næsten al elektricitet og opvarmning er baseret på vedvarende energi. Resten af
energiforbruget stammer fra fossile brændstoffer, primært importeret olie til
transport. Der er bred politisk enighed om at reducere brugen af fossile
brændstoffer så meget som overhovedet muligt. De største geotermiske kraftværker
er Hellisheiði og Nessjavellir, mens Kárahnjúkar-dæmningen rummer landets
største vandkraftværk.

Island udledte drivhusgasser svarende til 6,04 ton CO2 per indbygger i 2010, et
fald fra 7,60 i 2000. Island har siden forhandlingerne om Kyoto-aftalen arbejdet
ihærdigt på at blive det første land i verden helt uden CO2-udledning. og planen
for at nå dette mål havde tre faser: Først skulle man få erfaring med
brintbaseret transport ved at lade tre bybusser i Reykjavik køre på brint i en
prøveperiode; dernæst skulle man lave tilsvarende forsøg med personbiler, og i
tredje fase kom turen til at afprøve brint som brændsel på fiskefartøjer.
Baggrunden for på den måde at satse på brint som brændstof er, at brinten kan
fremstilles billigt ved hydrolyse, der kan foretages ved brug af den
elektricitet, der fås fra den vedvarende energi.

I 2009 udbød Island de første licenser til firmaer, der ønskede at søge efter
olie i havbunden ud for øen med henblik på udvinding heraf i området nordøst for
øen kaldet Dreki-feltet.

I 2012 forhandlede regeringerne i Island og Storbritannien om muligheden for at
etablere et jævnstrømshøjspændingskabel til at levere elektricitet fra Island
til Storbritannien. Årsagen hertil er, at Island har store uudnyttede ressourcer
af vedvarende energi, mens Storbritannien kan se frem til, at landets
energireserver baseret på olieudvinding i Nordsøen ikke kan blive ved med at
dække behovet, lige som landet også er interesseret i at få en større del af
energien baseret på vedvarende kilder.

Turismen er Islands næststørste erhverv; specielt sommerturismen har en stor
betydning. I 2011 besøgte 565.000 turister landet, og den gennemsnitlige
stigning heraf siden 2000 var på 6,1 % årligt. Antallet hotelovernatninger af
turister var i 2011 ca. 1,8 millioner. Turisterne kommer fortrinsvis fra USA,
Storbritannien, Tyskland, Frankrig og Skandinavien, hvis man ser på ankomster
til Keflavik International Airport.

På grund af Islands beliggenhed i Nordatlanten har transportselskaberne fordel
af den stigende turisme. Der er mange flyforbindelser fra det europæiske
fastland og færgeforbindelse fra den danske vestkyst til Seyðisfjörður med den
færøske bilfærge Norröna, der fortsætter til Færøerne. Ved siden af de mange
kunstmuseer minder Nationalmuseet i Reykjavík og de andre islandske museer om
landets rige kulturarv. Særlig frilandsmuseerne dokumenterer livsbetingelserne
før i tiden.

Blandt de mange naturoplevelser i landet tiltrækker den Blå Lagune, gejseren
Geysir, vandfaldet Gullfoss samt vikingrenes parlament Þingvellir især
turisterne.

Ministeriet for Undervisning, Forskning og Kultur er ansvarligt for politikken
og metoderne, som skolerne i landet skal følge, og det udsteder nationale
hovedlæseplaner. Børnehaver og grundskoler drives af kommunerne.

Børnehaverne (leikskóli) er første trin i undervisningssystemet, men er valgfri
for børn under seks år. I forhold til grundskolen er børnehavernes opgave at
gøre overgangen til skolen så nem som mulig, hvilket ministeriet tilgodeser med
et pædagogisk program. Den obligatoriske undervisning omfatter børn i alderen 6
til 16 år og foregår normalt i grundskolen (grunnskóli), men hjemmeundervisning
er tilladt under visse betingelser. Skoleåret begynder i slutningen af august og
slutter i begyndelsen af juni, hvilket giver et skoleår på minimum 180 dage med
fem skoledage om ugen.

Efter grundskolen følger ungdomsuddannelserne (framhaldsskóli), herunder
gymnasier, for 16-20 årige. Formålet med disse er at forberede de unge i at leve
og arbejde i et demokratisk samfund, herunder at gøre dem parate til en
specialuddannelse. Staten driver ungdomsuddannelser samt de videregående
uddannelser, og ministeriet udgiver vejledende læseplaner for
ungdomsuddannelserne.

De videregående uddannelser (háskóli) omfatter blandt andet universiteter, og
undervisningen på de offentlige af disse er gratis, lige som de studerende har
adgang til studielån til at leve for i studietiden. Den største videregående
uddannelsesinstitution er Háskóli Íslands (Universitetet på Island); andre
betydelige institutioner er Reykjavik Universitet, Universitetet i Akureyri,
Landbohøjskolen i Island samt det private Bifröst Universitet. Islands
Nationalarkiv (Þjóðskjalasafn Íslands) på Laugavegur i Reykjavik er Islands
nationale arkiv.

En OECD-måling har vist at 66 % af islændingene mellem 25 og 64 år har opnået
mindst en ungdomsuddannelse, hvilket er under gennemsnittet for OECD-landene på
74 %. Blandt de 25-34 årige har 70 % en ungdomsuddannelse, sammenlignet med
gennemsnittet for OECD-landene på 81 %. Alligevel regnes Islands
uddannelsessystem for at have en fremragende kvalitet: I en PISA-undersøgelse
fra 2009 ligger landet inden for læsning på en sekstendeplads, lidt over
gennemsnittet for OECD-landene, og også i matematik ligger man over
OECD-gennemsnittet.

Landets udgifter til undervisning og uddannelse var i 2007 på 7,8 % af BNP per
indbygger. Udgifterne til forskning var i 2009 på 3,1 % af BNP per indbygger.

Den oprindelige befolkning i Island var af skandinavisk og gælisk oprindelse.
Det er påvist ud fra litteratur, der stammer fra bosættelsesperioden, samt ud
fra nyere videnskabelige studier, der omfatter sammenligning af blodtyper samt
genetiske analyser. En af disse analyser har indikeret, at størstedelen af de
mandlige bosættere var af skandinavisk oprindelse, mens størstedelen af de
kvindelige havde gælisk baggrund.

Island har detaljerede genealogiske optegnelser siden slutningen af det 17.
århundrede og brudstykker af optegnelser helt tilbage til bosættelsestiden. Det
biofarmaceutiske firma Íslensk erfðagreining, også kendt som deCODE genetics,
har stået bag etableringen af en genealogisk database, der forsøger at
registrere samtlige kendte beboere i Island. Firmaet ser denne database, kaldet
Íslendingabók, som et værdifuldt hjælpemiddel til brug for forskning i genetiske
sygdomme, fordi Island har været et relativt isoleret samfund.

Indbyggertallet i Island menes at have varieret mellem 40.000 og 60.000 i en
periode fra lidt efter den første bosættelse til op i midten af det 19.
århundrede. I denne periode havde isvintre, aske fra vulkanudbrud og
pestepidemier været med til at holde befolkningstilvæksten nede. Ifølge Reid
Bryson (1974) var der 37 år med hungersnød i perioden 1500 til 1804. Den første
folketælling fandt sted i 1703 og viste et befolkningstal på 50.358. Efter det
ødelæggende Laki-vulkanudbrud i 1783-84 nåede befolkningstallet ned på omkring
40.000. Store forbedringer i leveforholdene har medført en hastig stærk stigning
i befolkningstallet siden midten af det 19. århundrede fra omkring 60.000 i 1850
til 320.000 i 2008. Island har en relativt ung befolkning for et højt udviklet
land, hvor hver femte indbygger er 14 år eller yngre. Med et fertilitetsrate på
2,1 er Island et af de få europæiske lande, hvor fødselstallet er stort nok til
at sikre en befolkningsstigning på længere sigt.

I december 2007 var 33.678 personer (13,5 % af den totale befolkning) med bopæl
i Island født uden for landet, herunder børn af islandske forældre bosiddende i
udlandet. Omkring 19.000 personer (6 % af befolkningen) havde udenlandsk
statsborgerskab. Den største minoritetsgruppe i landet er polakker med et stort
spring ned til de næste grupper. Omkring 8.000 polakker bor i Island, hvoraf
1.500 bor i Reyðarfjörður, hvor de udgør 75 % af de arbejdere, der opfører
Fjarðarál aluminiumsværket. Den seneste bølge af immigration har rod i mangel på
arbejdskraft som følge af det økonomiske boom i begyndelsen af 2000'erne samt
lempelser i begrænsninger for menneskers flyttemuligheder i forbindelse med
EU-udvidelsen i 2004. Store byggeprojekter i det østlige Island, heriblandt
Fjarðarál aluminiumsværket og Kárahnjúkar vandkraftværket, har tiltrukket mange
mennesker, hvis ophold forventes at blive af et begrænset omfang. Mange polske
indvandrere overvejede at forlade landet ved krisens indtog i 2008.

I slutningen af det 10. århundrede koloniserede omkring 500 islændinge anført af
Erik den Røde Grønland. Denne koloni nåede på sit højdepunkt op imod 5000
personer og etablerede flere institutioner uafhængig af de tilsvarende
islandske, inden denne befolkningsgruppe forsvandt omkring år 1500. Fra Grønland
drog de nordiske bosættere videre og etablerede sig også i Vinland, men disse
forsøg på at kolonisere Nordamerika gik i sig selv igen på grund af
fjendtligheder fra den oprindelige befolkning. I nyere tid begyndte en
emigration til USA og Canada i 1870'erne. I dag har Canada over 88.000 mennesker
med islandske rødder, mens næsten 50.000 personer i USA er af islandsk
afstamning ifølge folketællingen i 2010.

I praksis er Islands officielle skrift- og talesprog islandsk, et nordisk sprog
afledt af norrønt. I sin grammatik og sit ordforråd er islandsk det af de
moderne nordiske sprog, der har ændret sig mindst fra norrønt; således har
islandsk bevaret flere bøjningsformer for navneord og udsagnsord og har i
markant omfang udviklet nye ord baseret på islandske sprogrødder frem for at
tage fremmedord ind i sproget. Denne puristiske tendens i udviklingen af det
islandske ordforråd er i stor udstrækning et resultat af en bevidst sprogpleje
foruden århundreders relative isolation. Islandsk er det eneste moderne sprog,
der har beholdt runetegnet Þ sammen med de latinske bogstaver. Det moderne
sprog, der ligger tættest op ad islandsk, er færøsk.

Islandsk tegnsprog blev officielt anerkendt som minoritetssprog i 2011. I
undervisningssammenhænge er brugen heraf beskrevet i de nationale læreplaner.

Undervisning i engelsk og dansk er obligatorisk i grundskolen, og begge disse
sprog forstås og tales i stor udstrækning. Andre sprog, der i et vist omfang kan
anvendes, er færøsk, tysk, norsk og svensk. Dansk tales i Island ofte på en
måde, så det er lettere forståeligt for nordmænd og svenskere, end når danskerne
selv taler det – på en måde er det mere et fællesskandinavisk sprog.

Navngivning af personer er ikke, som det kendes fra de fleste europæiske lande,
med et efternavn, der gives videre fra generation til generation. I stedet
anvendes patronymer og metronymer, hvor et barn som efternavn får faderens eller
moderens fornavn med tilføjelse af "-son" eller "-dóttir".

Island har et statsstyret sundhedsvæsen, som sikrer indbyggerne behandling, der
for 85 % vedkommende er gratis (betalt over skatten) samt i mindre omfang
betales af borgerne selv (15 %). I modsætning til de fleste andre højt udviklede
nationer har Island ingen privathospitaler, og privat sundhedsforsikring
eksisterer stort set ikke.

Sundhedsvæsenet er en betragtelig post på statsbudgettet, og Island ligger som
nummer elleve på listen over verdens lande, når man sammenligner
sundhedsudgifter med BNP, og på en trettendeplads, når man sammenligner
sundhedsudgifter per indbygger inden for OECD-landene. Samlet set er Islands
sundhedsvæsen et af de mest velfungerende i verden med en placering som nummer
femten på WHO's liste for 2000. Ifølge OECD har Island afsat et betydeligt
højere beløb til sundhedsvæsenet end de fleste andre højt udviklede lande. I
2010 havde Island 3,6 læger og 14,5 sygeplejersker per 1000 indbyggere
(sammenlignet med OECD-gennemsnittene på henholdsvis 3,1 og 8,7).

Islændingene er blandt de sundeste folk i verden, hvor 78 % af befolkningen i
2010 betegnede deres helbredstilstand som værende godt (markant højere end
OECD-gennemsnittet på 70 %). Selv om tendensen er stigende er fedme ikke så
stort et problem i Island som i andre højt udviklede lande (men dog højere end i
resten af de nordiske lande), børnedødeligheden er en af de laveste i verden, og
den del af befolkningen, der ryger, er lavere end OECD-gennemsnittet. Den
forventede levealder er på 82 år i gennemsnit, hvilket er blandt de allerhøjeste
i verden og over OECD-gennemsnittet på 80 år.

Desuden har Island en meget lav grad af forurening som følge af den høje
anvendelse af vedvarende energi, en lav befolkningstæthed samt en høj grad af
miljøbevidsthed blandt indbyggerne. Ifølge en OECD-opgørelse er indholdet af
giftigt materiale i atmosfæren markant lavere end i noget andet industrialiseret
land.

Island har grundlovssikret religionsfrihed, idet dog Islands Folkekirke, en
luthersk kristen tro, er statskirke. Ved begyndelsen af 2013 fordelte
islændingene sig religiøst som det kan ses af oversigten til højre.

I lighed med de øvrige nordiske lande er Island et ret sekulært samfund, hvor
den aktive religionsudøvelse er ret beskeden. Oversigten viser kun de
administrative tilhørsforhold til de religiøse organisationer og afspejler ikke
nødvendigvis en reel trosfordeling blandt befolkningen. Ifølge en undersøgelse
publiceret i 2001 var 21 % af befolkningen enten ateister eller agnostikere. En
gallupundersøgelse fra 2011 konkluderede, at 60 % af islændingene fandt religion
uvigtig for deres dagligliv; dette er en af de højeste andele af areligiøsitet i
verden.

Islandsk kultur har rødder i gammelnordiske traditioner. Islandsk litteratur er
ganske populært, ikke mindst sagaerne og edda-digtene, som blev skrevet i høj-
og senmiddelalderen. Århundreders isolation har hjulpet til med at skærme
landets nordiske kultur mod udefrakommende påvirkninger. Et markant eksempel
herpå er det islandske sprog, som stadig er det skandinaviske sprog, der nærmest
ligner norrønt (sammen med færøsk).

I modsætning til de øvrige nordiske lande lægger Island relativt stor vægt på
uafhængighed og selvforsyning. I en opinionsanalyse foretaget i 2005 af
Europa-Kommissionen svarede over 85 % af islændingene, at selvstændighed var
"meget vigtig", sammenlignet med nordmændenes 47 %, danskernes 49 % og 53 % i
gennemsnit for de 25 EU-lande. Islændingene har en meget høj arbejdsmoral og har
en af de højeste ugentlige arbejdstider blandt de industrialiserede lande.

Ifølge en undersøgelse foretaget af Capacent-Gallup var 73 % af islændingene
tilfredse med deres liv, sammenlignet med 53 % på globalt plan. I en
OECD-undersøgelse gav 87 % udtryk for, at deres hverdage indeholdt flere
positive end negative elementer, hvilket kan sammenlignes med OECD-gennemsnittet
på 80 %; Island er dermed et af de lykkeligste lande i OECD.

Island har et liberalt forhold til rettigheder for homoseksuelle. I 1996 vedtog
Altinget en lov, der tillader registreret partnerskab for personer af samme køn
med næsten identiske rettigheder og goder som i ægteskab. I 2006 vedtog
parlamentet enstemmigt at give par af samme køn de samme rettigheder som par af
forskellige køn hvad angår ret til adoption, forælderskab og behandling med
kunstig befrugtning. 11. juni 2010 ændrede Altinget ægteskabsloven, så den blev
kønsneutral og definerer et ægteskab som bestående af to individer, hvorved
Island blev et af de første lande i verden, der legaliserede ægteskab mellem
personer af samme køn. Loven annullerede samtidig begrebet registreret
partnerskab, så ægteskabet er den eneste lovmæssige forening af to mennesker.

Islændingene er kendt for deres store fællesskabsfølelse. I en OECD-undersøgelse
svarede 98 % af islændingene, at de troede på, at der ville være nogen, de kan
stole på, når de har behov for det, den højeste andel i nogen industrialiseret
nation. Tilsvarende svarede blot 6 %, at de "sjældent" eller "aldrig"
socialiserede sig med andre. Denne meget høje grad af social samhørighed
tilskrives den ret lille og homogene befolkning i landet sammen med den lange
historie for overlevelse under svære betingelser i et isoleret samfund, hvilket
styrkede betydningen af enhed og sammenhold.

Egalitarisme værdsættes højt blandt islændingene, som har en indkomstulighed
blandt de laveste i verden. Grundloven forbyder direkte indførelse af
adelsprivilegier, titler og range. Alle tiltales ved fornavn. I lighed med de
øvrige nordiske lande er kønsligestillingen høj, og Island er gang på gang endt
blandt de tre bedste lande for kvinder at leve i.

Der er to grupper af klassisk islandsk middelalderlitteratur: Edda-digtene og
sagaerne. Eddaerne består af kvad og sagn på versemål, og der findes to
samlinger i form af Ældre Edda, en samling anonyme digte nedskrevet i det 13.
århundrede, og Yngre Edda, der tilskrives høvdingen Snorri Sturluson, nedskrevet
mellem det 14. og det 16. århundrede. Sagaerne er prosaværker, der især handler
om stormandsslægternes mellemværender i perioden, hvor bosættelsen var ved at
være etableret i Island. Blandt de kendteste sagaer er Njáls saga, Egils saga,
Laxdæla saga, Gísla saga og Eyrbyggja saga.

I det 16. århundrede blev Bibelen første gang oversat til islandsk. I perioden
mellem 15. og 19. århundrede kender man især religiøse værker som Passíusálmar
af præsten Hallgrímur Pétursson samt de såkaldte rimer (rímur), rimede episke
digte, der kunne synges. Rimerne stammede fra det 14. århundrede og var populære
til op i det 19. århundrede, hvor en ny form for digtning blev introduceret af
den indflydelsesrige nationalromantiske forfatter Jónas Hallgrímsson.

I nyere tid har Island skabt en række store forfattere, blandt hvilke især
nobelpristageren Halldór Laxness har markeret sig. En anden kendt forfatter er
den modernistiske digter Steinn Steinarr. Fra den nyeste generation er blandt
andet krimiforfatteren Arnaldur Indriðason også kendt ud over landets grænser.

Islændingene er ivrige forbrugere af litteratur, og landet har det største antal
boghandlerbutikker per indbygger i verden. Når man tager landets befolkningstal
i betragtning importerer og oversætter Island mere udenlandsk litteratur end
noget andet land i verden. Island har også det højeste antal udgivelser af bøger
og magasiner, og omkring 10 % af befolkningen vil i løbet af deres levetid få
udgivet en bog.

Særlig indflydelsesrig var Þórarinn B. Þorláksson, der var uddannet fra
København i 1890'erne, hvorpå han vendte hjem til Island ved århundredskiftet og
malede og udstillede indtil sin død i 1924. I samme periode studerede flere
andre islændinge ved Det Kongelige Danske Kunstakademi, blandt andet Ásgrímur
Jónsson, og disse to malede en lang række motiver i det islandske landskab i
romantisk naturalistisk stil. Flere andre kunstnere fulgte snart i fodsporene på
Þorláksson og Jónsson, blandt andet Jóhannes Kjarval og Júlíana Sveinsdóttir.
Kjarval er især kendt for sin specielle brug af farver til at gengive de
karakteristiske vulkanske bjergarter, der dominerer landskabet de fleste steder.
Einar Hákonarson er en nutidig ekspressionistisk maler, som har genindført det
figurative element i islandsk kunst. I 1980'erne arbejdede mange kunstnere med
dette i deres værker.

I de seneste år har det kunstneriske udtryk i Island udviklet sig i mange
retninger, og der er blevet skabt en række store, ofte selvorganiserede,
projekter og udstillinger. Blandt de mere etablerede kunstinstitutioner finder
man Nýlistasafnið (Museum for Samtidskunst), Reykjavik Bys Kunstmuseum,
Reykjavik kunstmuseum og Islands Nationalgalleri.

Den traditionelle islandske musik er stærkt forbundet med religionen. Salmer og
hymner er en særligt veludviklet musikform i landet, og det skyldes blandt andet
det begrænsede antal musikinstrumenter, der i store dele af historien var til
rådighed, som følge af landets geografiske isolation. Hallgrímur Pétursson
markederede sig som en, der skrev mange protestantiske salmer i det 17.
århundrede. Islandsk musik blev moderniseret i løbet af det 19. århundrede, da
Magnús Stephensen indførte pibeorgler, efterfulgt af harmonier. En anden
traditionel musikform er den episke, alliterative ballade, kaldet rimer, der
ofte synges a capella. Denne musikform kan spores tilbage til skjaldenes
poetiske fremstillinger med komplekse metaforer og indviklede rimformer. Den
bedst kendte rimedigter fra det 19. århundrede er Sigurður Breiðfjörð

I nyere tid er islandsk musik forbundet med nordisk musik, både inden for folke-
og popmusik. Blandt de kendte navne fra landet kan nævnes gruppen The
Sugarcubes, hvorudfra Björk senere skabte sig en stor solokarriere, Of Monsters
and Men, jazzfusionsgruppen Mezzoforte, postrock-bandet Sigur Rós og sangeren
Emilíana Torrini. Andre navne er popgruppen Bang Gang, ambientgruppen Amiina,
sanger-sangskriveren Bubbi Morthens og rocksangeren Megas. Der findes mange
indie-navne i landet; foruden Sugarcubes, Of Monsters and Men og Sigur Rós kan
også nævnes múm og HAM samt viking/folk-metalgruppen Skálmöld og housegruppen
GusGus. Også inden for jazzen finder man navne, der har gjort sig gældende ud
over landets grænser; foruden Mezzoforte kan nævnes Anna Mjöll.

Den største musikfestival i landet er Iceland Airwaves, der afholdes årligt i
oktober i Reykjavik. Islands nationalsang er Lofsöngur (alternativt Ó, guð vors
lands, dansk: Vort hjemlands Gud) med tekst af Matthías Jochumsson og musik af
Sveinbjörn Sveinbjörnsson.

Islands største tv-stationer er det statsejede RÚV samt de private Stöð 2 og
SkjárEinn. Der findes mindre stationer også, hvoraf flere er lokale. Der sendes
radio over hele landet, inklusiv til dele af det ellers øde indland. De største
radiostationer er de statsejede Rás 1 og Rás 2 (under RÚV) samt X-ID977 og
Bylgjan. Morgunblaðið og Fréttablaðið er landets største aviser, mens Visír.is
og Mbl.is er de mest besøgte islandske internetsteder.

I 2010 vedtog Altinget en resolution, der sikrede højere grad af ytringsfrihed
samt beskyttelse af navne på journalister og deres kilder, hvilket gav landet
loven med den bedste journalistbeskyttelse i verden. Landet lå i 2012 på en
tiendeplads på Freedom Houses liste over pressefrihed i verden.

Island har en højtudviklet internetkultur, og omkring 95 % af landets befolkning
har adgang til nettet, den højeste andel for en selvstændig nation i verden, og
over 80 % af opkoblingerne er med en hastighed på over 10 Mbit/s. Landet er
placeret som nummer tolv på World Economic Forums liste over tilbøjeligheden i
verdens lande til at udnytte it-mulighederne. FN's International
Telecommunication Union placerede landet på en tredjeplads i 2010 for sin
udvikling af informations- og kommunikationsteknologi. I begyndelsen af 2013
arbejdede landet på at blokere for al internetpornografi.

Islandsk film har ikke opnået særlig stor opmærksomhed på verdensplan, men i
1992 opnåede Friðrik Þór Friðriksson at få sin film Naturens børn nomineret til
Oscar for bedste udenlandske film. Den islandske skuespiller Guðrún S.
Gísladóttir havde en af de store roller i Andrej Tarkovskijs film Offeret fra
1986. En anden skuespiller fra øen, Anita Briem, havde en hovedrolle i
filmatiseringen af Rejsen til jordens indre fra 2008, en film der delvist blev
optaget i Island. Briem har også medvirket i tv-serien The Tudors. En betydelig
del af James Bond-filmen Die Another Day foregår i Island.

Tv-serien for børn, LazyTown (islandsk: Latibær), er skabt af den islandske
producer Magnús Scheving og er blevet populær i mange af de over 100 lande,
serien sendes i. Serien skabes i studier i Garðabær. Computerspilfirmaet CCP
Games, der står bag populære spil som EVE Online og Dust 514, har hovedkvarter i
Reykjavik.

Store dele af islandsk madkultur er baseret på fisk, lam og mejeriprodukter med
yderst begrænset anvendelse af urter og krydderier. På grund af landets klima er
frugter og grønsager ikke normalt en del af de traditionelle retter, men brugen
af drivhuse har ændret på dette forhold i nyere tid. Þorramatur er
fællesbetegnelsen for en række retter, hovedsageligt af fisk eller kød, skåret i
mindre stykker og spist med rugbrød, smør og brændevin. Den spises specielt i
den gamle måned þorri (januar/februar). Andre madvarer omfatter skyr, hákarl
(råddent hajkød), hangikjöt (røget lammekød) samt blodbudding. Søpapegøje anses
for at være en lokal delikatesse og serveres ofte stegt.

Morgenmaden består ofte af pandekager, kornprodukter, frugt og kaffe, mens
frokosten kan være det kolde bord. Hovedmåltidet for de fleste islændinge er
middagen, som ofte har lam eller fisk som hovedingrediens. Fisk indgår i mange
islandske retter, særligt torsk og kuller, men også laks, sild og helleflynder.
Fiskene kan tilberedes på mange måder, både røget, syltet, stegt og tørret. Lam
er klart den mest udbredte kødsort, og den kan for eksempel være røget
(hangikjöt) eller saltet (saltkjöt). Mange ældre retter bruger hver en stump af
fårene, som for eksempel slátur, der består af indmad, der er hakket og blandet
med blod, inden det serveres i fåremaven. Til det kan man få kartoffelmos, kogte
kartofler, syltet kål, grønne bønner eller rugbrød.

Kaffe er en udbredt drik i Island, og den drikkes til morgenmaden, efter
hovedmåltider eller til et let måltid om eftermiddagen. Coca-Cola drikkes
ligeledes og i så stort et omfang, at Island siges at have det højeste forbrug
pr. indbygger i verden. Den nationale alkoholiske drik er brennivín, der ligner
akvaviten kendt fra det øvrige Norden. Den fremstilles af destillerede kartofler
og har smag af fx kommen eller angelik. Drikken har tilnavnet "den sorte død".

I februar 2017 fik Island sin første stjerne i michelinguiden, da restauranten
Dill i landets hovedstad modtog én stjerne i den den prestigefyldte spiseguide.

Sporten er en betydningsfuld del af islandsk kultur, idet islændingene generelt
er ret fysisk aktive. Blandt de sportsgrene, der dyrkes, er glima typisk
islandsk, idet den mest dyrkes i Island. Der er tale om en form for brydning,
der menes at have rødder tilbage til middelalderen.

Blandt de øvrige populære sportsgrene er fodbold, atletik, håndbold og
basketball. Håndbold er ofte nævnt som nationalsporten, og herrelandsholdet
hører til i verdenseliten med sølvmedaljer ved OL i Beijing 2008 som bedste
resultat. Det kvindelige fodboldlandshold klarer sig ganske pænt på den
internationale scene, når man tager landets begrænsede størrelse i betragtning;
per marts 2013 ligger holdet som nummer femten på FIFAs verdensrangliste.

Blandt de sportsgrene, hvor Island også gør sig bemærket internationalt, er
verdens stærkeste mand, hvor Magnús Ver Magnússon og Jón Páll Sigmarsson hver
har vundet fire verdensmesterskaber, hvilket gør Island til den meste vindende
nation i denne sport. Inden for herrefodbold har landet aldrig formået at
kvalificere sig til en slutrunde, men enkelte spillere har fået store
professionelle karrierer, heriblandt Eiður Guðjohnsen, der har spillet i både
PSV Eindhoven, Chelsea FC og FC Barcelona; med sidstnævnte blev han UEFA
Champions League-vinder i 2009. Blandt landets store håndboldspillere kan nævnes
Ólafur Stefánsson, der blandt andet blev topscorer ved EM i 2002 og i Champions
League 2007-08.

I Island er der fine forhold til dyrkning af skisport, lystfiskeri,
snowboardløb, isklatring og klippeklatring, men det er mest bjergbestigning og
vandresport, der dyrkes af amatører. Island har fortrinlige forhold for både
alpine og nordiske skidiscipliner med halvøen Troll i det nordlige af landet som
centrum herfor. Skønt landet overordnet betragtet ikke er egnet til golf, er der
ikke desto mindre golfbaner over hele landet, og Island har verdensrekorden med
flest golfbaner per indbygger med en bane for hver cirka 5000 indbygger. Landet
lægger jævnligt bane til den internationale turnering Arctic Open.

Svømning er en anden populær sportsgren i landet. Her nyder man godt af de mange
udendørs geotermisk opvarmede svømmebassiner, og svømninger er obligatorisk i
folkeskolen. Ridning er en anden udbredt sportsgren og har rødder tilbage til
den tid, hvor den islandske hest var den mest udbredte transportform.

Den ældste sportsklub i Island er Reykjavik Skytteforening, der blev grundlagt i
1867. Riffelskydning blev meget populært i det 19. århundrede, hvor politikere
og nationalister, der søgte at opnå islandsk selvstændighed, opfordrede til at
dyrke denne disciplin. Skydning er den dag i dag et udbredt tidsfordriv.

Inden for skak har Island produceret en række stormestre, først og fremmest
Friðrik Ólafsson. Reykjavik var desuden sæde for en af de mest berømte VM-kampe,
nemlig mellem Boris Spasskij og Bobby Fischer i 1972, der havde stærke
storpolitiske undertoner midt under den kolde krig. Inden for bridge har Island
klaret sig meget fint og blandt andet vundet Bermuda Bowl (VM) samt vundet sølv
ved det første mesterskab i fællesskab med Sverige.



https://da.wikipedia.org/wiki/Sarah_Young

Sarah Louise Young (født 15. april 1971 i Sidcup, London, England) er en
tidligere engelsk model og pornoskuespiller, som er af monegaskisk og tyrkisk
afstamning. Hun har medvirket i over 200 pornofilm, og var en af 1990'ernes mest
anerkendte og populære pornostjerner.

Hun blev født i Sidcup, London, England. Hendes mor var dameskrædder og hendes
far var bygningsingeniør. Hun voksede op med sin lillebror i Hampshire, South
England, hvor hun gik på en almindelig skole og var en A-elev med ambition om at
blive tandlæge.

Sarah Young blev i 1986 kontaktet af en fotograf på gaden, og de blev enige om
at hun skulle have lavet nogle forsøg-billeder til den berømte "Side 3" i den
nationale avis The Sun. Den positive reaktion på billederne førte til en
invitation til Sarah om at deltage i et modelbureau. Som 17-årig flyttede hun
sammen med en kæreste i London og fortsatte sin modelkarriere. Hun optrådte i
sin første pornografiske fotooptagelse i en alder af 18 år for magasinet Private
i Costa del Sol. Hun besluttede sig for at posere for flere porno-fotooptagelser
med den berømte fotograf Claus Alvin Vogel fra Hamborg. Billederne blev solgt
til adskillige magasiner, herunder det danske Color Climax.

I september 1989 rejste hun til Hannover i Tyskland for at møde Hans Moser
(alias Sascha Alexander), en etableret pornoinstruktør og producer. De blev gift
den 13. januar 1991 i Las Vegas i USA. I begyndelsen af 1992 fik hun foretaget
brystimplantater. Samme år åbnede hun sin første sexshop på Am Klagesmarkt i
Hannover, der hed 'Sarah Young Erotic Markt'. Ligeledes var hun også en flittig
gæst på mange tyske talkshows i 1990'erne.

Selv om de fleste af de film hun medvirkede i blev instrueret af hende og hendes
mands firma, Sarah Young Communications, medvirkede hun også i andre film.
Ronnie Cramers softcore-komedie Even Hitler Had a Girlfriend (1991), Decameron
(1995) som er inspireret af Giovanni Boccaccios sjofle historier af samme navn –
og Hamlet, som begge blev filmet af den berømte instruktør Franco Lo Cascio
(alias Luca Damiano) på Piccolomini Slot i Balsorano i Italien. Hun var også i
Ungarn for at udføre en serie af film for instruktøren Mario Bianchi (alias
Nicholas Moore), hvoraf den ene, Sexy Killer (1997) var løst baseret på Luc
Bessons film Nikita fra 1990.

Det udløste nærmest masseoptøjer, da hun i marts 1997 besøgte København, hvor
hun skrev autografter, gav interviews, medvirkede i NatMadsen på TV 2 og lavede
topløs servering på Hawaii Bio på Vesterbrogade om aftenen. Hun var sågar Ekstra
Bladets side 9 pige den 2.3.1997, en ære normalt reserveret for danske kvinder.

I 1997 boede hun og Hans Moser stadig i deres pragtvilla på Ibiza med eget
filmstudie. Samme år valgte hun også at forlade pornobranchen og i 1999 blev hun
skilt fra Moser, og rejste til USA for at studere jura, i håb om at blive
advokat. Det siges at hun i dag, er en succesrig advokat i England.



https://da.wikipedia.org/wiki/J.B.S._Estrup

Jacob Brønnum Scavenius Estrup (16. april 1825 i Sorø – 24. december 1913 på
Kongsdal) var godsejer, konservativ politiker, Danmarks 14. konseilspræsident
(svarende til statsminister) samt Danmarks længst siddende regeringschef. Han
var modstander af almindelig valgret og af parlamentarismen. Estrup havde som
regeringsleder 1875 til 1894 ikke flertal i Folketinget, men regerede via
provisorier (midlertidige finanslove) udstedt af Landstinget. Først i 1901 blev
parlamentarismen indført, da Christian 9. udnævnte ministeriet Deuntzer, der
reelt var det første Venstreministerium. Estrup er en kontroversiel skikkelse i
danmarkshistorien, og i dag betragtes han oftest som en reformfjendtlig
politiker, der regerede i strid med parlamentaristiske principper. Hans
regeringstid kaldes ofte provisorietiden. Estrups væsentligste politiske milepæl
var opførelsen af Københavns Befæstning, der var den primære anstødssten for
Venstre-politikerne. Hans regering fik desuden anlagt en del jernbaner samt
Københavns Frihavn.

Han var søn af etatsråd Hector Frederik Janson Estrup og dennes første hustru,
Jacobine Scavenius (f. 1800), datter af etatsråd Jacob Brønnum Scavenius til
Gjorslev. Estrup tog forsteksamen i 1844 og tre år efter landmålereksamen. Ved
faderens død i 1846 overtog han dennes ejendom Kongsdal i Holbæk Amt, og senere
erhvervede han Skaføgård i Randers Amt. Her valgte han at bo og kom trods sin
sjællandske fødsel til at føle sig som - og betragtes som jyde. Begge Estrups
forældre døde af tuberkulose, og den truede også hans liv. Hele ungdommen
igennem var han meget svag, og kun ved gentagne rejser til Syden og ved en
gennemført regelmæssighed og forsigtighed i livsførelse, som han beholdt resten
af livet, lykkedes det ham at trodse sygdommen. Estrup var i øvrigt en ivrig og
virksom landmand og fik af sine standsfæller betroet forskellige tillidsposter,
også af ikke-politisk natur; bl.a. blev han i 1856 valgt til medlem af Randers
Amtsråd.

Snart skulle dog det politiske liv lægge beslag på ham. Ved opløsningsvalget 1.
december 1854 valgtes han til Folketingsmand for Randerskredsen. Han valgtes som
modstander af ministeriet Ørsted og var medlem af det 25-mands udvalg, tinget
nedsatte for at modtage de afgåede ministres forklaringer angående de uden
bevilling afholdte rustningsudgifter. Han stillede her sammen med seks andre
medlemmer et forslag om, at erstatningsansvar kun skulle gøres gældende for de
udgifter, som var afholdte på trods af tingets ligefremme nægtelse; men da hans
forslag forkastedes, stemte også han for udvalgets hovedforslag om
rigsretsaktionen. Allerede ved det næste valg sommeren 1855 undlod Estrup
imidlertid, rimeligvis af helbredshensyn, at søge genvalg, og han stod nu uden
for det politiske liv, indtil han 14. april 1864 indvalgtes i Rigsrådets
Landsting for den kreds, i hvilken han boede. I dette og i den reviderede
grundlovs Landsting havde han indtil 1898 uafbrudt sæde som valgt medlem for 9.
kreds, hvor han var bosat. I Estrups første år i Landstinget var det
forfatningskampen om Grundloven, som i den indre politik næsten udelukkende
lagde beslag på opmærksomheden, og han stillede sig her bestemt på den store
grundbesiddelses standpunkt og ønskede ved forfatningsforandringen at erhverve
så megen magt som muligt for den. Det var Estrup, som i januar 1865 i spidsen
for en gruppe af godsejere, der indtog en mellemstilling mellem det Bluhme'ske
ministerium og Rigsrådets væsentlig nationalliberale centrum, stillede et
ændringsforslag til ministeriet Bluhmes udkast til en revideret grundlov, gående
ud på, at valgretten til Landstinget i stedet for som foreslået at gøres
afhængig af en årlig indtægt på 2.000 rigsdaler, skulle for landdistrikternes
vedkommende overlades til delegerede for sogneforstanderskaberne og et lige
stort antal af de største grundbesiddere, og for Københavns og købstædernes til
den højestbeskattede femtedel af Folketingsvælgerne. Dette forslag blev vel
taget tilbage inden afstemningen, men blev dog grundlaget for den senere
overenskomst. Estrup tog også ellers livlig del i grundlovsbehandlingen, og
øvede en betydelig indflydelse på denne. Hans medfødte politiske evner gjorde
sig allerede nu gældende og vandt almindelig anerkendelse. Han var også
medvirkende ved den sammenslutning mellem godsejerpartiet og en del af Venstre,
som førte til grundlovsoverenskomsten og oktoberforeningens dannelse, og 10.
oktober 1865 deltog han i den fest på Hotel Phønix, hvor alliancen mellem "de
store og de små bønder" besegledes. 6. november 1865 indtrådte Estrup som
indenrigsminister i ministeriet Frijs og viste sig snart som regeringens
betydeligste kraft i det indre reformarbejde, som nu begyndte. Det lykkedes ham
at gennemføre så betydelige lovarbejder som loven om borgerrepræsentantvalg i
København (23. december 1865), Landkommunalloven (6. juli 1867),
Købstadkommunalloven (26. maj 1868), Vejloven (21. juni 1867), de store jyske og
sjællandske jernbanelove og loven om anlæg af Esbjerg Havn. Estrup nød i disse
år en ikke ringe popularitet, især i Jylland, og han arbejdede i det hele godt
sammen med Folketinget. Hans tilbagetræden 22. september 1869, 8 måneder før det
samlede ministeriums afgang, skyldtes helbredshensyn. Disse var vel også delvis
bestemmende for ham, da han foråret 1870 vægrede sig ved at påtage sig det ny
ministeriums dannelse. Under ministeriet Holstein-Holsteinborg udbrød konflikten
mellem regering og Landsting på den ene og Folketing på den anden side, efter at
det forenede Venstre havde opnået flertal i dette sidste ting. Estrup, som
indtog en ledende stilling inden for Landstingets godsejergruppe, var lige fra
begyndelsen en absolut modstander af Venstres krav om en
Folketingsparlamentarisme, og han nærede den anskuelse, at Landstinget i
fornødent fald ikke burde vige tilbage for en konflikt. Under den fortsatte kamp
kom tyngdepunktet i Landstinget mere og mere til at ligge i godsejergruppen, og
det var derfor intet under, at Estrup som dennes fører indtrængende opfordredes
til at danne den ny regering, da Ministeriet Holstein-Holsteinborg sommeren 1874
trak sig tilbage. Han anså imidlertid endnu ikke situationen for moden og gav et
afslående svar; men da det svage ministerium Fonnesbech året efter gik af som
følge af en overenskomst i fællesudvalget om Finansloven, trådte han endelig
til, efter at først grev C.E. Frijs havde sagt nej. 11. juni 1875 dannedes
ministeriet Estrup, i hvilket konseilspræsidenten overtog Finansministeriets
portefølje.

Fra nu af og til ministeriets afgang 1894 er Estrups historie nogenlunde den
samme som landets politiske, og det vil derfor være tilstrækkeligt at påpege
nogle få hovedmomenter. Estrup vedkendte sig det som sine to hovedopgaver at
hævde regeringens og Landstingets magtstilling over for Folketingets
parlamentariske krav, og at få gennemført en sådan udvikling af forsvarsvæsenet,
som de ledende militære anså for nødvendig, derunder navnlig en befæstning af
København, også mod landsiden. Dette program måtte, efter forholdenes natur,
snart bringe ham i skarp konflikt med Folketinget, hvis ledere heller ikke var
til sinds at vige tilbage for den kamp, som de to tings så yderst
forskelligartede sammensætning før eller senere måtte medføre. Den første af de
folketingsopløsninger, som ministeriet Estrups tid var så rig på, kom allerede
foråret 1876 på forsvarssagen, og førte til et stort nederlag for det
ministerielle parti, som tabte ikke mindre end 15 kredse. Estrup, hvis
hovedstyrke netop lå i en vis stejl urokkelighed under modgang, og som følte sig
stærk ved kongens tillid, ved sit ministeriums ensartethed og ved den stigende
opinion i Landstinget og i Højre for, at kampen burde kæmpes til bunds, lod sig
imidlertid ikke anfægte væsentlig af det ugunstige valgresultat. Han undlod vel
i de nærmest følgende år at bringe forsvarslovene frem igen, men fortsatte i
øvrigt i det tidligere spor. Allerede foråret 1877 kom det da også til en
sprængning af finansloven, og under 12. april 1877 udstedte regeringen en
foreløbig finanslov, som dog kun indeholdt hjemmel for afholdelse af de
udgifter, som var bevilgede både af Folketing og Landsting. Den foreløbige
finanslov betegnedes af Venstre som et grundlovsbrud og fremkaldte en
overordentlig bevægelse imod ministeriet; men til gengæld ydede dettes
tilhængere det udelt tilslutning, og troen på, at Estrup var den rette mand til
at føre kampen mod Venstre til ende, styrkedes mægtigt i hans parti. Konflikten
fandt dog en foreløbig afslutning november 1877, da en del af Venstre enedes med
Højre om en midlertidig finanslov, og således muliggjorde dennes vedtagelse i
begge ting. Estrup havde forholdt sig ret passiv over for denne overenskomst,
men i den følgende tid blev hans stilling yderligere styrket ved Venstres
splittelse i to grupper, Moderate Venstre ("det forhandlende Venstre") og det
Radikale Venstre (1878), og ved opløsningsvalget januar 1879 på det vestindiske
spørgsmål, vandt Højre 12 kredse. Senere opstod endnu en udbrydergruppe, Det
Folkelige Venstre. Splittelsen i Venstre blev nu benyttet til at gennemføre
flere vigtige love, navnlig vedrørende forsvarsvæsenet, idet regeringen snart
vandt støtte hos den ene, snart hos den anden af Venstre-grupperne.

Samtidig blev Højre i 1881 et formelt parti, der støttede Estrups politik.
Partiet bestod oprindeligt af Estrups faste støtter, godsejerne, samt
Højre-fløjene fra De Nationalliberale og Mellempartiet. Højre støttede
forsvarssagen, og partiets mærkesag blev opførelsen af Københavns Befæstning.
Højre var regeringsparti frem til Systemskiftet i 1901.

Gennem tyve år havde Højre et fast flertal i Landstinget. I Højres bedste tid
var omkring en tredjedel af Folketingets medlemmer højremænd. De Frikonservative
brød ud af Højre omkring år 1900. Partiets dårligste folketingsvalg var i 1901
(8 mandater) og 1913 (7 mandater).

Godsejerne var de ledende i Højres gruppe i Landstinget. Højres folketingsgruppe
var derimod fortrinsvis valgt i byerne. Omkring 1880 var de fleste fra
middelklassen i København og købstæderne højremænd, ligesom mange håndværkere og
arbejdere støttede højre. I løbet af 1880'erne gik mange arbejdere over til
Socialdemokraterne. Samtidigt gik frisindede dele af byernes middelklasse over
til den radikale fløj i Venstre (det senere Radikale Venstre). Denne udvikling
svækkede gradvist Højres folketingsgruppe.

Den mere bøjelige og skiftende politik, som den ny situation krævede, var dog
ikke helt Estrups sag, og 1881 trak det på ny sammen til konflikt. Modsætningen
mellem regeringen på den ene og Venstregrupperne på den anden side skærpedes,
medens disse sidste begyndte at nærme sig til hinanden. De to opløsningsvalg
forår og sommer 1881 faldt uheldig ud for regeringen, og de skarpe udtryk i det
åbne brev, ved hvilket den første af de to opløsninger fandt sted, navnlig de
kendte ord om Folketingets manglende "evne eller vilje", blev et samlende
kampsignal for oppositionen. Sammenholdet i Højre begyndte også at svækkes
noget, hvad der navnlig gav sig udtryk i det såkaldte majforlig 1882, ved
hvilket Højres nationalliberale fløj satte igennem, at man strakte sig videre i
imødekommenhed over for Folketinget, end indflydelsesrige elementer i regering
og Landsting syntes om. Venstre benyttede imidlertid ikke de chancer, der
således bød sig, og "visnepolitikken" samlede på ny Højre og styrkede
regeringens hænder. Spørgsmålet om Københavns Befæstning kom igen stærkt i
forgrunden, og det bar øjensynligt hen imod en konflikt, skarpere og alvorligere
end den i 1877. Foråret 1885 sprængtes finansloven, og regeringen udstedte en
provisorisk finanslov, der gav regeringen myndighed til at få dækket også de
udgifter, som Folketinget havde nægtet.

I 1881 blev Estrups datter Magda gift med lensgreve Frederik Christian Moltke
til Bregentved, en af landets største godsejere. Begivenheden blev fejret efter
alle kunstens regler og markerede den gamle adels accept og støtte til Estrups
regering.

I de følgende år var selvfølgelig modsætningen mellem regering og Folketing
skarpere end nogensinde, men Højre havde aldrig stået mere sluttet end da, og
Estrup aldrig øvet en mere ubestridt myndighed og været mere populær inden for
sit parti. Denne stemning i Højre kulminerede, da den unge typograf Julius
Rasmussen 21. oktober 1885 foretog et mislykket attentat på konseilspræsidenten.
Julius Rasmussen forsøgte at skyde ham på åben gade uden for Estrups hjem på
Toldbodvejen 34 (nu Esplanaden) i København, hvor Frederik 6.s elskerinde fru
Dannemand havde boet. Det mislykkedes, da den første kugle prellede af på en
frakkeknap, mens den anden borede sig ind i porten, hvor man i længere tid kunne
beskue hullet.

Den regelmæssige lovgivningsvirksomhed var i de første år af provisorieperioden
så godt som standset, og hvad regeringen på egen hånd ved foreløbige love og på
"forventet tillægsbevilling" gennemførte, var i det væsentlige kun militære
foranstaltninger, i den hensigt at gennemføre hovedstadens befæstning mod
landsiden og supplere den allerede eksisterende søbefæstning, samt forskellige
foranstaltninger af væsentlig undertrykkende art, som oprettelsen af et
gendarmerikorps (de såkaldte "blå gendarmer", bl.a. beskrevet i Henrik
Pontoppidans novelle Den første Gendarm), love om ekstraordinære
politiforanstaltninger, om indskrænkninger i anskaffelse og brug af våben, og om
tillæg til Straffeloven og til Presseloven, der strammede censuren, og var
møntet på at kriminalisere oppositionens kritik af regeringen.

Attentatet mod Estrup rejser flere spørgsmål: Frakkeknappen må have været af et
helt ualmindeligt materiale, for at kunne modstå en kugle; og Estrup selv var så
uanfægtet, at han uden videre klædte sig om og gik til et middagsselskab.
Attentatet kom også som bestilt for at begrunde oprettelsen af de forhadte "blå
gendarmer" – et efterretningskorps, der tjente Estrups interesser. Til overmål
begik Rasmussen selvmord i fængslet.

Det første spadestik til Københavns Befæstning blev foretaget i 1886, og
fæstningsarbejderne strakte sig frem til forliget i 1894, der satte en stopper
for fæstningens videre udbygning på landsiden. En ring af forter samt Vestvolden
blev lagt omkring hovedstaden, og fæstningen var datidens – og i mange år også
eftertidens – største entreprenørarbejde og formentlig Estrups væsentligste
politiske bedrift. Ud over dens forsvarsmæssige bestemmelse rummede fæstningen
også symbolværdi i tiden efter 1864. Den skulle demonstrere, at Danmark havde
viljen til at forsvare sin eksistens som selvstændig nation. Selve fæstningen
blev dog lynhurtigt forældet.

Ved opløsningsvalget januar 1887 genvandt Højre på det nærmeste de
hovedstadskredse, det ved det foregående valg havde tabt til oppositionen.

Fra 1887 synes der igen at skulle komme gang i lovgivningsarbejdet, og der
gjordes fra begge partiers side forsøg på en overenskomst om Finansloven, som
dog ikke førte til noget. I samlingen 1890-91 begyndte en forholdsvis frugtbar
reformperiode med Estrups billigelse, men uden aktiv ledelse fra hans side. Også
under de forligsforhandlinger, som førtes i samlingerne 1892-94, og som 1. april
1894 satte frugt i vedtagelsen af en regelmæssig finanslov, indtog
konseilspræsidenten en forholdsvis passiv stilling. Han godkendte dog til sidst
forligsgrundlaget, og afgav samme dag, som finansloven vedtoges i Landstinget en
erklæring, som stillede hans tilbagetræden i udsigt. Ministeriets afgang fandt
derefter sted 7. august samme år. Efter sin fratræden hædredes Estrup af kongen,
som allerede 1878 havde dekoreret ham med Elefantordenen, ved tildelelse af rang
over ministrene. Han var allerede Storkorsridder af Dannebrogordenen og
Dannebrogsmand. Også Højrepartiet viste ham på forskellig måde sin påskønnelse,
og Landstingets Højre valgte ham til sin formand.

Estrup så ikke med velvilje på den del af Venstre, som havde fremkaldt det
politiske forlig, og næppe heller på dem af sine partifæller, som havde været
særlig virksomme for at gennemføre ministerskiftet 1894. Det skyldes sikkert
hans indflydelse, når det ny ministerium Reedtz-Thott ikke blev sammensat af
repræsentanter for begge de politiske retninger, som havde gennemført forliget,
men blev et rent Højre-ministerium, hvor så mange som muligt af de tidligere
ministre bevarede deres porteføljer. Dette i forbindelse med at ministerskiftet
trak ud til august 1894, og at det ny ministeriums optræden i dets første
måneder i så ringe grad bar præg af en ændret politisk kurs, spildte forligets
frugter, og gav dets modstandere vind i sejlene, så de fik flertal ved
Folketingsvalgene i 1895. Siden søgte ministeriet i stærkere grad at drage
konsekvenserne af forliget, navnlig ved konseilspræsidentens erklæring i
efteråret 1896 om, at han hellere ville trække sig tilbage end udstede nogen
provisorisk finanslov, og ved indbringelse af forslag til en række ny
skattelove, hvoraf indkomst- og formueskatteloven var den vigtigste. Estrup så i
ministeriets holdning en slags sabotage af den politik, der var ført indtil
1894, og unddrog det mere og mere partiets støtte, hvad der blev hovedårsagen
til dets fald i foråret 1897. Heller ikke det efterfølgende ministerium Hørring,
som i det væsentlige fortsatte i Reedtz-Thotts spor, var efter hans sind, og
september 1898 nægtede han at modtage genvalg til Landstinget. Derimod
sympatiserede han mere med den kraftigere Højre-politik, som det var det i
foråret 1900 tiltrådte ministerium Sehesteds opgave at føre, og han modtog under
dette ministerium 8. september 1900 udnævnelse til kongevalgt Landstingsmand.
For at styrke ministeriets stilling ved at bane vej for en gennemførelse af
skattereformen under dets ledelse, medvirkede Estrup til Landstingets Højres
tilbud om fuldstændig at opgive hartkornsskatterne, men enighed med Folketinget
lod sig dog ikke opnå, og juli 1901 afløstes den Sehestedske regering af et
ministerium, udgået af Venstrereformpartiet. Overfor dette og de følgende
Venstre-ministerier indtog Estrup en udpræget oppositionsstilling, og modsatte
sig de vigtigste af dem foreslåede lovgivningsforanstaltninger. Med særlig
styrke kæmpede han imod det 1908 gennemførte forslag om udvidelse af den
kommunale valgret, og det af ministeriet Berntsen 1912 indbragte
grundlovsforslag. J.B.S. Estrup døde juleaften 1913 på Kongsdal og er begravet
på Undløse Kirkegård ved Tølløse.

I 1915 efter Estrups død blev Højre og De Frikonservative grundstammen i Det
konservative Folkeparti.

J.B.S. Estrup blev i 1857 gift med Regitze Holsten, datter af Adam Christopher
Holsten-Charisius, og blev bl.a. fader til kammerherre, hofjægermester Hector
Estrup til Ormstrup og Kongsdal (1860-1914), til Adam Estrup til Fårupgård
(1864-1934) og til cand.theol. Jacob Estrup til Skaføgård (1870-1941).

Estrups politiske hovedstyrke lå i hans karakters fasthed og i hans urokkelige
selvsikkerhed. Han var født regeringsmand: det faldt ham naturligt at lede og
befale, og hans personlighed aftvang uvilkårlig hans omgivelser respekt. Han var
som taler klar og koncis, hans ord sluttede sig nøje om tanken, og hans viden
var sikker og selvstændig, så langt den rakte. Han var af naturen ordrig og af
et nervøst temperament; men den fortsatte selvtugt, gennem hvilken han havde
udformet og fæstnet sit medfødte anlæg til at beherske andre, havde i hans
offentlige optræden gjort ham sikker og rolig, og givet hans taler deres knappe
og skarptskårne form. Som finansminister var hans hovedegenskab, så snart ikke
storpolitiske hensyn trådte i forgrunden, en vis sparsommelig forsigtighed, en
udpræget tilbøjelighed til at holde sig på "den sikre side". Han har som
finansminister øvet en mere gennemgribende indflydelse på den finansielle
detalje, også på de andre ministeriers område, end nogen af hans forgængere
siden W.C.E. Sponneck. Estrups mangler hører på det nøjeste sammen med hans
fortrin. Hans fasthed og selvtillid udartede ikke sjælden til stivhed og
uimodtagelighed for påvirkning af andre. Han var en noget tørt anlagt natur,
lidet smidig og idérig. Dette fuldt så meget som de politiske forholds
vanskelighed skyldtes det, at han i sin nittenårige finansadministration, trods
sin betydelige arbejdsomhed og forretningskyndighed, gennemførte forholdsvis få
reformer, og at han i sin almindelige politiske virksomhed kom til at fremme så
meget af det, han ville bekæmpe. Siden sin genindtræden i Landstinget var han
her, hvor hans vilje i så mange år havde været den bestemmende i alle afgørende
sager, ude af stand til at føre tingets flertal med sig, og selv inden for Højre
var hans indflydelse – trods den store ærbødighed, man altid mødte ham med –
slet ikke altid den bestemmende. Med en viljekraft, som aftvang også hans
modstandere respekt, vedblev han dog til det sidste, trods sin høje alder og
tiltagende legemlige skrøbelighed, at tage aktiv og ofte virkningsfuld del i
kampen for den stats- og samfundsopfattelse, som han i så mange år var den
ypperste repræsentant for.



https://da.wikipedia.org/wiki/Danmark

Danmark (fra oldnordisk: Danernes mark) er et land i Skandinavien beliggende i
det nordlige Europa. Danmark danner sammen med Grønland og Færøerne Det Danske
Rige også kaldet Kongeriget Danmark. Danmark grænser til Tyskland mod syd og er
omgivet af flere have: Vesterhavet (Nordsøen), Skagerrak og Kattegat på vest-,
nord- og østsiden af Jylland, Kattegat og Østersøen nord og syd for de danske
øer. Danmark består af halvøen Jylland og 443 navngivne øer, småøer og holme.

De tidligste tegn på menneskelig tilstedeværelse i dagens Danmark ligger 100.000
år tilbage, omend området først blev beboet i den ældre stenalder. Under
vikingetiden og senere fik danskernes kontakt til omverdenen større betydning
heriblandt deltagelsen i Kalmarunionen og andre forbund. Som følge af
Reformationen deltog landet på protestantisk side under Trediveårskrigen. I 1660
indførtes enevælden. Den danske grundlov blev underskrevet 5. juni 1849, hvilket
markerede starten på en repræsentativ styreform. Tyskland holdt Danmark besat
under 2. verdenskrig indtil 5. maj 1945, Sovjetunionens besættelse af Bornholm
forløb fra den 9. maj 1945 til den 5. april året efter. Kort efter krigen blev
Danmark medlem af NATO og senere af EF (nu EU).

1. januar 2017 var folketallet 5.748.769. Siden 1960'erne har der i de fleste år
været positiv nettoindvandring til Danmark, og 1. januar 2016 udgjorde
indvandrere og visse efterkommere i alt 703.873 personer, svarende til 12,4 % af
den samlede befolkning.

Dansk er det officielle sprog. Danmark har konstitutionelt monarki, og
statsministeren fungerer som regeringschef, mens Folketinget er den lovgivende
forsamling. Landet er inddelt i fem regioner og 98 kommuner.

Danmark betragtes med et bruttonationalprodukt på 1.921 milliarder kr. i 2014
(340.000 kr. pr. indbygger) som et rigt land. Velstanden skabes hovedsageligt i
servicesektoren, hvor 80 % af de beskæftigede arbejder.

Danmark (Denamearc) nævnes i et manuskript der også indeholder den Angelsaksiske
Krønike, nærmere betegnet The Abingdon Chronicle II. I manuskriptet, som menes
at være nedskrevet i det 11. århundrede, genfortælles Orosius på angelsaksisk,
og i det pågældende afsnit berettes om nordmanden Ottar - den angelsaksiske
genfortælling blev i ældre tid traditionelt tilskrevet Alfred den Store
(849-899). Den latinske sammenstilling In marca vel regno Danorum forekommer hos
den østfrankiske krønikeskriver Regino af Prüm som her skildrer Otto I i år 965
indkalder til bispe-møde.

Ordet Danmark består af to led. Forstavelsen "Dan-" henviser til danerne eller,
ifølge Saxo, til sagnkongen Dan. Der er utallige referencer til daner
forskellige steder i Europa hos både antikkens græske og romerske historikere
(som Gregor af Tours, Jordanes og Procopius) og hos middelalderens (som Adam af
Bremen, Beowulf, Widsith og Ældre Edda)

På norrønt blev folket i genitiv flertal kaldt "danir", som kan betyde noget i
retning af "fladlandsbeboere". "Daner" er sandsynligvis en afledning af det
indoeuropæiske *dhen-, som betyder "flade, fladt bræt". Ordet Danmark kan altså
have betydet "fladlandsbeboernes grænseland" og var muligvis i begyndelsen
afgrænset til skovene i Slesvig, altså danernes grænseland til tyskerne mod syd.

"Mark" blev på oldhøjtysk og angelsaksisk brugt i betydningen "grænseland", og
den politiske tone genfindes også i ordet, og embedet, markgrevskab, ligesom
endelsen muligvis også har forbindelse til skovområder som Finnmark eller
Telemark. Mens "Danmark", i et almindeligt sprogbrug, entydigt refererer til
konge-riget og nationalstaten Danmark, så dukker identiske eller lignende
stednavne også op i den svenske geografi: Danmark (Uppsala kommune) (sv), sogn i
Uppsala län; Dannemark, en ø i skærgården ved Göteborg, et skovområde i
Karlshamn, Blekinge; Dannemarka, Västra Götalands län, vest for Vättern.

Den danske forhistorie før stenalderen henhører mest til geologisk historie,
fordi der ikke er mange tegn på mennesker. Dog har man fundet
flintestensredskaber i Himmerland og i Lillebælt, som tyder på menneskelig
aktivitet i området for omkring 100.000 år siden under Eem-mellemistiden, hvor
klimaet har svaret nogenlunde til det, som vi har i dag. For cirka 15.000 år
siden begyndte indlandsisen at vige nordpå i forbindelse med en klimaændring.
Hér levede rensdyrjægerne og afløstes senere af andre jægerfolk, som ernærede
sig af jagt og fiskeri igennem årtusinder.

For ca. 6.000 år siden (år ca 4000 f.Kr.) blev jægerstenalderen afløst af
bondestenalderen, som igen afløstes af bronzealder (år cirka 1700 f.Kr.) og
jernalder (år cirka 500 f.Kr.).. Sidstnævnte var underinddelt: keltisk
jernalder, romersk jernalder og germansk jernalder. Allerede i slutningen af
jernalderen, dvs. i 700-tallet, kan der have eksisteret en stærk, dansk
centralmagt. Herom vidner det kolossale forsvarsværk Dannevirke og
Kanhavekanalen Samsø.

Forhistorien sluttede da landet trådte ind i vikingetiden, hvor danske vikinger
begyndte at hærge og handle i det meste af Europa. I England begyndte vikingerne
at kræve den såkaldte Danegæld, hvilket betød at de stedlige konger betalte skat
til den danske konge mod at undgå plyndringer. Danske og skandinaviske vikinger
spillede i det meste af vikingetiden en stormagtsrolle i Europa, bl.a. på grund
af den stærke flåde. Senere vendte opturen sig under Knud den Store, da
vikingeimperiet blev svækket og England gik tabt. Da Svend Estridsen fik tronen
i 1047, var Danmarks tid som vikingemagt forbi.

Med afslutningen på hvad der af historikerne kaldes oldtiden, begynder det
Danmark, der har Jellingstenene og Gorm den Gamle som første konge i den danske
kongerække. Den danske historie indledes i det 8. århundrede, hvor de første
skriftlige kilder begynder at omtale forholdene her. På den måde er vikingetiden
en overgangsfase mellem forhistorien og den danske middelalder.

Efter ca. 1050 begynder en periode, hvor en mere fredelig kontakt med det øvrige
Europa fik stadigt stigende betydning, f.eks. med indførelse af kristendommen,
kulturpåvirkinger og nye driftsformer for landbrugerne. Andre tre forhold fik
også større betydning: kongernes forsøg på at øge deres indenlandske magt, deres
forsøg på at udvide det udenrigske magtområde og striden med Hanseforbundet.

Den indenlandske magtkamp stod først mellem stormændene på den ene side og
kongemagten og kirken på den anden. Senere blev det til en strid mellem kirken
og kongemagten. Udenrigspolitisk forsøgte man at skabe og fastholde et
østersørige, kulminerende i Kalmarunionen af 1397. Samarbejde med Hanseforbundet
var en handelsmæssig nødvendighed, men også et konstant økonomisk problem. Dette
byforbund fik stor indflydelse på landets forhold og var i perioder den reelle
magt i landet.

Renæssancen betød et markant skifte i Danmarks historie, særligt fordi
reformationen betød overgang til protestantisme og tab af pavens indflydelse.
Kongerne inddrog kirkegodset og stod på den baggrund stærkt over for adelen, dog
blev meget af rigdommen blev brugt til krigsførelse. Mest tydeligt er dette
eksemplificeret i renæssancekongen Christian IV, der nok lod opføre smukke
bygninger mange steder i landet, men som led alvorlige nederlag ved sin
deltagelse i Trediveårskrigen i Tyskland. Den fortsatte kamp mod Sverige
medførte nederlag på nederlag med stadige tab af territorier, først øerne i
Østersøen, men senere også danske kerneprovinser som Skånelandene ved Freden i
Roskilde i 1658.

Adelens svigt under Karl Gustav-krigen gav plads til et statskup, hvor kongen i
1660 væltede den gamle forfatning og indførte enevælden med støtte fra
borgerskabet. En ny embedsadel voksede frem ved kongernes gunst, og byernes
borgere fik efterhånden øget indflydelse. Landet var præget af den kulturelle
påvirkning fra Frankrig og af kongernes tyskprægede forvaltning. Med
stavnsbåndets ophævelse og senere med andre reformer inden for landbruget fik
landet økonomisk fremgang. Denne blev afbrudt af Englandskrigene, da englænderne
bombarderede København i 1807 og tog den danske flåde. Danmarks sluttede sig til
Napoleon, mens Sverige allierede sig med England. Med freden i Wien (1815) blev
Danmarks union med Norge opløst. Forud var gået en statsbankerot i 1813, men
alligevel blev perioden en opgangstid for f.eks. dansk filosofi, digtning og
billedkunst (guldalderen) med forfattere som f.eks. H.C. Andersen, Søren
Kierkegaard og N.F.S. Grundtvig.

Det danske monarki bestod efter freden i Wien af kongeriget og hertugdømmerne
Slesvig, Holsten og Lauenborg samt kolonierne. Fordi Slesvig var et dansk len
med både dansk- og tysktalende befolkning, hvorimod Holsten og Lauenborg var med
i det Tyske forbund, udbrød der stridigheder mellem tilhængerne af Helstats- og
Ejderpolitikken, som hver havde sit nationale synspunkt. Dette førte til et
oprør mod Danmark og den 1. Slesvigske Krig, som Danmark med hjælp fra England
vandt. I forbindelse med revolutionerne i Europa i 1848 fik Danmark en
demokratisk styreform med forfatning i 1849.

De underliggende brudlinjer i det sønderjyske spørgsmål var dog ikke fjernet, og
i 1864 brød den 2. Slesvigske Krig ud. Den tidligere støtte fra udlandet var der
ikke længere og hæren led nederlag, især i slaget ved Dybbøl. Resultatet blev
tabet af hertugdømmerne, herunder også den dansktalende del af Slesvig.

Omkring 1870 kom industrialiseringen i gang i Danmark, og den blev fremmet ved
anlægget af et tætmasket jernbanenet og af talrige færge- og
fragtbådsforbindelser mellem landsdelene.

Samtidig betød opsvinget i landbruget (andelsbevægelsen), der begyndte med
mælkecentrifugen i 1878, en forøget købekraft hos landbefolkningen og førte til
et befolkningsoverskud, hvilket accelererede den tilstrømning fra land til by,
som var begyndt allerede ti år før – fra 1870. Dermed fik byerhvervene en
kærkommen reserve af billig arbejdskraft.

Husning af disse mange tilflyttere skete meget vilkårligt, hvilket ikke bremsede
de epidemier, som hærgede København og de større provinsbyer allerede 16 år før
andelsbevægelsen kom i gang. Gennem kloakering, oprettelse af skoler og
udbygning af sundhedsvæsnet fik man dog efterhånden sat skik på folkesundheden.

På arbejsmarkedsfronten lykkedes det at dæmpe uroen, da det danske arbejdsmarked
ved Storkonflikten i 1899 fik sin grundlov, hvor fagbevægelsen anerkendte
arbejdsgivernes ret til at lede og fordele arbejdet, og arbejderne fik ret til
at organisere sig. Efter over 30 år (1870-1901) med regeringsmagten mistede
Højre i 1901 flertallet i både folke- og landstinget, og efter en kortvarig
forfatningskamp som førte til systemskiftet, har parlamentarismen været fast
skik i Danmark.

Danmark holdt sig uden for 1. verdenskrig, og forsyninger til de krigsførende
lande gav arbejde og indtjening til mange. Efterhånden fik kvinderne også
valgret (1915), og det tyske nederlag i 1918 medførte en folkeafstemning, så
Nordslesvig blev genforenet med Danmark, men afstemningsvilkårene betød, at der
blev skabt et tysk mindretal i Danmark og et dansk i Tyskland. Den økonomiske
krise i 1930'erne betød massearbejdsløshed, men også forbedring af samfundets
støtte til dårligt stillede. Med genoprustningen af de europæiske stormagter kom
der atter gang i produktionen i Danmark, og ved krigsudbruddet i 1939 var der
optimisme hos alle. Selv om Danmark blev besat i 1940, opretholdt landet sin
egen regering indtil 1943, men der opstod efterhånden så stærk en
modstandsbevægelse, at landet kunne tælles med blandt de allierede lande, der
oprettede FN i 1945. I 1944 erklærede Island sig som selvstændig nation fra
Danmark.

I årene efter 2. verdenskrig var Europa delt ideologisk og efter landegrænser.
Frygten for Sovjetunionen førte til, at Norge og Danmark valgte at deltage i
NATO (1949). Det gav dog samtidig landet adgang til Marshall-planen, der var
ment som en støtte til genopbygning af de europæiske lande. Det skabte gode
tider i landet, og kommunismen mistede efterhånden taget i den brede befolkning.
Storpolitisk var situationen fastlåst, og det gav meget få manøvremuligheder i
dansk udenrigspolitik, men på det økonomiske område var der dog plads til
ændringer. Herunder udbygningen af velfærdssamfundet, som regeringer af
forskellig politisk observans var aktivt medvirkende til at forme. I 1960'erne
udløste den store tilgang af kvinder til arbejdsmarkedet en stærk udbygning af
den offentlige sektor. I løbet af 1960'erne kom der gang i forhandlingerne om
dansk deltagelse i EF (det senere EU), og i 1972 bekræftede en folkeafstemning
Danmarks optagelse i fællesskabet. Ved flere senere afstemninger blev
samarbejdet udvidet trinvis. Med oliekrisen i 1973 startede en økonomisk
recession, som bl.a. medførte, at Danmark måtte tage store lån i udlandet,
ligesom jordskredsvalget samme år førte til politisk ustabilitet. Fra 1982 førte
forskellige regeringer ledet af Poul Schlüter en stram økonomisk politik, der
kulminerede med "kartoffelkuren". Årtiet blev på denne baggrund betegnet som
"fattig-firserne".

Med jerntæppets fald i 1989, Tysklands genforening i 1990 og Sovjetunionens
opløsning i de følgende år blev der skabt helt nye vilkår for dansk
udenrigspolitik, der blev langt mere aktiv: Støtte til de baltiske lande,
udvidelsen af NATO, øget integration i EU og militær deltagelse i aktioner på
Balkan, i Afghanistan og Irak. I 1990 havde Schlüter-regeringernes stramme
økonomiske politik skabt overskud på betalingsbalancen for første gang siden
1962. I løbet af 90'erne lykkedes det under Poul Nyrup Rasmussens regering at
nedbringe arbejdsløsheden væsentligt. Den såkaldte kickstart satte gang i en
højkonjunktur, og arbejdsmarkedsreformer med vægt på aktiv arbejdsmarkedspolitik
formindskede den strukturelle ledighed. I flere bølger fik landet en stærk
tilstrømning af udenlandske statsborgere, især fra den tredje verden, der kom
hertil dels som flygtninge og dels som indvandrere. Efterhånden viste det sig at
indvandringen skabte problemer, og diskussionen om hvilken politisk linje der
skal lægges har været og er stadig et aktuelt tema.

Udenrigspolitisk var årtiet der startede med millennium, præget af
terrorhandlingen den 11. september 2001, som udløste krigen i Afghanistan, og
senere i Irak, hvor den amerikansk ledede koalition af villige lande med dansk
deltagelse angreb Irak og styrtede Saddam Husseins regering. I 2005 tegnede 12
danskere hver en satirisk tegning af islams profet Muhammed for at sætte fokus
på at ytringsfriheden var truet, hvilket førte til reaktioner fra muslimer i
Danmark og udlandet. Efter tegningerne har spekulationer gået på, om Danmark
skal blive et mål for terror. Indenrigspolitisk førte VK-regeringerne ledet af
Anders Fogh Rasmussen en kontraktpolitik med skattestoppet som grundlag, der
sikrede Fogh Rasmussen 8 år i statsministeriet, indtil han trak sig tilbage for
at overtage posten som generalsekretær i NATO. Efterfølgeren, Lars Løkke
Rasmussen tiltrådte i 2009 under finanskrisen, som bl.a. medførte stigende
arbejdsløshed og et stort underskud på statsfinanserne. I 2011 blev han afløst
af en S-SF-R-regering under Helle Thorning-Schmidt, der i det store og hele
videreførte forgængerens økonomiske politik. I 2015 blev hun igen afløst af Lars
Løkke Rasmussen, denne gang i spidsen for en ren Venstre-regering.

Et af de store økonomiske spørgsmål efter årtusindskiftet blev, hvorvidt den
danske finanspolitik er holdbar på lang sigt i lyset af de forventede kommende
befolkningsændringer med flere ældre. Efter flere økonomiske forlig, der har
forbedret de langsigtede offentlige finanser, har såvel regeringen som de
økonomiske vismænd siden 2012 vurderet, at finanspolitikken nu er holdbar på
lang sigt. Danmark vil dog stå over for stigende offentlige underskud i en
periode efter 2020.

Danmark har konstitutionelt monarki, og det politiske system tager udgangspunkt
i Grundloven af 1849. Statsministeren, Lars Løkke Rasmussen, er regeringschef.
Før Grundloven af 1849 udgjorde Kongeloven fra 1665 det centrale stykke
lovgivning i den danske forfatning. Visse dele af loven gælder fortsat. Danmark
har repræsentativt demokrati, som i visse tilfælde afholder folkeafstemning ved
vigtige beslutninger.

Monarken, Dronning Margrethe, er statsoverhoved med ceremonielle opgaver. Hun er
afskåret fra at udføre politiske opgaver, men har en vigtig rolle i forhold til
udnævnelse af og afskedigelse af regeringer og underskrivning af vedtagede love.
Landet er opdelt mellem de tre magter, den udøvende magt, som ligger hos
regeringen, den lovgivende magt som ligger hos Folketinget og den dømmende magt,
som ligger hos domstolene. Grundloven siger, at både monarken og Folketinget
udgør den lovgivende magt, men dette betyder i praksis regeringen og
Folketinget. Danmark har den evangelisk-lutherske kirke som statsreligion, men
Grundloven sikrer religionsfrihed. Dog skal den danske regent være af
luthersk-evangelisk tro.

Folketinget er landets parlament og lovgivende magt, som består af 179
medlemmer, hvoraf to vælges fra Færøerne og to fra Grønland. De fire mandater
plejer hverken at stemme for eller imod i forbindelse med indenrigspolitiske
forhold, men støtter dog som regel i krisesituationer det parti, de føler sig
tættest knyttede til. Folketingsmedlemmerne vælges ved forholdstals- og
enkeltmandstalmetoden, hvormed politikerne bevarer en vis afhængighed af de
lokale valgkredse. Folketinget har en spærregrænse på 2%, men et kredsmandat kan
give adgang. Valg holdes hvert fjerde år, men statsministeren kan opløse
Folketinget når som helst og udskrive et nyt valg. Det seneste folketingsvalg
blev afholdt d. 18. maj 2015. Regeringen kan ikke have et flertal imod sig i
Folketinget; regeringen behøver således ikke at have et flertal bag sig og kan
således bestå af partier, der samlet har mindre end halvdelen af Folketingets
pladser. Folketingsmedlemmerne mødes fire gange om ugen til debat.

Efter valget i 2015, der gav flertal til de fire partier i den såkaldte "blå
blok" Dansk Folkeparti, Venstre, Det Konservative Folkeparti og Liberal
Alliance, sonderede Lars Løkke Rasmussen først mulighederne for at danne en
borgerlig fireparti-regering, men endte med at danne en ren Venstre-regering.
Traditionelt har de fleste danske regeringer været mindretalsregeringer med
støtte fra ikke-regeringspartier, og samarbejde hen over midten har været mest
typisk. Socialdemokratiet og Venstre har haft størst indflydelse som
regeringsbærende partier siden systemskiftet i 1901. Den nuværende regering har
17 ministre. Ministrene udpeges af statsministeren og behøver ikke at sidde i
Folketinget eller være i noget parti.

Domstolene er uafhængige af regering og folketing. Højesteret er den øverste
domstol, og har det sidste ord ved tvister og tvivlsspørgsmål ift. loven.
Højesteret har dermed en vis politisk betydning, da de i sidste ende kan dømme
lovforslag og politiske handlinger ulovlige i forhold til Grundloven.
EU-domstolen har efterhånden også form af øverste myndighed på mange områder i
landet, ligesom Højesteret også har rettet ind efter
Menneskerettighedsdomstolen, jf. Jens Olaf Jersilds Grønjakkesag.

Grundloven af 1953 sikrer – i fællesskab med indarbejdelsen af Den Europæiske
Menneskerettighedskonvention i dansk lov i 1992 – danske borgeres
menneskerettigheder. I 2008 placerede Transparency International Danmark som det
mindst korrupte land i verden sammen med Sverige og New Zealand. Freedom House
rangerer Danmark som "fri" med hensyn til politiske rettigheder og civil frihed.

Danmark er medlem af forskellige sammenslutninger som f.eks. EU, FN, NATO og
Nordisk Råd. Som medstifter af NATO afbrød Danmark i efterkrigstiden halvandet
århundredes neutralitet og forsøgte under koldkrigstiden at knytte de
østeuropæiske lande til Vesten, heriblandt de baltiske lande (Estland, Letland
og Litauen), som Danmark ydede stor støtte til. Tidligere har danskerne haft et
skeptisk forhold til EU, de stemte som de eneste imod Maastricht-traktaten og
andre traktater. Danmark har dog også haft en vis indflydelse i EU, landet fik i
2002 10 lande fra Central- og Østeuropa til deltage i unionen. I en
folkeafstemning fra 2000 stemte danskerne imod euroen, men alligevel fremføres
spørgsmålet om en ny afstemning hyppigt.

Efter krisen om Muhammed-tegningerne boykottede flere muslimske lande danske
produkter i protest mod den danske regerings afvisning af at fordømme disse
tegninger. En af Danmarks ambassader blev af samme årsag udsat for
brandstiftelse. Forholdet til de fleste muslimsk regerede lande er siden blevet
forbedret, mens islamister endnu i 2010 fremsatte trusler mod danske interesser.

Eftersom Arktis rummer relativ store mængder af olie og naturgas, hvilket
Grønland, som hører under Danmark, grænser op til sammen med Canada, USA og
Norge og Rusland, er der opstået tvist mellem de enkelte om retten til området.
Danmark styres af frie markedsmekanismer og fortsætter derfor sammen med bl.a.
England med at presse på for yderlige liberalisering af markedet, dog med
modstand mod udvidede beføjelser til kemi- og levnedsmiddelindustrien. Norden er
en vigtig ideologisk samarbejdspartner, som Danmark har relativ tætte kulturelle
bånd til. Landene handler indbyrdes med hinanden og deres indbyggere kan rejse
frit i hinandens lande. I de seneste par år har de to medlemmer i
Rigsfællesskabet, Grønland og Færøerne, fået større medbestemmelse på
udenrigspolitiske områder, såsom geopolitiske emner samt søgning efter olie.
Danmark har altid givet FN opbakning både politisk og økonomisk, men de danske
NGO'er og private organisationer varetager også en væsentlig andel af den
bilaterale bistand. Danmark bidrager med 0,8 af bruttonationalproduktet og
forsøger at støtte sine 20 primære samarbejdslande i den tredje verden på
områder som økonomisk vækst, social- og miljøforhold.

Det danske forsvarsbudget for 2010 var på ca. 23 milliarder kroner, og
forsvarsudgifterne udgør dermed 1,06 % af BNP. Det danske forsvar består af de
fire grene Hæren, Hjemmeværnet, Søværnet og Flyvevåbnet. Mænd har værnepligt,
men langt fra alle skal aftjene den – det afgøres, hvem der skal, ved
lodtrækning. Kvinder (og de mænd som ikke blev udtrukket) kan vælge at aftjene
frivillig militærtjeneste. Årlig aftjener omtrent 6500 unge danske kvinder og
mænd militærtjeneste. Tjenestetiden varer 4-12 måneder afhængig af tjenestested.

Efter 2. verdenskrigs afslutning, måtte Danmarks militær næsten bygges op fra
grunden. Til dette arbejde blev der bl.a. ydet støtte fra USA og andre allierede
i NATO, som Danmark var med til at stifte i 1949. Da der siden Den Kolde Krigs
afslutning ikke har været nogen trusler om invasioner af landet, har man i
stedet indsat styrkerne i udlandet for at støtte konfliktramte lande i at dæmpe
og forebygge konflikter. De tre største bidrag har været i Afghanistan (ISAF),
Irak (MNF-I) Kosovo (KFOR). Siden terrorangrebet 11. september 2001 har Danmark
desuden aktivt deltaget i terrorbekæmpelsen.

Udover det egentlige Danmark, der ligger i Skandinavien, omfatter
Rigsfællesskabet også de to områder Grønland og Færøerne. Områderne hører ifølge
grundlovens §1 til Kongeriget Danmark, og deler derfor grundlov og
statsoverhoved med Danmark. De to områder har dog begge egen regering ledet af
henholdsvis en Landsstyreformand (Grønland) og en Lagmand (Færøerne). Færøerne
opnåede selvstyre i 1948 og Grønland i 1979. De to områder er dog ikke fuldt
uafhængige, f.eks. skal folkeskolerne udover det lokale sprog undervise i dansk.
Begge områder modtager bloktilskud fra Danmark, og udenrigsforhold varetages som
hovedregel af regeringen i København. Hvert område repræsenteres også ved to
pladser i Folketinget.

Danmark er inddelt i fem regioner og 98 kommuner. Regionerne blev oprettet 1.
januar 2007 og erstattede de tidligere 13 amter. På samme tid blev kommunerne
samlet til større enheder og antallet reduceredes fra 270 til 98. De nye
regioners største ansvar er at opretholde sundhedssektoren.

Regionerne er Region Hovedstaden, Region Sjælland, Region Syddanmark, Region
Midtjylland og Region Nordjylland.

Danmark er med sit samlede areal (land (42.394 km²) og vand) 43.094 km² verdens
132. største land og er i både samlet areal og i landareal mindre end Slovakiet
og lidt større end Schweiz. Landarealet i Estland (42.388 km²) er på størrelse
med Danmarks landareal. Danmark ligger i Skandinavien, beliggende i det nordlige
Europa, og grænser kun til Tyskland mod syd. Landet er omgivet af flere have:
Vesterhavet mod vest, Skagerrak mod nord, Kattegat og Øresund, og Østersøen mod
syd. Mellem disse have findes mange sunde og bælter: Dels Limfjorden (som er et
sund) mellem Vesterhavet og Kattegat, dels Lillebælt, Storebælt og Øresund
mellem Kattegat og Østersøen og dels en lang række mindre farvande mellem øerne.
Den største del af arealet udgør halvøen Jylland (23.872 km²), mens resten
fordeler sig på 1419 øer, heraf 443 navngivne. De tre største øer er Sjælland,
Den Nørrejyske Ø (Vendsyssel-Thy) (siden 1825, nuværende åbning siden 1862) og
Fyn.

Det lille land har på grund af det store antal mindre øer og fjorde en af
Europas længste kystlinjer på 7.314 km. Der er 368 kilometer fra det nordligste
punkt på Skagens Nordstrand til det sydligste punkt på Gedser Odde og 452
kilometer fra det østligste punkt på Østerskær til det vestligste punkt på
Blåvands Huk. En cirkel med samme areal som Danmark ville have en omkreds på 742
km med en diameter på 234 km. Visse steder findes der mange små søer. Landskabet
er generelt fladt med sletter, klinter og klitter og Lammefjord som det laveste
punkt på landjorden med -7,5 m. Det højest ikke-menneskeskabte punkt er Møllehøj
ved Skanderborg med 170,86 m, næsthøjest Yding Skovhøj med 170,77 m og endelig
Ejer Bavnehøj med 170,35 m. Disse punkter er alle beliggende i samme område,
kaldet Ejer Bjerge, nogle km sydvest for Skanderborg.

Landskabet varierer på de forskellige landsdele: Østdanmark har et varieret
terræn. Heriblandt har Bornholm et specielt landskab med grundfjeld.
Vestjyllands landskab består af agermarker, plantager og smalle enge.
Nordjylland har sandede kyster med storklitter og lave forsumpede sletter.

Danmarks klima er tempereret. Vintrene er milde med en gennemsnitstemperatur på
0 grader celsius i januar og februar og somrene er kølige med en
gennemsnitstemperatur 15,7 grader celsius i august. Der er regionale forskelle i
temperatur, nedbør og sol. Undertiden kan der forekomme kolde, kontinentalt
prægede vintre, kaldet isvintre, ligesom der kan forekomme hede somre. Den
højeste temperatur, som siden 1874 er blevet målt i Danmark er 36,4 °C, hvilket
blev målt 10. august 1975 på Holstebro Flyveplads. Den laveste temperatur, som
siden 1874 er blevet målt på dansk jord er -31,2 °C, som blev målt i Hørsted i
Thy 8. januar 1982.

Danmarks flora har en større mangfoldighed, end det forventes af sådan et lille
land. De danske skove er nogenlunde ligeligt fordelt på løv- og nåleskov.
Rødgranen er det almindeligste træ, da det dækker 16 % af skovarealet, mens
bøgetræer står for 13 %. Træer som eg, ask og elm er sjældne i den danske natur.
Dyrelivet ligner dyrelivet i resten af Centraleuropa. De typiske husdyr, bortset
fra geden, findes i Danmark. Udbygningen af infrastrukturen forhindrer dyrenes
genpulje i at blive større, hvilket er årsag til, at mange arter er truede eller
uddøde i Danmark.

Det danske energiforbrug var i 2012 på 106 gigajoule pr. indbygger, hvilket var
ca. 15 % mere end EU-gennemsnittet på 92 gigajoule. Energien anvendtes til
transport, produktionsprocesser samt opvarmning og elforbrug i husholdningerne.
Olie (34 %), naturgas (23 %), kul (14 %) og vedvarende energi (23 %) er de
væsentligste energikilder i Danmark.

Den danske udvinding af olie og naturgas fra Nordsøen har spillet en betydelig
rolle i Danmarks energiregnskab siden 1980'erne. Siden 1993 har landet været
nettoeksportør af olie. siden 2004 har Nordsø-produktionen dog været for
nedadgående. Hvad den samlede energibalance angår, har aktiviteterne i Nordsøen
og en stigende produktion af indenlandsk energi betydet, at Danmark blev
selvforsynende med energi i 1997 og bevarede en selvforsyningsgrad på over 100 %
(dvs. landet var netto-eksportør af energi) til og med 2012. I 2013 blev landet
igen netto-importør, da selvforsyningsgraden faldt til 93 %. I 2013 var Danmark
målt på produktionens størrelse nr. 39 blandt verdens 125 olieproducerende
lande.

Vedvarende energi spiller en stigende rolle i energiforsyningen. Mens det
samlede energiforbrug har været nogenlunde konstant siden 1990, er produktionen
af vedvarende energi steget 206 % fra 1990 til 2013. Blandt EU-landene havde
Danmark i 2012 den femtehøjeste andel af vedvarende energi i energiforbruget,
nemlig 23 % mod EU-gennemsnittet på 11 %. Kun Letland, Sverige, Østrig og
Finland havde en højere andel. I 2013 udgjorde energi fra vindkraft knap 30 % af
den samlede vedvarende energiproduktion, mens produktionen af halm, træ og
bionedbrydeligt affald stod for ca. 60 %. Betragter man alene
elektricitetsproduktionen, kom 39 % af denne i 2014 fra vindmøller.

En betydelig del af landets varmeenergi kommer fra kraftvarmeværker, hvor
overskydende varme fra elproduktionen bruges i fjernvarmenettet. Denne
produktionsmetode er betydelig mere udbredt i Danmark end i resten af verden på
grund af det relativt store varmebehov i Danmark, den tilstrækkelige
befolkningstæthed og en bevidst politisk linje med bl.a. tilslutningspligt til
kraftvarmeværker. Udnyttelsen af overskudsvarmen fra elproduktionen forøger
kraftværkernes virkningsgrad og dermed den samlede energieffektivitet
betydeligt.

Bruttonationalproduktet var i 2014 på 1.921 milliarder kr., mens BNP pr.
indbygger var 340.000 kr. Da Danmark også modtager betydelige
nettorenteindtægter fra udlandet, var bruttonationalindkomsten endnu større,
nemlig 1.977 mia. kr. Danmark er dermed et relativt rigt land. Landet er
samtidig karakteriseret ved en ret høj andel af befolkningen i beskæftigelse,
hvilket ikke mindst skyldes kvindernes erhvervsfrekvens. Landet har i europæisk
sammenhæng en relativt lav ledighed, stor udlandsformue, lav offentlig gæld og
en lav, men stigende indkomstulighed.

Den danske arbejdsstyrke tæller omkring 2,7 millioner personer. 80 % af de
beskæftigede arbejder i serviceerhverv, mens 17 % er tilknyttet industrien eller
bygge- og anlægssektoren. Landbruget, der engang var landets hovederhverv, er i
forhold hertil i vore dage en mindre vigtig økonomisk sektor: Kun godt 2 %
(64.000 personer) er beskæftiget i landbrug og gartneri, mens 5.000 personer
eller 0,2 % arbejder inden for skovbrug og 2.400 personer (0,1 %) ved fiskeriet
(november 2013).

Fiskeri udgør omkring 3% af den samlede eksport, og de vigtigste fiskerihavne
ligger i Esbjerg, Thyborøn, Hanstholm, Hirtshals og Skagen.

Den danske valuta er kronen. Gennem den europæiske valutakursmekanisme (ERM II)
fører Danmark fastkurspolitik over for euroen, så valutakursen altid ligger på
omtrent 7,45 kroner pr. euro. Dette medfører, at Nationalbanken altid må
tilpasse den danske pengepolitik i forhold til Den Europæiske Centralbanks
politik. Efter at Danmark ved en folkeafstemning i september 2000 valgte at
beholde kronen i stedet for at indføre euroen som valuta, er der stor politisk
opbakning til at fortsætte fastkurspolitikken på ubestemt tid. Det gør Danmark
relativt unikt blandt andre vestlige lande, idet landet dermed i dag er det
eneste OECD-land, der fører fastkurspolitik, hvor landets samhandelspartnere
typisk enten følger en inflationsmålsætning eller har erstattet deres nationale
valuta med euroen.

Danmarks økonomi er meget afhængig af samhandel med udlandet. I 2014 udgjorde
importen således 48 % og eksporten 54 % af BNP. Danmark fører traditionelt en
ret frihandelsorienteret politik, blandt andet gennem landets medlemskab af EU,
OECD og WTO.

Danmark er nettobidragyder til EU, dvs. den danske stat betaler mere til EU, end
landet modtager. I 2013 var det danske nettobidrag til EU på knap 10 mia. kr.
eller 0,49 % af Danmarks bruttonationalindkomst - af samme størrelse som
Tysklands nettobidrag. Sverige havde som det eneste land et større nettobidrag,
nemlig på 0,51 % af BNI.

Danmarks økonomi er bygget op om den skandinaviske velfærdsmodel, der garanterer
alle borgere sociale ydelser. Den udbyggede velfærdsstat medfører en stor
offentlig sektor og et tilsvarende højt skattetryk, der i 2015 forventes at være
på 47,5 % af BNP. For de 10 % af skatteyderne, der betaler topskat, var
marginalskatten i 2014 i gennemsnit 56,2 % inklusive arbejdsmarkedsbidrag. For
alle skattepligtige personer tilsammen var den gennemsnitlige marginalskat på
arbejdsindkomst i 2014 på 39,1 %.

Ved indgangen til 1980'erne havde den danske økonomi betydelige balanceproblemer
i form af høj og stigende ledighed, høj inflation og vedvarende underskud på
betalingsbalancen. Samtidig var den offentlige gæld stigende. Inflationen er
siden blevet lav og stabil, ikke mindst på grund af Danmarks troværdige
fastkurspolitik. Betalingsbalanceunderskuddet satte rekord i 1986, men er siden
1990 vendt til et vedvarende betalingsbalanceoverskud, dog med undtagelse for
éet år: 1998. Ændringen skyldtes dels den langvarige lavkonjunktur 1997-2003,
hvor investeringerne var lave, og dels en stigende national opsparing, blandt
andet på grund af udbredelsen af tvungne arbejdsmarkedspensioner samt en række
skattereformer, der har reduceret rentefradraget. I 2014 havde Danmark et
overskud på betalingsbalancen på 120 mia. kr. og en udlandsformue på 915 mia.
kr. eller 48 % af BNP.

Ledigheden nåede i 1993 sit rekordniveau i efterkrigstiden på 12 % af
arbejdsstyrken. Det skyldtes både, at der på det tidspunkt var en kraftig
lavkonjunktur, og at den strukturelle ledighed var høj. Såvel bedre konjunkturer
som en række reformer, der har skabt den danske ”flexicurity”-model og dermed
begrænset strukturledigheden, har siden skabt et stort fald i ledigheden. I 2008
nåede bruttoledigheden et lavpunkt på 2,7 %. På grund af finanskrisen steg
ledigheden igen og var i 2012 på 6,1 %. Den registrerede bruttoledighed var
4,3 % (114.600 fuldtidspersoner) i december 2016, en stigning fra 4,2 %
(113.300) måneden før.

Også den danske offentlige nettogæld nåede at blive betalt under de gode tider i
1990'erne og 2000'erne, så den offentlige sektor i 2008 havde en nettoformue på
knap 108 mia. kr. Under finanskrisen er denne formue igen blevet vendt til en,
omend beskeden, offentlig nettogæld på knap 70 mia. kr. eller 3,6 % af BNP
ultimo 2014. Et mere alvorligt strukturelt problem for de offentlige finanser
har dog været den fremtidige befolkningsudvikling med flere ældre. Det har været
baggrunden for en række tiltag siden 2005, der skal fremtidssikre de offentlige
finanser, startende med velfærdsforliget i 2006. Det vurderes i dag, at disse
tiltag har været tilstrækkelige til at sikre, at finanspolitikken er holdbar på
lang sigt. Det forhindrer dog ikke, at der kan forudses en længere periode med
offentlige underskud i de kommende årtier.

Dansk økonomi præges i dag af andre udfordringer: Efterdønningerne af
finanskrisen har varet i nogle år, og i 2015 vurderes beskæftigelsen fortsat af
regeringen at ligge 59.000 personer under det strukturelle niveau.. Det
forventes dog, at ledigheden vil falde og beskæftigelsen stige de kommende år.
Samtidig har produktivitetsvæksten været påfaldende lav omtrent siden 1995; i
2012 nedsatte den daværende regering en produktivitetskommission for at
undersøge årsagerne. I 2014 kom kommissionen med sin slutrapport, der bl.a.
pegede på forbedringer i uddannelsessystemet og bedre konkurrenceforhold, hvis
produktiviteten skulle sættes i vejret.

Indkomstfordelingen er samtidig blevet mere ulige i de senere år. Fra 1994 til
2013 steg Gini-koefficienten for disponibel indkomst ifølge den danske regering
fra ca. 20 til 26, hvilket er en stigning på 30 %. Ifølge en opgørelse fra
Eurostat i 2013 ligger Danmark på en niendeplads, hvad angår lighed i
indkomstfordelingen.

Danmarks infrastruktur er veludbygget og generelt i god stand og består
hovedsageligt af almindelige landeveje, motorveje og et jernbanenet med to
primære togselskaber, Arriva og DSB. Danmark er blandt de lande i verden med
flest kilometer motorvej pr. indbygger. Lastbiler er oftest den del af
transportkæden, der leverer godset til den endelige destination, og dominerer
derfor den danske godstransport. Den står også for ca. 80 % af den samlede
godstransport, skibe og færger udgør ca. 19 %, mens jernbanen står for kun ca.
1 % af den indenlandske godstransport. Flere end 170 millioner passagerer
transporteres årligt på jernbanenettet. Der findes fem internationale lufthavne
i Danmark, hvor Kastrup Lufthavn med sine knap 21 millioner passagerer årligt er
Skandinaviens største lufthavn. Den fungerer som lufthavn ikke bare for
danskere, men også for store dele af den sydsvenske befolkning. Andre store
lufthavne er Billund i Jylland og Aalborg, Esbjerg og Aarhus.

Som en af verdens største søfartsnationer har Danmark et omfattende færgenetverk
i både ind- og udland. Færgerne spillede tidligere en vital rolle mellem
landsdelene, men efter at faste forbindelser etableredes over Lillebælt (1935)
og Storebælt (1997-98), spiller færgerne primært en rolle for småøerne. DR er
Danmarks offentlige broadcaster, og landet har 26 tv-stationer plus 51
repeatere. Internet og mobiltelefon er meget udbredt, og der findes mere end
dobbelt så mange mobil- som fastnettelefoner.

Ifølge Danmarks Statistik havde Danmark 1. januar 2016 en befolkning på
5.707.251 indbyggere, hvoraf personer med dansk oprindelse udgjorde 87,6 %
(5.003.378 personer), indvandrere 9,5 % (540.503 personer) og visse efterkommere
2,9 % (163.370 personer). Af de 703.873 indvandrere og visse efterkommere har
ca. en tredjedel en vestlig baggrund og to tredjedele en ikkevestlig baggrund.

Befolkningen er geografisk set ujævnt fordelt: I Østdanmark bor ca. 250 personer
pr. km², mens der vest for Storebælt bor omkring 100 personer pr. km². I
hovedstaden København bor lidt over 1 million eller ca. en femtedel af hele
landets befolkning. 85% af befolkningen bor i byer. Der findes et tysk-sindet
mindretal i Sønderjylland.

Næsten en femtedel af befolkningen er under 15 år, og en anden femtedel er 65 år
eller over, mens over halvdelen er 15-64 år.

Der er indbyggere fra over 200 forskellige oprindelseslande i Danmark. I 2015 er
de 10 største grupper fordelt på oprindelsesland tyrkere, polakker, tyskere,
irakere, folk fra Libanon, Pakistan, Bosnien-Hercegovina, Rumænien, Somalia og
Iran. Derudover bor der i Danmark ca. 16.000 personer født på Grønland og 12.000
personer født på Færøerne.

Indvandringen til Danmark var ret beskeden indtil 1960'erne, men tog så et
opsving omkring 1970 og efter midten af 1980'erne. Ændringen skyldes især
indvandring af gæstearbejdere og flygtninge og i anden omgang mulighederne for
familiesammenføring. Desuden foregår der efterhånden en væsentlig indvandring på
grundlag af studieopholdstilladelser. Stramninger af reglerne for flygtninge og
familiesammenføring har siden medført et fald i disse kategorier, mens
etableringen af et frit arbejdsmarked mellem Danmark og resten af EU efterhånden
har medført en væsentlig indvandring fra andre EU-lande, især Tyskland og Polen.

Ifølge nogle beregninger var der ca. 1 million danskere i 1200-tallet, men
landbrugskrise i 1300-tallet, den sorte død og andre epidemier reducerede siden
befolkningen, så tallet 1 milliion først blev nået igen i 1800-tallet. Den
første folketælling af Danmarks indbyggere går helt tilbage til 1735, hvor
folketallet udgjorde ca. 718.000. Fra 1769 til 1900 mere end tredobledes
indbyggertallet.

Ifølge Danmarks Statistiks befolkningsfremskrivning vil der i 2050 være ca.
6.271.485 indbyggere i Danmark – godt 10 % flere end i dag. Heraf vil danskerne
udgøre ca. 81,9 %, indvandrerne ca. 12,0 % og efterkommerne ca. 6,1 %. Omkring
63 % af indvandrerne og efterkommerne vil komme fra ikkevestlige lande.

Dansk, som er det officielle sprog, tales overalt i landet. Dansk består af
mange dialekter og kan deles ind i tre hovedgrupper: Østdansk, ødansk og jysk.
Færøsk, grønlandsk og tysk er minoritetssprog. Engelsk er et meget udbredt
fremmedsprog.

Det danske folk rangeres som det mest tilfredse folk i hele verden, baseret på
måling af tilfredsheden med helbreds-, velfærds- og uddannelsesforhold.

Danmark har grundlovssikret religionsfrihed. 77,8 % af den danske befolkning var
i 2015 medlem af den evangelisk-lutherske danske folkekirke. 30 år tidligere, i
1984, var tallet 91,6 %. Ifølge undersøgelser betragter kun 71% sig som troende,
og lidt under halvdelen sig som religiøse og få som meget religiøse. Med en
stigende indvandring fra især muslimske lande er islam blevet Danmarks
næststørste religion med ca. 4,2 % muslimer (2012). De øvrige trosretninger er
katolicisme med 35.000 tilhængere, Jehovas vidner med 15.000 tilhængere, 7.000
jøder, baptister med 5.500 tilhængere, 5.000 tilhængere af Pinsebevægelsen, og
4.500 er mormoner. Desuden en del andre trosretninger og frikirker med under
3.000 medlemmer hver. I 2006 mente omkring 5,4% at de ikke havde nogen religiøs
tilknytning, og 1,5% ser sig selv om ateister.

Den danske kultur ligner de andre europæiske landes. Man fejrer fødselsdag,
konfirmation og fastelavn. Dansk humor og begrebet hygge opfattes som specielle
danske kulturtræk.

Den danske mad er sammensætning af traditionel dansk mad som rugbrød og
frikadeller og udenlandsk mad som pizza, burger og kebab. Stegt flæsk med
persillesovs blev i år 2014 kåret til at være Danmarks nationalret. Retten fik
27.893 stemmer og vandt dermed stort over de øvrige retter, som blandt andet
omfattede smørrebrød, hakkebøf og karbonader. Det mest almindelige
måltidsmønster består af tre hovedmåltider (morgenmad, frokost og aftensmad),
hvoraf aftensmaden for de fleste er det største og vigtigste måltid. Det kolde
bord, som er en sammensætning af kolde og lune retter med brød, serveres typisk
ved højtider som jul og påske. Danskerne har på verdensplan det største eller et
af de største forbrug af kød pr. indbygger på over 100 kg årligt.

De første kendte komponister fra Danmark var tyskerne C.E.F. Weyse og Friedrich
Kuhlau fra slutningen af 1700-tallet. Sammen med B.S. Ingemann og J.P.E.
Hartmann blev Niels W. Gade toneangivende i dansk musik i 1800-tallet. Carl
Nielsen fra starten af 1900-tallet er den eneste internationalt kendte danske,
klassiske komponist. Det var først i 2000'erne at dansk musik gjorde sig
internationalt bemærket. Popgrupper som Aqua og Cartoons synger både i og uden
for Danmark, og flere danske rockmusikere synger på engelsk. Af andre genrer har
hiphop-gruppen Den Gale Pose gjort sig bemærket internationalt.

Dansk film har fået international anerkendelse, ikke mindst for sin vilje til at
eksperimentere. I 1995 udviklede danske filminstruktører en helt ny filmart,
Dogme 95, der udfordrede filmreglerne og skabte stor international opmærksomhed.
Biograffilmproduktionen var på 18 biograffilm i 1975 og steg siden til 41
biograffilm i 2005, hertil kommer at de danske films anerkendelse de senere år
er vokset. Blandt berømte filminstruktører er Lars von Trier, Bille August,
Thomas Vinterberg og Susanne Bier.

Den første danske litteratur stammer helt tilbage fra 400 f.Kr. Senere kom
nedskrivninger af sagn og folkeeventyr man kender fra 1100- og 1200-tallet. En
del af den første danske litteratur er derfor også de islandske sagaer og Snorre
Sturlasson, som tilhørte den fælles nordiske litteratur dengang. Saxo
Grammaticus fra 1100-tallet er den første store danske forfatter, selv om han
skrev på latin. Lidt dansk litteratur kendes fra middelalderen i øvrigt, men
først i løbet af den spirende oplysningstid begyndte den danske litteratur for
alvor med Ludvig Holbergs stadig aktuelle komedier. Som forløber for romantikken
kan nævnes Johannes Ewald og Jens Baggesen. Den bedst kendte dansker er
forfatteren H.C. Andersen, der er kendt for sine mange eventyr, for eksempel Den
Lille Havfrue og Den grimme ælling.

Den danske arkitektur har sin tid helt tilbage hos vikingerne. Den blev mere
betydelig i middelalderen, da de første kirker i romansk og gotisk stil blev
bygget rundt om i hele landet. Frederik 3. og Christian 4. fik hollandske og
flamske designere til at bygge storslåede kongeslotte og paladser i
renæssancestil. I sin sene regeringstid kunne Christian 4. også indføre
barokstilen, som var populær i en vis periode. Den neoklassiske arkitektur kom
oprindeligt fra Frankrig, men blev langsomt indført af danskere, som i stigende
grad udtrykte stilen. En produktiv periode med historicisme endte med at udvikle
sig til den nationalromantiske stil. Det var dog ikke før 60'erne at danske
arkitekter gjorde sig bemærket udenlands med en stilart kendt som
funktionalisme. Den har udviklet det, der i dag kendes som Sydney Opera House og
Storebæltsbroen.

Danmark har fire verdensarve: Jellingstenene, Kronborg Slot, Roskilde Domkirke
og Ilulissat Isfjord.

Danmark har flere populære sportsgrene. Fodbold er landets mest populære sport,
med en rig historie fra den internationale konkurrence. Danmarks utallige
strande og resorts er populære steder for fiskeri, kano, kajak og en bred vifte
af andre vand-tema sportsgrene. Andre populære sportsgrene er golf, tennis,
cykling og indendørs sportsgrene som badminton, håndbold og forskellige former
for gymnastik. I speedway-racing har Danmark vundet flere verdensmesterskaber,
herunder VM i Speedway og Speedway World Cup i 2006 og 2008. I 1992 vandt
fodboldlandsholdet EM. Pr. januar 2012 er det nationale håndboldhold de
regerende europamestre, og holdet med flest medaljer vundet i EM-historien på
mændenes side med i alt fem medaljer, to guldmedaljer (2008, 2012) og tre
bronzemedaljer (2002, 2004 og 2006).

Uddannelserne i Danmark er tilgængelige for landets borgere. Finansieringen
foregår gennem skatter og egenbetaling. I 2001 var der 1683 folkeskoler.
Antallet var faldet til 1289 i 2016. Antallet af børn i folkeskolen faldt med
4,5% fra 2007 til 2016, mens børn i fri- og privatskoler blev 3,9% flere. I
Danmark er der i følge grundlovens §76 ikke skolepligt, men undervisningspligt.
Det betyder, at alle skal have undervisning fra 0-9. klasse. Forældrene kan
vælge mellem folkeskolen, privatskolerne og hjemmeundervisning. Derefter er der
mulighed for at læse 10.klasse, erhvervsuddannelse eller en gymnasial
uddannelse. Der bliver derefter udbudt et væld af forskellige uddannelser på
forskellige niveauer og indenfor diverse erhverv.

Der findes i alt otte universiteter i Danmark, hvoraf det ældste er Københavns
Universitet. Derudover findes Aarhus Universitet, Syddansk Universitet, Aalborg
Universitet og Roskilde Universitet som alle er polyfakultære universiteter,
samt Danmarks Tekniske Universitet, Copenhagen Business School og
IT-Universitetet i København, der er monofakultære. Professionshøjskoler eller
såkaldte university colleges findes spredt ud over hele landet, samt
uddannelsesinstitutioner inden for musik, kunst og arkitektur.



https://da.wikipedia.org/wiki/K%C3%B8benhavn

Koordinater: 55°40′34″N 12°34′08″E﻿ / ﻿55.67611°N 12.56889°Ø﻿ / 55.67611;
12.56889 København ([[kʰøb̥m̩ˈhɑʊ̯ˀn]]?[Kilde mangler], latin Hafnia) er
Danmarks hovedstad og er med 1.280.371 indbyggere (2016) landets største
byområde omfattende 18 kommuner eller dele heraf. Centrum for byområdet udgøres
af Københavns Kommune, der med 602.481 indbyggere (2017) er Danmarks mest
folkerige kommune, og enklaven Frederiksberg Kommune med 105.037 indbyggere
(2017). I hele byregionen, (den 2.778 km² store Hovedstadsregionen), bor to
millioner mennesker (præcist 2.027.628 pr. 1. januar 2016). Den danske hovedstad
er desuden grænseby og centrum for Øresundsregionen, som er Nordens største
metropolregion. Øresundsregionen dækker 20.649 km² i Danmark og Skåne og
omfatter 3,8 mio. indbyggere (2013), heraf 2,5 mio. (2010) i Danmark.

Byen ligger på Sjællands østkyst og strækker sig ind over dele af Amager. En
række broer og en tunnel forbinder de sjællandske og amagerske bydele.[note 1]
Siden 2000 har København og Malmø været forbundet af Øresundsforbindelsen. I
København findes Danmarks centrale institutioner som Folketinget, kongehuset,
højesteret og centraladministrationen. Byen er på trods af sin yderlige
placering i Danmark nationens kulturelle og økonomiske center og et vigtigt
trafikknudepunkt med Nordens største lufthavn, Danmarks største banegård og en
af de største havne, samt kulturinstitutioner som Parken, Nationalmuseet og
Operaen.

Københavns historie kan føres tilbage til omkring år 800, hvor der lå et mindre
fiskerleje, hvor byens centrum nu er. Fra 1300-tallet blev byen Danmarks rigeste
og mest betydningsfulde – en status som den har fastholdt lige siden. I dag bor
ca. 22 % af Danmarks befolkning i Københavns byområde. Efter en økonomisk
nedgangstid i slutningen af det 20. århundrede har byen det sidste årti oplevet
økonomisk og kulturel fremgang og står nu stærkere både nationalt og
internationalt. København er således i dag blandt Nordeuropas økonomiske centre
og hjemsted for en række store internationale virksomheder som A.P.
Møller-Mærsk, Carlsberg, Novo Nordisk, Danske Bank og ISS. Byen er indenfor de
seneste årtier omstillet fra at være en stagnerende industriby til at konkurrere
internationalt som landets førende vækstmotor.

Før middelalderen har navnet på byen sandsynligvis været Havn. I middelalderen
hed byen på gammeldansk Køpmannæhafn; et navn der oversat til moderne dansk
betyder købmændenes havn og er et udtryk for den betydning, købmændene havde for
byen på dette tidspunkt.

En række andre navne bygget over det oprindelige danske navn for byen bruges på
forskellige sprog. Som eksempler kan nævnes tysk og nederlandsk Kopenhagen,
engelsk Copenhagen, fransk og spansk Copenhague, portugisisk Copenhaga,
italiensk Copenaghen, latin Hafnia, tjekkisk Kodaň og islandsk Kaupmannahöfn.

I 1923 blev den latinske udgave af navnet basis for navngivningen af det netop
opdagede grundstof hafnium, idet opdagelsen skete på det nuværende Niels Bohr
Instituttet.

Af og til ses desuden Nordens Paris, men denne smigrende sammenligning med
Byernes by er i modsætning til de andre ikke eksklusiv, da den deles med både
norske Tromsø og danske Aalborg.

I daglig tale bruges navnet "København" både om Københavns Kommune og om byen
som helhed, der også omfatter hele eller dele af 17 andre kommuner. Nærværende
artikel omfatter byen som helhed.

Det samlede byområde defineres geografisk af Geodatastyrelsen (med den såkaldte
polygonmetode), hvor vandarealer fratrækkes. Metoden følger FN's retningslinjer,
hvor et byområde for at blive betragtet som samlet ikke må have mere end 200
meter mellem husene (parker og lignende ikke medregnet). Dog tæller
Geodatastyrelsen stadig hele Københavns og Tårnby kommuner med, til trods for at
der i heri indgår store helt ubebyggede arealer, f.eks. på det vestlige Amager,
Saltholm og Peberholm. Området optager lidt over 450 km2, men selve byen
København optager langt fra denne geografiske størrelse. Danmarks Statistik får
derefter antallet af indbyggere via CPR. Det er også Danmarks Statistik der
præsenterer de samlede oplysninger.

Selvom byområdet er klart afgrænset fra myndighedernes side, anvender de
forskellige betegnelser for det. Geodatastyrelsen anvender København, mens
Danmarks Statistik benytter Hovedstadsområdet, og på vejskiltene langs
indfaldsvejene har Vejdirektoratet valgt Storkøbenhavn. København er imidlertid
den eneste af de tre betegnelser, der er autoriseret af Stednavneudvalget. Det
er dog i alle tilfælde det samme område, der menes.

Mange indbyggere i Københavns forstæder identificerer sig dog i højere grad med
den kommune, de bor i. Dette kan være for at distancere sig fra Københavns
Kommune, der som langt den største kommune naturligt ofte stjæler billedet. I
praksis er København dog så tæt bebygget, at man mange steder kun vanskeligt kan
se, hvor grænserne mellem de enkelte kommuner faktisk går. Udenforstående vil
dog typisk betragte byen som en helhed, selvom der her af og til også ses en
tendens til enten at indskrænke til Københavns Kommune eller udvide til hele
Hovedstadsregionen. Derfor opgives Københavns indbyggertal nogle steder til ca.
0,56 mio. (kommunens) eller ca. 1,95 mio. (storbyregionens), hvor det rette er
ca. 1,28 mio (pro 1.1.2016).[note 2]

Yderligere har en række administrative inddelinger brugt København eller
hovedstaden i deres navn. For eksempel omfatter Region Hovedstaden også
Bornholm, uanset at denne ø ligger ca. 130 km væk, og det tidligere Københavns
Amt omfattede trods navnet ikke Københavns Kommune, selvom amtets hovedsæde i en
årrække lå der.

Der er gjort en del fund fra forhistorisk tid i Københavnsområdet. Ved bygningen
af Amager Strandpark fandt man f.eks. levn af en kystnær boplads fra yngre
stenalder. Gravhøje i forstæderne tyder på menneskelig aktivitet i forhistorisk
tid, og mange af bynavnene i nærheden af København vidner derudover om
grundlæggelse af byer i det storkøbenhavnske område i vikingetiden.

Indtil for nylig var det ældste spor efter bymæssig bebyggelse i
Københavnsområdet inden for voldene fra omkring år 1000, hvor der er fundet spor
fra et mindre fiskerleje dér, hvor København ligger i dag. Fiskerlejet lå lige
nord for Københavns Rådhus omkring Mikkel Bryggers Gade, der dengang lå ud til
havet. Men i forbindelse med udgravning af Metroen har man fundet spor af
bådebroer ved Gammel Strand, der daterer sig helt tilbage til omkring år 700.
Ved udgravningen til metrostationen ved Kongens Nytorv har man endvidere fundet
spor af en gård fra vikingetiden.

Første gang forløberen til København under navnet "Havn" nævnes i kilderne, er i
forbindelse med et søslag mellem Svend Estridsen og den norske konge Magnus den
Gode i 1043. Derefter er der tavshed om byens skæbne i de næste 120 år.

Det er sandsynligt, at byen i løbet af 1100-tallet har kunnet profitere på den
centrale placering mellem de store domkirkebyer Lund og Roskilde og dermed har
været et vigtigt punkt for trafik og handel mellem de to byer. Den naturlige
havn samt den lille ø Slotsholmen, som var let at forsvare, har sikkert også
givet byen store fordele. I anden halvdel af 1100-tallet brydes tavsheden om
byen, da Saxo nævner, at den lille by "Hafn", sammen med en række andre byer,
overdrages til biskop Absalon omkring 1160. Det nøjagtige årstal kendes ikke, da
det gavebrev, som Absalon fik med, er forsvundet. Fra omkring 1167-1171 byggede
Absalon en borg og en bymur på stedet.

Under Absalons ledelse begyndte byen at vokse. Især i 1200-tallet udvidede byen
sig, så den efterhånden kom til at dække en større del af området mellem Kongens
Nytorv og Rådhuspladsen. Gråbrødre Kloster samt kirkerne Vor Frue , Skt. Peder
(nu Skt. Petri) og Skt. Nikolai blev alle bygget i første halvdel af det 13.
århundrede. Det 13. århundrede var en urolig tid i dansk historie, hvilket kom
til udtryk i skiftende bispers og kongers indædte kamp om retten til byen.
Biskop Jacob Erlandsen kunne dog i 1251 tvinge den pressede kong Abel til at
overgive ham byen, og denne biskop gav i 1254 byen dens første stadsret. Fem år
senere, i 1259, blev byen angrebet og plyndret af den rygiske fyrst Jaromar.

Efterhånden begyndte byen at vokse sig til rigets største og mest
betydningsfulde, selvom den endnu ikke var blevet hovedstad. Selvom byen var den
største boede der dog stadig under 5.000 indbyggere og kun nogle få hundrede
færre i byer som Ribe og Århus. Placeringen midt i riget med en naturlig havn
ved en vigtig søhandelsvej var ideelt. I 1419 lykkedes det endelig en dansk
konge, Erik af Pommern, permanent at tage magten over byen fra kirken, og i 1443
gjorde Christoffer III byen til kongelig residensby. I 1479 blev universitetet
grundlagt. København var nu landets vigtigste by.

Under reformationen og Grevens Fejde stillede byens borgere sig på den tabende
Christian II's side, men blev dog skånet for større repressalier, da den nye
kong Christian III ville holde sig gode venner med borgerne.

Christian IV fik stor betydning for København. Under ham blev byens gamle mure
langs Gothersgade lagt ned og udvidet, så de gik langs den nuværende
jernbanelinje mellem Nørreport og Østerport udenom det af Christian IV nyanlagte
Nyboder. Københavns volde blev også udvidet med forsvarsanlæg af det nyanlagte
område Christianshavn. Fra 1658-1660 under Første Karl Gustav-krig var København
som sidste område i riget under dansk kontrol, men under belejring af de svenske
tropper anført af Karl X Gustav. I februar 1659 forsøgte svenskerne at indtage
byen ved et stormløb, men en fælles indsats fra soldater og byens borgere holdt
dem tilbage. Efter det mislykkede stormløb holdt svenskerne dog byen belejret
helt frem til 27. maj 1660.

Ved indførelse af enevælden i 1660 under Frederik III blev København en endnu
vigtigere by i Danmark, fordi det var herfra den stadigt mere centralistiske
danske stat blev styret. I 1660 fik København en ny ledelsesform ved navn
"Stadens 32 mænd".

I 1711-1712 hærgede en af de værste pestepidemier i Københavns historie. Pesten
kostede cirka 22.000 af byens omkring 60.000 indbyggere. Nogle år efter gik det
endnu en gang galt, da lige over en fjerdedel af byens bygninger gik op i røg
ved en bybrand i 1728.

Inspireret af europæiske ideer grundlagde man i 1748 Frederiksstaden nord for
Kongens Nytorv med Amalienborg som den flotteste del. I sidste halvdel af det
18. århundrede oplevede København under den Florissante periode en enorm
opgangstid som følge af den profitable handel med de stridende magter, England
og Frankrig. Opgangsperioden sluttede dog for en tid, da først Christiansborg
brændte i 1794 og siden en bybrand i 1795 hærgede den indre by, og derefter kom
den britiske flåde for at afkræve Danmark sin flåde (se Slaget på Reden 1801),
hvilket også skadede dele af byen. Skaderne havde dog langt fra det omfang som
de skader, den landsatte britiske hær forvoldte under det engelske bombardement
af byen i 1807, hvor store områder af byen brændte ned, idet det britiske
militær brugte raketter. Den middelalderlige Vor Frue Kirke gik også op i
flammer. Det meste af Københavns indre by er præget af genopbygningerne efter
brandene og bombardementet.

Dette afsnit beskriver perioden fra det engelske bombardement af byen og indtil
starten af 1. verdenskrig i 1914. Bl.a. grundet statsbankerotten i 1813 var der
ikke råd til at genopbygge de offentlige bygninger, der var blevet ødelagt af
bombardementet, som Vor Frue Kirke og universitetet, før et godt stykke op i
1800-tallet. Da der endelig kom gang i økonomien, affødte dette en enorm
udvikling. Kulturelt set kom København til at danne rammen om en af dansk
histories mest givende kulturepoker, Guldalderen, som prægedes af bl.a. C.F.
Hansen, Bertel Thorvaldsen og Søren Kierkegaard. Herefter fulgte
industrialiseringen i anden halvdel af det 19. århundrede. Efter en stor
koleraepidemi i 1853 besluttede man endelig at nedlægge de gamle volde.

De nye bydele blev meget forskellige: Frederiksberg og Østerbro blev
borgerskabets kvarterer; Nørrebro og Vesterbro blev derimod arbejdernes bydele.

Som erstatning for den gamle fæstning vedtog Estrup-regeringen fra 1886
byggeriet af det store befæstningsbyggeri, herunder Vestvolden. Det var Danmarks
største arbejdsplads og er kun senere overgået af Storebæltsforbindelsen.
Opførelsen af store projekter som Frihavnen (1894), Rådhuset (1905) og
Hovedbanegården (1911) satte også sine spor. København var blevet en industriel
storby, hjemsted for virksomheder i international målestok såsom Burmeister &
Wain, Østasiatisk Kompagni og Det Store Nordiske Telegrafselskab.

Efter en svag start (Slaget på Fælleden) fik arbejderbevægelsen sit gennembrud i
1900-tallets hovedstad, hvor finansborgmesterposten i 1903 blev overtaget af
fagforeningsmanden Jens Jensen. I 1901 gennemførte kommunen en indlemmelse af en
række sogne bl.a. Brønshøj og Valby, og i 1902 indlemmedes Sundbyernes Kommune.
Kommunens areal blev dermed tredoblet og efterlod Frederiksberg som en enklave i
Københavns Kommune.

Dette afsnit beskriver perioden fra starten af 1. verdenskrig i 1914 til i dag.
Neutralitetspolitikken medførte, at København ikke blev særligt påvirket af 1.
verdenskrig. De såkaldte gullaschbaroner tjente mange penge på aktiespekulation
og på at eksportere kødprodukter til Tyskland. Efter 1. verdenskrig var der
knaphed på de fleste ting, og en stor arbejdsløshed var medvirkende til en del
uro fra især de københavnske arbejderkvarterer. I 1922 gik Landmandsbanken
fallit og trak mange med i faldet.

Fra 1917 havde Socialdemokratiet flertal i kommunens styrelse. Det medførte en
øget offentlig forsorg, kommunalt boligbyggeri m.m. Anlæggelsen af Fælledparken
og andre parker var et andet udslag af kommunens nye social- og
sundhedspolitiske program, der bl.a. som følge af boligkriserne i 1908 og 1916
fokuserede på at bygge boliger, der ikke var påvirket af byggespekulation. I
takt med at der blev bygget på jorderne uden for Søerne, nærmede København sig
omkringliggende byer som Lyngby, Herlev og Rødovre. Og efterhånden blev disse
til forstæder. Af mangel på egnet jord i den indre by kom meget af byudviklingen
til at foregå omkring disse byer. Denne udvikling blev også hjulpet af mere
kollektiv trafik, bl.a. åbningen af S-togslinjerne fra 1934.

Under 2. verdenskrig blev København ligesom resten af Danmark besat af tyske
tropper. Flere bygninger blev under besættelsen ødelagt enten ved sabotage eller
ved angreb fra de allierede styrker. Heriblandt kan nævnes, at Shellhuset, der
var hovedkvarter for Gestapo, den 21. marts 1945 blev bombet af britiske fly.
Under dette angreb blev Den Franske Skole på Frederiksberg ramt, og mange børn
blev dræbt. Mange industribygninger i København blev også sprængt i luften af
den danske modstandsbevægelse.

Efter krigen fik den stigende bilisme en stadig større betydning for byens
udvikling, og dette fik fingerplanens ideer om et København bygget op omkring
den kollektive S-togstrafik til at blive lidt udvandet. Nogle forstæder voksede
op væk fra S-togsnettet. I 1960'erne syntes udviklingen i Københavns Kommune at
være gået nærmest i stå, mens man i forstadskommunerne byggede på livet løs.
Gladsaxe Kommune under Erhard Jakobsen og Albertslund er eksempler på denne
udvikling i Københavns omegnskommuner.

Det indre København oplevede derimod en nedgangstid fra 1960'erne med udflytning
af industri og indbyggere. Denne udvikling begyndte at vende omkring 1990. Især
med byfornyelsesplanerne fra 1991 blev mange nedslidte kvarterer langsomt men
sikkert eftertragtede. Med bygningen af metroen og boliger langs havnen er den
indre by blevet bundet bedre sammen. Bygningen af Øresundsbroen i 2000 har
forbundet København med det vestlige Skåne, og byen forstærkede dermed sin
status som centrum for Øresundsregionen.

Boligmarkedet i byen var i perioden ca. 2002-2007 præget af en boligboble. Dette
stoppede som i resten af Danmark i 2007, og markedet er i dag (2010) præget af
usikkerhed omkring prisen. I starten af perioden blev det ligeledes muligt at
vurdere andelsboliger efter markedspris. Dette åbnede det ellers lukkede
andelsboligmarked op, og andelsboliger omsættes nu oftest i fri handel i stedet
for gennem lukkede lister og nogle gange penge under bordet. I bobleperioden var
det populært at bosætte sig i Malmø i Sverige og arbejde i København.

Mens Ungdomshuset på Jagtvej eksisterede, var især Nørrebro-området jævnligt
præget af voldsomme demonstrationer, der udgik herfra. Dette kulminerede i
forbindelse med nedrivningen af huset i marts 2007, men i dag (2010), hvor der
er blevet lavet et nyt hus til de unge i Nordvest, er der ikke længere store
demonstrationer med udgangspunkt i bevægelsen omkring Ungdomshuset.

I 2008-2009 var der flere opgør mellem diverse kriminelle grupperinger, hvor
unge indvandrere og rockere stod på hver sin side i det, der blev kaldt
Bandekonflikten.

Frem til omkring 2025 er der i Københavns Kommune planlagt fire større
udvidelsesområder, der skal skaffe plads til 45.000 nye københavnere; Ørestad
syd for Field's og ved Amager Fælled, Nordhavnen, Valby omkring Ny Ellebjerg
Station og Carlsberg-grunden omkring Enghave Station skal bebygges. Ligeledes er
det planen at det tidligere godsbaneområde mellem Dybbølsbro station og
Hovedbanegården og området omkring Kløvermarken skal bebygges, førstnævnte dog
primært med erhverv, bl.a. Rigsarkivet.

Frederiksberg Kommune planlægger byggeri omkring Flintholm Station og Fasanvej
Station. Derudover er fokus på bevarelse og huludfyldelse med enten nybyg eller
grønne områder.

Geografisk set ligger København på det nordøstlige Sjælland med en del af byen
på øen Amager. Det vestlige København strækker sig forholdsvist fladt længere
ind på Sjælland, mens man mod både nord og syd kan opleve mere kuperet terræn. I
det nordvestlige København rejser sig f.eks. omkring Søborg og Høje Gladsaxe en
større bakkekæde med højder op til 50 meter over havet. Disse bakkede landskaber
i det nordlige København gennemskæres af en del søer og Mølleåen. Pga. højden i
Gladsaxe-området har man her placeret Gladsaxesenderen og Københavns
vandforsyning. I den sydvestlige del af København hæver en kalkforskydning sig
ved Carlsbergforkastningen. De mere centrale dele af København består primært af
fladere landskab, afvekslingsvis i Valby og Brønshøj med mindre hvælvede bakker.
To dalsystemer følger fra nordøst til sydvest disse små bakkekæder. I den ene
dal finder man søerne, i den anden finder man Damhussøen. Disse mindre dale
gennemskæres af åerne Harrestrup Å og Ladegårdsåen. Amager og det meste af den
indre by er fladt kystnært land.

Geologisk set hviler København ligesom det meste af Danmark på et istidspræget
grundmorænelandskab, der igen hviler på en hårdere undergrund af kalksten. Visse
steder i området er der blot ti meter ned til kalklaget, der under bygningen af
metroen voldte betydelige problemer.

København ligger i en klimazone præget af den varme Golfstrøms indflydelse.
Dette medfører, at København er ca. 5 grader varmere end byens breddegrad ellers
dikterer. Samtidig ligger byen også i et område, hvor atlantiske lavtryk typisk
passerer forbi. Dette gør, at vejret i alle fire årstider er relativt ustabilt
med skiftende perioder med regn og sol.

Foråret kan sammenlignes med det kontinentale Europa, men forsinket omkring en
uge grundet det kolde omgivende havvand. På samme måde isolerer vandet om
efteråret, så klimaet i København er mildere i lidt længere tid end ellers. I
perioden fra midten af oktober til februar kan en eller to storme (eller endda
orkaner) optræde. Storme om sommeren er sjældne.

København er anerkendt som en af de mest miljøvenlige byer i verden. Meget af
byens miljøsucces kan tilskrives en stærk kommunalpolitik kombineret med en
fornuftig national politik. I 1971 etablerede Danmark et miljøministerium og var
det første land i verden til at implementere en miljølov i 1973.

Efter en stor indsats for at forbedre vandkvaliteten i havnen bl.a. med
etablering af rensningsanlæg og overløbsbassiner, kan man nu svømme i havnen, og
der bliver hvert år arrangeret en svømmekonkurrence i kanalen omkring
Christiansborg. Ligeledes er der etableret flere havnebade i den indre havn.
Udover en forbedring af vandkvaliteten i havnen er der ligeledes arbejdet på at
forbedre vandkvaliteten i byens søer. Gentofte Sø er en af de reneste søer i
regionen, og der kan bl.a. findes sjældne orkideer i vådområdet.

Jorden i Københavns byzone er som udgangspunkt lettere forurenet. Denne
forurening kan f.eks. stamme fra bilers udstødning eller industriens udledning
af røg og støv. Derudover er der mange områder i København, hvor der er
forurening af højere grad. Dette kan skyldes, at der har ligget forurenende
virksomheder på grunden, som farverier eller benzinstationer, at der er
deponeret affald eller af andre grunde.

København oplever lige som andre storbyer problemer med luftforurening og larm
fra biler, busser og lastbiler. Man regner med, at hvert år dør omkring 500
københavnere tidligere end ellers som følge af forurening. I 2007 viste en
undersøgelse, at den femtedel af Københavns indbyggere, der boede nærmest de
mest befærdede gader, havde dobbelt så stor risiko for at dø tidligere end
normalt. Fra 2010 er der dog etableret en miljøzone, hvor alle lastbiler skal
have partikelfiltre på.

I de senere år er der kommet ekstra fokus på at markedsføre sig på miljøområdet
og især Københavns Kommune arbejder målrettet med dette. I 2001 blev der bygget
en stor offshore vindmøllefarm lige uden for den københavnske kyst på
Middelgrunden, der producerer omkring 4 % af byens elektricitet. Der er forslag
fremme om at placere flere møller ved bl.a. Nordhavnen og Lynetten. Som
belønning for en langvarig indsats inden for helhedsorienteret miljøplanlægning
modtog Københavns Kommune i 2006 European Environmental Management Award, og
hele byen København blev i 2009 kåret som Europas grønneste by i The Economist.

De fleste kommuner i Københavnsområdet har socialdemokratiske borgmestre. Det
gælder Københavns Kommune og størstedelen af kommunerne på Vestegnen. Kommunerne
uden socialdemokratisk borgmester er Frederiksberg Kommune i den centrale del af
byen, de to nordlige kommuner Lyngby-Taarbæk og Rudersdal. Hertil kommer
Høje-Taastrup, Vallensbæk og Glostrup mod vest samt Greve Kommune længst mod
sydvest.

Størstedelen af København er placeret i Region Hovedstaden, der er dannet i
forbindelse med Strukturreformen i 2007 af de tidligere Københavns og
Frederiksborg amter. Ved regionsrådsvalget i 2009 blev Socialdemokraternes
Vibeke Storm Rasmussen genvalgt som regionsrådsformand.

En del af Københavns sydvestlige kvarterer ligger i Region Sjælland, hvor
Venstres Kristian Ebbensgaard i november 2005 blev valgt til den nye post som
regionsrådsformand.

Regionernes vigtigste opgaver er sygehusområdet, herudover ejes i fællesskab
Movia, det kollektive trafikselskab i Østdanmark (dog uden Bornholm). De to
regioner udgør også i fællesskab en af Danmarks fire beskæftigelsesregioner.
Gymnasierne, sygeplejeskolerne og tekniske skoler, AMU-centre og øvrige kortere
videregående uddannelser er alle fra og med 2007 i lighed med øvrige uddannelser
selvejende institutioner finansieret af staten, mens folkeskoler,
daginstitutioner og plejehjem hører under de enkelte kommuner.

Kommunerne i de enkelte regioner har et samarbejde i henholdsvis
Kommunekontaktråd Hovedstaden og Kommunekontaktråd Sjælland. Her samarbejdes
især om de tilbud, der gives borgerne.

Fra 1974-1989 fungerede Hovedstadsrådet som et centralt planlægningsorgan for
hele hovedstadsregionen og HUR fungerede med omtrent samme formål fra 2000-2006.

En del af Københavns nærmeste satellitbyer som Birkerød og Lillerød betragtes
som en del af Storkøbenhavn, og det politiske arbejde på kommunalt niveau om
byen København involverer derfor ofte disse kommuner. Kommunerne på den
københavnske vestegn står i den forbindelse ofte samlet under
Vestegnssamarbejdet og har samlede politiske udspil.

Region Hovedstaden, Region Sjælland, Københavns og Frederiksberg Kommune,
Bornholms Regionskommune samt Kommunekontaktråd Hovedstaden og Sjælland deltager
sammen med tilsvarende myndigheder fra Skåne i Öresundskomiteen, som er en
regionalt samarbejde om at fjerne grænsehindringer ved at bo og arbejde i
Øresundsregionen.

I København var der pr. 1. januar 2009 1,17 mio. indbyggere, hvilket udgjorde
21,2 % af den samlede danske befolkning. Det var først fra 1. januar 1999, at
Danmarks Statistik begyndte at afgrænse København ud fra en opdeling i by/land
frem for en sammenlægning af hele kommuner.

Især betegnelserne Storkøbenhavn og senere Hovedstadsområdet (i dag betegnelsen
for det bymæssigt sammenhængende område omkring København), skabt før 2.
verdenskrig af de store forstadsudvidelser, begyndte man først at anvende i
efterkrigstiden. I disse betegnelser hørte udover København og Frederiksberg
også store omegnskommuner som Gladsaxe, Gentofte, Hvidovre og Tårnby. Før den
nuværende afgrænsning af byen København fra 1999 blev antallet af indbyggere i
Hovedstadsområdet opgjort til 1,4 millioner.

Der tales endvidere om Region Hovedstaden, der indbefatter dele af
Nordøstsjælland og Bornholm, men ikke Roskilde- og Køge-området. Regionen havde
1,65 millioner indbyggere, og må som begreb ikke forveksles med
Hovedstadsregionen.

Med bygningen af Øresundsbroen i 2000 blev København centrum for en ny
by-region, nemlig metropolregionen kaldet Øresundsregionen. Området umiddelbart
omkring Øresund, det vestlige Skåne med Malmø og Helsingborg og det østlige
Sjælland har i alt cirka 2,8 millioner indbyggere, mens den samlede
Øresundsregion, hvortil hele Sjælland, Lolland-Falster samt hele Skåne
henregnes, har omkring 3,7 millioner indbyggere.

Da København består af mange kommuner, er det vanskeligt at dele byen op i by og
forstad. Men i Fingerplanen fra 1947 finder man et ikke-administrativt område,
der benævnes Det indre storbyområde. Dette område omfatter den bebyggede del af
Københavns Kommune (en del af Vestamager regnes hverken for "by" eller "park"
men for "ikke urbant område"). Øvrige kommuner eller dele deraf inkluderet i
området er Frederiksberg, Gentofte, Hvidovre, store dele af Herlev, Rødovre og
Gladsaxe kommuner samt mindre dele af Tårnby og Brøndby Kommuner Området
omfatter omkring 180 km² og har cirka 925.000 indbyggere (mellem 900.000 og
950.000), og intet af området er at betragte som forstad. "Den indre storby" er
en hårdere fortolkning af bybegrebet end hvad f.eks. Danmarks Statistik bruger i
begrebet "byområde". Tallet kan bruges til sammenligning med andre storbyer.
F.eks. er tilsvarende tal for Stockholm ("innerstaden") kun 300.000. Planen er
aldrig blevet vedtaget officielt i noget forum, men det pædagogisk visuelle
udtryk i planen har vist sig at være så stærkt, at beslutningstagere lokalt og
centralt har fulgt planens tanker.

I København er den evangelisk-lutherske kristendom ligesom i resten af Danmark
dominerende. Andelen af folkekirkemedlemmer er dog markant mindre i Københavns
Stift end i resten af landet med 60,9 % i 2014. Københavns Stift omfatter dog
også bl.a. Bornholm og inkluderer ikke Københavns forstæder, som i stedet hører
under Helsingør Stift, hvor andelen af folkekirkemedlemmer er 72 %. Udover
evangelisk-luthersk kristendom er der også en mindre katolsk menighed med Sankt
Ansgar Kirke som domkirke.

Den næststørste religion i København er Islam. Det vides ikke med sikkerhed,
hvor mange muslimer der bor i København, da indbyggere i Danmark generelt ikke
registreres efter religiøst tilhørsforhold. I 2014 er der ca. 50.000 indbyggere
i Københavns Kommune med oprindelse i lande med overvejende muslimsk befolkning.
Det svarer til ca. 9 % af hele kommunens befolkning. En tredje religion er
jødedommen, hvor der bor ca. 6.000 jøder i Danmark, heraf den største del i
Københavnsområdet. Herboende muslimer har flere moskeer rundt omkring i byen, og
der arbejdes på at etableres flere stormoskeer flere steder i byen, bl.a. på
Moskegrunden på den nordlige del af Amager og i nordvestkvarteret. Herboende
jøder har en synagoge i Krystalgade og en mindre synagoge i Ole Suhrs gade.

Udover ovenstående religioner er der også mindre menigheder af buddhisme,
hinduisme (der har et tempel i Skovlunde) og andre religiøse overbevisninger,
som Forn Siðr (Solbjerg Blotlaug).

Det ældste og mest berømte teater i hovedstaden er det i 1748 grundlagte
kongelige Teater placeret for enden af Kongens Nytorv. Teatret har siden dets
grundlæggelse været den nationale scene for teater, skuespil, opera og ballet.
Teatret har en stor scene benævnt Gamle scene, som kan rumme ca. 1.600
tilskuere. Inden for de sidste år har opera og skuespil dog fået selvstændige
bygninger. Operaen blev bygget i 2005 på Holmen over for Amalienborg og kan huse
op til 1.703 tilskuere. Skuespilhuset kom til i 2008 ved Kvæsthusbroen ved
Nyhavn. Den Kongelige Danske Ballet kan stadig findes på Det Kongelige Teaters
gamle scene. Da den er grundlagt i 1748, er den en af de ældste ballettrupper i
Europa. Den er hjemsted for Bournonvilleballetstilen.

Udover de mere traditionelle tilbud som teater, opera og ballet, som Det
Kongelige Teater kan byde på, findes der et væld af andre teatre, der byder på
nyfortolkninger af klassiske teaterstykker samt helt nye stykker og genrer, som
Folketeatret og Nørrebro Teater.

København har igennem mange år haft en stor jazzscene. Jazzen kom til København
i 1960'erne, hvor amerikanske jazzmusikere som Ben Webster, Thad Jones og Dexter
Gordon flyttede til byen. Musikalsk samledes de på Jazzhus Montmartre, som i
1960'erne var det europæiske centrum for den moderne jazz. Jazzklubben lukkede i
1995, men der er planer om at genåbne den i maj 2010. Hvert år i juli måned
fejres Copenhagen Jazz Festival, som fylder spillesteder og pladser med
jazzkoncerter.

Det vigtigste sted for rytmisk musik i København er Vega på Vesterbro, som er
blevet valgt til "bedste koncertsted i Europa" af det internationale
musikmagasin Live Pumpehuset og Den Grå Hal er ligeledes populære indendørs
koncertsteder. De største indendørs koncerter bliver afholdt i Parken, hvor der
er plads til op imod 55.000 tilskuere.

De største udendørs koncerter arrangeres ofte i Valbyparken, herunder Grøn
Koncert.

For gratis underholdning kan man gå en tur op ad Strøget, især mellem Nytorv og
Højbro Plads, der sen eftermiddag og aften forvandler sig til et improviseret
treringscirkus med musikere, tryllekunstnere, jonglører og andre gadeoptrædener.

Som Danmarks hovedstad rummer København nogle af de vigtigste samlinger om dansk
historie og kultur, men enkelte museer har også samlinger af stor international
kvalitet. Nationalmuseet, der blev grundlagt i 1807, er det vigtigste museum i
Danmark for kultur- og historieminder. Museet rummer bl.a. et væld af
oldtidsfund med uvurderlige genstande som f.eks. Solvognen. Ny Carlsberg
Glyptotek fremviser ligeledes en bred samling af genstande fra forhistorisk tid
til i dag. Museet har antikke samlinger fra Mesopotamien, Egypten inklusive en
stor samling mumier, det gamle Grækenland med et stykke fra Parthenonfrisen, der
er af international kvalitet, og forskellige artefakter fra det gamle Rom.
Glyptoteket er helt unikt, og det eneste af sin slags i de de Nordiske lande.

Statens Museum for Kunst er landets største kunstmuseum med store samlinger og
ofte udstillinger med nyere kunst. Thorvaldsens Museum fra 1848 med Bertel
Thorvaldsens mange figurer var byens første egentlige kunstmuseum. Den
Hirschsprungske samling rummer mest malerier fra Guldalderen og af
skagensmalerne. Den moderne kunst fremvises primært i Arken i Ishøj og Louisiana
i Humlebæk nord for København.

Davids Samling er genåbnet i 2009 og rummer udover dansk kunst og kunsthåndværk
en af de ti væsentligste samlinger af islamisk kunst i den vestlige verden.
Tøjhusmuseet fra 1838 rummer en enorm samling af krigsmateriel fra middelalderen
og frem til nyere tid.

De naturhistoriske museer er repræsenteret med Botanisk Have, Geologisk Museum
og Zoologisk Museum. De tre museer er planlagt samlet på én adresse ved Botanisk
have i 2012 som et nationalt naturhistorisk museum. Eksperimentarium og Tycho
Brahe Planetarium omhandler generel fysik og astronomi.

København rummer også mere specialiserede museer som Arbejdermuseet,
Frihedsmuseet, Københavns Bymuseum, Storm P Museet, ToldSkat Museet og Post &
Tele Museum.

København har en række parker, hvor de to største er Valbyparken og Fælledparken
på hhv. 64 og 58 ha. Valbyparken lægger bl.a. plæne til Grøn Koncert.
Fælledparken på Østerbro er blandt de mest besøgte attraktioner i Danmark med
flere millioner besøgende om året. Den tredjestørste park i København er
Frederiksberg Have (32 ha) i den vestlige del af byen. Her kan man bl.a. nyde
udsigten til Norman Fosters elefanthus i Zoologisk Have, som optager den
vestlige del af haven.

En anden meget populær park er Kongens Have i det centrale København med
Rosenborg Slot. Parken har været åben for publikum siden starten af 1700-tallet.
Centralt i byen langs de tidligere volde findes en række parker, hvoraf Tivoli
er den mest kendte.

Noget særligt for København er, at flere kirkegårde ligeledes har en
dobbeltfunktion som parker, dog kun for stille aktiviteter. Assistens Kirkegård,
hvor H.C. Andersen blandt andet ligger begravet, er et vigtigt grønt åndehul for
Indre Nørrebro. Det er officiel politik i København, at alle indbyggere i 2015
skal kunne nå en park eller strand til fods på mindre end 15 minutter.

København har udover parker også en række skove, herunder Vestskoven (15 km²) i
den vestlige del og Hareskoven (9 km²) i den nordvestlige del. Dyrehaven (11
km²) ligger i den nordlige del og indeholder både skov, slette og en golfbane.

Lige vest for ringen af parker fra de gamle volde findes Københavns Indre Søer.
Af andre markante søer findes Damhussøen i den vestlige del af byen og bl.a.
Utterslev Mose og Bagsværd Sø i den nordlige del.

København har en række sandstrande. Den største er Amager Strandpark, der åbnede
i 2005, som inkluderer en 2 km lang kunstig ø og totalt 4,6 km sandstrand.
Derudover findes bl.a. strande ved Bellevue og Charlottenlund langs nordkysten
og Brøndby langs sydkysten. Strandene er suppleret af flere havnebade langs
havnefronten. Det første og mest populære af disse er placeret ved Islands
Brygge.

Mange danske medieselskaber har deres hovedsæde i København. Det
statsfinansierede DR startede sine radioaktiviteter her i 1925. I starten af
1950'erne var virksomheden ligeledes ansvarlig for at udbrede fjernsyn til hele
landet. I dag har medievirksomheden adskillige fjernsyns og tv-kanaler, som
styres fra DR Byen, bygget i 2006/07 i Ørestad. Det Odense-baserede TV 2 har
samlet sine københavnske aktiviteter på Teglholmen.

To af de tre store landsdækkende aviser Politiken og Berlingske samt de to store
tabloidaviser Ekstra Bladet og BT har hovedkontor i København. Ydermere har
Jyllands-Posten en redaktion i byen. 2003 fusionerede Politikens Hus med
Morgenavisen Jyllands-Posten og dannede selskabet JP/Politikens Hus. Berlingske,
grundlagt i 1749 er Danmarks ældste avis. Berlingske Media, som bl.a. udgiver
Berlingske er ejet af den London-baserede Mecom Group. Derudover findes en lang
række lokalaviser som Vesterbro Avis. Andre medievirksomheder inkluderer Aller
Media, som er den største udgiver af ugentlige og månedlige magasiner i
Skandinavien, Egmont, som bl.a. står bag Nordisk Film, og Gyldendal, den største
danske bogudgiver.

København har ligeledes en relativ stor film- og tv-industri. Filmbyen, der
ligger på en nedlagt militærbase i forstaden Hvidovre, huser adskillige
filmselskaber og studier. Blandt filmselskaberne er Zentropa, hvori
filminstruktøren Lars von Trier er medejer, som står bag adskillige
internationale filmproduktioner og som var en af grundlæggerne af
dogmebevægelsen. Historisk var København, og især selskabet Nordisk Film, i
1910'erne og 1920'erne centrum for filmindustrien i Nordeuropa med hundredvis af
årlige filmproduktioner. Nordisk Film i Valby producerer stadig mange film og
har i dag 1.200 medarbejdere (pr. 2006) og er den største producent og
distributør af elektronisk underholdning i Norden.

Den største koncentration af cafeer er i Indre By, Østerbro og Vesterbro. Den
første københavnske cafe åbnede i 1831 på Hotel D’Angleterre, men det var først
med åbningen af Café Sommersko i 1976, at cafekulturen for alvor kom til
København, og der er nu over 300 cafeer spredt over hele byen.

Det københavnske natteliv er centreret omkring Indre by, Nørrebro og Vesterbro,
bl.a. Laurits Betjent, Nasa, Rust og Vega.

Inden for det seneste årti har København for alvor markeret sig med
restauranter, der kan måle sig blandt de bedste. Mest fremtrædende er Noma, med
2 stjerner i Michelin-guiden 2007-2010, som derudover er blevet udnævnt som den
bedste restaurant i verden. Udover Noma har København 11 restauranter, der har
fået én stjerne i Michelinguiden 2010. Med 13 stjerner er København den by i
Norden med flest stjerner, hvilket har været tilfældet i en årrække.

Pølsevognen har traditionelt været det foretrukne spisested for den lille sult,
men udfordres nu af burgerbarer, pizzeriaer, shawarma- og sushi-barer og
lignende. Smørrebrødsrestauranter er en anden type frokostbeværtning, som er
kendetegnende for København.

København er den hovedstad i verden, hvor økologisk mad har den største
markedsandel. Et ud af ti indkøb er økologisk i København.

København repræsenterer en lang række sportsgrene og er i Danmark ofte førende
på området. Af større sportsanlæg findes bl.a. Parken, men også f.eks. Brøndby
Stadion, Farum Park og Gladsaxe Stadion til fodbold, Østerbro Stadion til
atletik, Ballerup Super Arena til banecykling, Rødovre Skøjte Arena til
ishockey, Brøndbyhallen til håndbold og Bagsværd Rostadion til roning.

Det største danske stadion Parken, som ligger på Østerbro, er både hjemmebane
for det danske fodboldlandshold og fodboldklubben F.C. København. F.C. København
har i en årrække været meget dominerende i den danske Superliga med 7
mesterskaber siden 2000. Derudover er København bl.a. hjemby for
fodboldklubberne Brøndby IF, AB, B.93, Frem og Fremad Amager. Af større
fodboldstadioner findes udover Parken også Brøndby Stadion (som er Danmarks
næststørste), Gladsaxe Stadion og Farum Park. Østerbro stadion er byens største
stadion til atletik.

Inden for håndbold er KIF Kolding København det største københavnske hold. De
har dog udelukkende et herrehold tilknyttet håndboldligaen. KIF Kolding
København er en delvis videreførsel af AG København, som fusionerede med Kolding
IF Håndbold. Til trods for stor fremgang i Champions League foråret 2012, kom AG
København pludselig i kraftig økonomisk krise i sommeren samme år, der 31. juli
2012 førte til at klubben indgav konkursbegæring.

Inden for atletik er det især klubben Sparta, der har gjort sig bemærket.
Copenhagen Athletics Games afholdtes i perioden 2005-2007, og før det afholdtes
Copenhagen Games. Begge stræbte efter at vise atletik i verdensklasse. DM i
ishockey blev i mange år domineret af de københavnske klubber KSF og Rungsted
IK, men siden da har Rødovre Mighty Bulls overtaget prædikatet som byens bedste
ishockeyhold.

København har en lang tradition for roning og har leveret flere landsholdsroere.
DSR, som er Danmarks største roklub, og Kvik, der begge ligger i
Svanemøllebugten, har hvert år siden 1895 roet den traditionsrige
svanemøllematch. Derudover findes en række andre klubber bl.a. Københavns Roklub
og Bagsværd Roklub.

København kan vise en række golfbaner, bl.a. Københavns Golf Klub i Dyrehaven og
Royal Golf Center i Ørestad. Royal Golf Center er blevet anlagt med henblik på
at kunne afholde PGA-turneringer.

I Københavns Kommune er der blevet lagt planer om at gøre København til vært for
fremtidige internationale sportsbegivenheder. København var i 2009 vært for
World Outgames, som er en international sportsbegivenhed for homoseksuelle. Og
ambitionen om afholdelse af verdensmesterskaber i f.eks. håndbold og ishockey
forstærkes p.t. af opførelsen af Copenhagen Arena.

For hestesport findes i de nordlige forstæder den i 1891 åbnede Charlottenlund
Travbane, som er Nordens ældste. Ligeledes mod nord findes også Klampenborg
Galopbane. Fra 1922 til 1976 eksisterede i Tårnby ligeledes Amager Travbane.

Venskabsbyer er i Danmark på kommunalt niveau. Københavns Kommune har valgt ikke
at have nogen venskabsbyer. De fleste af nabokommunerne har dog valgt at have
venskabsbyer. Der er derfor alligevel omkring 85 udenlandske byer, som på den
måde har en del af København som venskabsby.

Grundskoler kan findes over hele byen, både private og offentlige. Som i resten
af Danmark er langt de fleste skoler offentlige folkeskoler, som styres og
finansieres af kommunerne. For København kommune går ca. 72 % af eleverne i
offentlig skole, mens det for de omkringliggende kommuner ligger højere. De
private skoler oprettet under friskoleloven omfatter traditionelle
grundtvig-koldske friskoler, større privatskoler (typisk opstået som
realskoler), lilleskoler, kristne friskoler, katolske skoler, muslimske skoler,
tyske mindretalsskoler, steinerskoler, freinetskoler m.fl. De private skoler
finansieres med 75 % af staten og 25 % af forældrebetaling.

Ungdomsuddannelser, der kan opdeles i erhvervsrettede og gymnasiale uddannelser
kan findes over hele byen. Blandt de mere kendte kan nævnes Metropolitanskolen,
Det frie Gymnasium, Ingrid Jespersens Gymnasieskole og Østre Borgerdyd
Gymnasium.

Ud over folkeskoler og gymnasier har en del af landets højere
uddannelsesinstitutioner til huse i København. Københavns Universitet er
Danmarks ældste universitet. Det blev indviet i 1479, og universitetets ældste
bygninger ligger på Frue Plads, hvor Københavns ældste hus ligger i
universitetsgården. I 2007 blev den tidligere Kongelige Veterinær- og
Landbohøjskole på Frederiksberg og Danmarks Farmaceutiske Universitet fusioneret
med Københavns Universitet, som nu har 5.500 forskere og næsten 40.000
studerende. Derudover har KU afdelinger på det nordlige Amager og
sundhedsvidenskab på Panum Instituttet på Østerbro.

Copenhagen Business School, der tidligere blev kaldt Handelshøjskolen i
København, har til huse i fire moderne bygninger på Frederiksberg. Skolen har
ca. 16.000 studerende og 500 fastansatte forskere. IT-Universitetet i København,
blev oprettet i 1999 som en del af CBS, men er fra 2003 et selvstændigt
universitet, der dog stadig samarbejder med CBS. Der går mere end 1.500
studerende på universitet, hvor man kan uddanne sig til cand.it.

Ingeniøruddannelserne er samlet på Danmarks Tekniske Universitet i Lyngby.
Udover den primære lokalitet i Lyngby har DTU ligeledes afdelinger i bl.a.
Helsingør og Risø. Samlet har institutionen ca. 7.000 studerende.

På Holmen ligger en campus med flere institutioner med kunstneriske og kreative
fag. Det drejer sig bl.a. Statens Teaterskole, Den Danske Filmskole og
Kunstakademiets Arkitektskole. Øvrige kreative fag kan f.eks. studeres på
Danmarks Designskole og Det Kgl. Danske Musikkonservatorium.

Der findes to professionshøjskoler og to erhvervsakademi i København, der har
uddannelser som lærer, sygeplejerske, byggeri, design, ledelse mm.
Professionshøjskolen UCC og Professionshøjskolen Metropol har begge ca. 10.000
studerende, mens KEA (Københavns Erhvervsakademi) har ca. 3.000 studerende.
Dertil kommer Niels Brock Copenhagen Business College

Det Informationsvidenskabelige Akademi uddanner blandt andet bibliotekarer og
har omkring 1.000 studerende, hvoraf de 800 er i København.

Hovedstadsområdet er som landets største byområde et naturligt økonomisk
kraftcenter for landet, men også for det sydlige Sverige spiller byområdet en
vigtig økonomisk rolle. Selve Københavns Kommune er dog placeret som nr. 70 ud
af 96 i Dansk Industris index over erhvervsklima. I en tilsvarende måling i
Dagbladet Børsen er kommunen placeret som nummer 16.

Med en placering som nr. 6 over verdens rigeste byer havde Københavns indbyggere
i 2008 en af verdens højeste gennemsnitsindkomster, hvilket også er langt over
gennemsnittet for resten af landet Samtidig er København dog også en af de
dyreste byer at bo i..

Tidligere var København præget af en række store industrielle virksomheder som
Burmeister & Wain og Dansk Sojakagefabrik. København var ligeledes udgangspunkt
for C.F. Tietgens omfattende netværk af virksomheder (Privatbanken, Det Store
Nordiske Telegrafselskab, De Danske Spritfabrikker m.fl.). Fra anden
verdenskrigs afslutning er den tunge industri flyttet uden for byen eller helt
ud af landet, og København er i højere grad blevet en vidensby.

Politisk set er det meste af centraladministrationen placeret i København, hvor
de fleste ministerier har kontorer på eller i området omkring Slotsholmen.
Ligeledes er de fleste styrelser placeret i Københavnsområdet, hvilket sammen
med de mange private vidensarbejdspladser giver et højt specialiseret
arbejdsmarked med mange videnstunge job.

Københavnsområdet er hjemsted for en håndfuld stærke forretningsklynger inden
for områderne biotek, cleantech, IT og shipping. Klyngerne inden for biotech og
cleantech har mange overlap, inden for f.eks. biomasseproduktion. Begge klynger
støttes af klyngeorganisationer til vækst og fremme af industrierne. Inden for
biotech er klyngeorganisationen Medicon Valley og inden for
cleantech/miljøteknologi er det den nystiftede Copenhagen Cleantech Cluster.
Klynger har fået et større fokus fra regionalpolitisk side, da klynger som
cleantech-klyngen dækker over mere end 350 virksomheder og ca. 30.000
arbejdspladser.

Flere af de største danske virksomheder har hovedsæder i byområdet; specielt
virksomheder inden for den farmaceutiske industri (Novo Nordisk, Lundbeck,
Ferring m.fl.) og skibsfart (A.P. Møller-Mærsk, Torm, D/S Norden, J. Lauritzen)
er vigtige for områdets økonomi. Ligeledes præger flere store finansielle
koncerner sammen med Nationalbanken det centrale København herunder Danske Bank,
Nordea Bank Danmark og Nykredit. Carlsberg, ISS og Skandinavisk Tobakskompagni
er andre store selskaber, der har hovedsæde i Københavnsområdet.

I 2012 blev byen kåret af The Economist til den 23. mest konkurrencedygtige by i
verden – nummer 8 i Europa. På kategorien "Human Capital" blev København kun
overgået af Dublin og Hong Kong.

Ifølge turistorganisationen Wonderful Copenhagen forventes antallet af
hotelovernatninger i hovedstadsregionen i 2012 at lande på ca. otte mio.,
hvilket er ca. 300.000 flere end 2011, der var hidtil bedste resultat. Væksten i
overnatninger i hovedstadsregionen forventes dermed at lande på ca. fem pct. for
hele 2012 og over 6 pct. for selve København, mens antallet af overnatninger på
landsplan oplever et fald i væksten. Ifølge turistorganisationen er der tale om
en international tendens, hvor det i høj grad er storbyturismen, der viser
fremdrift. Fremgangen i hovedstadens hotelovernatninger var først og fremmest
båret af udenlandske overnatninger, som steg med ca. ni pct. i årets tre første
kvartaler. Stigningen i antallet af danske hotelovernatninger i hovedstaden i
samme periode var blot på 1,5 pct. De fleste udenlandske turister i København
kommer fortsat fra Sverige, Norge og Tyskland.

I København findes fem 5-stjernede hoteller, der bl.a. tæller Hotel Nimb i
Tivoli og Hotel Skt. Petri i Indre By. En omfattende ombygning i 2012-2013 af
det berømte Hotel D'Angleterre på Kongens Nytorv har gjort hotellet til
Københavns eneste 6-stjernede hotel. København har i alt 12 hoteller med flere
end 300 værelser og Europas største vandrehjem, Danhostel Copenhagen City på
Kalvebod Brygge, med i alt 1020 sengepladser. Byens – og Skandinaviens – største
hotel er det 75 meter høje Bella Sky Comwell i Ørestad med i alt 812 værelser
fordelt på to tårne. Radisson Blu Scandinavia Hotel ved Islands Brygge er med
sine 86 meter og 26 etager Danmarks højeste hotel. 8 ud af Københavns 11 største
hoteller er bygget i det 21. århundrede, hvorimod Admiral Hotel i
Frederiksstaden, der åbnede i 1978, ligger i en bygning opført i 1787. Også
Radisson Blu Royal Hotel af Arne Jacobsen fra 1960, er værd at nævne. Det ligger
centralt ved Vesterport.

Siden 1990'erne har krydstogtturismen – ligesom mange andre store havnebyer i
Europa og resten af verden – været i betydelig vækst i København. I perioden
2005-2012 øgedes antallet af anløb med over 100, og antallet af passagerer
næsten fordobledes i takt med, at tonnagen er blevet større. I Københavns Havn
lægger krydstogtskibene til kaj i tre forskellige – og fra 2014 fire – områder:
Langeliniekaj, Nordre Toldbod, Frihavnen og Nordhavnen (åbner i 2014). I 2012
lagde et krydstogtskib til kaj i Københavns Havn 372 gange med i alt 840.000
passagerer, hvilket var den hidtil bedste sæson i både København og resten af
Danmark. Dermed er København Skandinaviens største krydstogthavn og Nordeuropas
næststørste kun overgået af Southampton.

Københavnsområdet er hjemsted for en håndfuld stærke forretningsklynger inden
for områderne biotek, cleantech, IT og shipping. Klyngerne inden for biotech og
cleantech har mange overlap, inden for f.eks. biomasseproduktion. Begge klynger
støttes af klyngeorganisationer til vækst og fremme af industrierne. Inden for
biotech er klyngeorganisationen Medicon Valley og inden for
cleantech/miljøteknologi er det den nystiftede Copenhagen Cleantech Cluster.
Sidstnævnte regnes som en af de stærkeste i verden, blandt andet som følge af
årlige vækstrater på over 10 % indenfor eksport.

Indenfor shipping er aktiviteterne samlet i The Danish Maritime Cluster, der har
center i København. Det er en af verdens førende maritime klynger, og står for
24 % af Danmarks eksport og 10 % af den samlede danske produktion. Klyngen som
helhed beskæftiger 80.000 mennesker i selve virksomhederne og 35.000 i
relaterede erhverv, hvoraf størstedelen findes i de store shippingfirmaer i
København. Klyngen har en lang række partnere indenfor uddannelse og forskning,
herunder blandt andre CBS, Københavns Universitet og DTU. Organiseringen af
klyngen ledes af Maritime Development Center og Europe, som også er lokaliseret
i byen.

Indenfor finans-IT har man ligeledes en erhvervsklynge. Mens finans og IT udgør
5 % af Danmarks generelle beskæftigelse, er tallet 14 % for Region Hovedstaden.
Siden 2009 har man i organisationen Copenhagen Finance IT Region forsøgt at
udvikle og fastholde branchen i regionen. En af udfordringerne er, at 50 % af
arbejdspladserne i sektoren er risikoudsat i forhold til outsourcing, mod 25 %
for servicesektoren generelt. Klyngeorganisationen har en række partnere,
herunder CBS, Finansrådet, Dansk Metal og DI ITEK.

Strøget og Købmagergade er de to største shoppinggader med de største og mest
almindelige butikker, mens mange af sidegaderne har de mere "skæve" butikker. På
Gammeltorv ved Strøget ligger Caritasbrønden, som regnes som et af de fineste
mindesmærker fra renæssancen. I brokvartererne fungerer især hovedgaderne, som
Nørrebrogade, Amagerbrogade og Østerbrogade ud fra centrum som traditionelle
handelsgader.

I det centrale København ligger stormagasinerne Magasin du Nord, Illum og Illums
Bolighus, mens indkøbscentre findes flere forskellige steder i byen med Fields i
Ørestad, City 2 i Taastrup og Fisketorvet ved Dybbølsbro som de største. I de
centrale bydele tæller andre centre bl.a. Amager Centret, Frederiksberg Centret,
Nørrebro Bycenter og Spinderiet i Valby, ligesom Københavns Hovedbanegård og
Københavns Lufthavn også rummer en del butikker. I forstadsområderne findes
bl.a. Lyngby Storcenter, Glostrup Storcenter og Rødovre Centrum.

København er berømt for at have balance mellem ny og gammel arkitektur og en
homogen bygningsmasse i 5-6 etagers højde. I 2008 vedtog Borgerrepræsentationen,
at Indre By skal friholdes for højhuse.[Kilde mangler] Således fremstår store
dele af Indre By ganske velbevaret på trods af historiske bybrande og
bombardementer, selv om mange af de berømte tårne og spir er af nyere dato.
Store bybrande har dog betydet, at der ikke er ret mange bygninger ældre end
1728 tilbage. Modsat f.eks. Stockholm er København præget af punktvise
fornyelser af bygningsmassen frem for voldsomme rydninger af større kvarterer.
Samtidig har økonomien ofte lagt bånd på de mest ambitiøse projekter, hvorfor
knopskydningsløsninger som ved Statens Museum for Kunst er udbredt. Store dele
af Indre By er underlagt bygningsfredning.[Kilde mangler]

Nogle af de ældste bygninger i indre by er Sankt Petri Kirke fra
1400-tallet[Kilde mangler] og Konsistoriehuset fra ca. 1420.[Kilde mangler]
Christian 4. indtager en særlig plads i byens historie. Ikke blot fordoblede han
byens areal og anlagde Christianshavn og Nyboder, men han var også hovedstadens
første byplanlægger. Af alle kongens mange pragtbyggerier fremstår Børsen
(1619-25) i nederlandsk renæssancestil som et enestående bygningsværk i
europæisk arkitektur. Barokkens København er ligeledes repræsenteret med det
berømte snoede trappespir på Vor Frelsers Kirkes tårn.[Kilde mangler]

Den nye bydel Frederiksstaden, som blev igangsat i 1749, blev et triumftog for
rokokostilen.[Kilde mangler] Centralt blev der anlagt en stor plads, Amalienborg
Slotsplads med fire adelspalæer, der omkranser Rytterstatuen af Frederik
5.[Kilde mangler]

Efter byens brand 1795 og englændernes bombardement 1807 skulle store dele af
byen genopføres. Det blev til huse, med afskårne hjørner, for at brandstigerne
kunne komme omkring hjørnerne. Det meste af Indre By præges af denne arkitektur.

Voldenes fald (1856) blev startskuddet på en utøjlet tid, hvor nye kvarterer
hastigt skød op. I brokvartererne og på Gammelholm opstod en afgrundsdyb forskel
på de dekorerede facader mod gaden og de mørke baggårde og små
lejligheder.[Kilde mangler]

En af 1900-tallets største arkitekter Arne Jacobsen introducerede modernismen i
Danmark og prægede byen med bl.a. Royal Hotel (1960) og Nationalbanken (1978).

Efterkrigstidens planlægning af hovedstadsområdet blev understøttet af
Fingerplanen (1947). Fingerplanen fastlagde, at den bymæssige fortætning
fremover primært skulle koncentreres i korridorer langs S-banenettet, mens
mellemrummene skulle friholdes til grønne områder.[Kilde mangler]1970'erne og
1980'erne var præget af international modularkitektur uden særpræg samt en
byggeiver, der hovedsagelig var koncentreret omkring forstadskommunerne, oftest
i form af elementbyggeri i beton.[bør uddybes] I de centrale dele af København
var der i perioden mest fokus på bysaneringer, denne gang rettet mod de
kummerlige baggårdskarreer i brokvartererne.[bør uddybes]

I begyndelsen af 1990'erne var Københavns Kommune i krise, men der var dog
overskud til at igangsætte store bevarende byfornyelsesprojekter på Vesterbro og
på Amagerbro. Anlæggelsen af Ørestad skulle være med til at trække hovedstaden
op af hængedyndet.[bør uddybes][Kilde mangler]

Mod slutningen af århundredet begyndte en reel opblomstring i arkitekturen med
tilbygningerne til Statens Museum for Kunst og Det Kongelige Bibliotek. Derefter
fulgte markante bygninger som Operaen, Skuespilhuset og Tietgenkollegium i
Ørestad Nord.[bør uddybes][Kilde mangler]

København har længe været en tætbebygget men ikke særlig høj by. Dette skyldes
bl.a. en stor respekt for byens historiske tårne og meget strenge lokalplaner. I
de seneste 100 år har den generelle maksimale bygningshøjde været ca. 25 meter.
Dette har medført, at de højeste bygninger i Indre By til dato er tårne og spir
på Københavns Rådhus, Christiansborg, Vor Frelsers Kirke og Kunsthallen
Nikolaj.[Kilde mangler]

De højeste bygninger i København er Herlev Hospital på 120 m og tårnet på
Christiansborg på 106 m.[Kilde mangler] Den højeste menneskeskabte struktur i
København er dog Gladsaxesenderen på 220 meter. Toppen af Gladsaxesenderen er
med sine 267 m (inkl. 47 m naturlig højde) det tredjehøjeste punkt i Danmark
efter to andre sendemaster.[Kilde mangler] Domus Vista på Frederiksberg var
indtil Turning Torso i Malmø indviedes i 2005 Nordens højeste bolighus men er nu
kun det næsthøjeste.[Kilde mangler]

I 1947 blev Fingerplanen udarbejdet. Selvom den aldrig er blevet vedtaget i et
officielt forum, har den haft stor betydning for København. Sportrafikken fra
centrum foregår således i dag ud ad de fem fingre samt i en nyere finger over
Amager og Øresund til Skåne i Sverige. Denne finger skaber også forbindelse til
Københavns Lufthavn. Også flere af de store indfaldsveje følger fingrene. Til
forskel for sportrafikken er der flere ringveje, som skaber forbindelse mellem
de ydre områder af byen. Bl.a. Høje-Taastrup Kommune har sammen med de øvrige
kommuner i Vestegnssamarbejdet planlagt trafik, boliger og grønne områder i
overensstemmelse med Fingerplanens visioner.

Pendling i København har været et emne siden starten af 1900-tallet. Efter
etableringen af Frederiksberg, var der borgere som arbejdede i en kommune, men
boede i en anden. Deres skatteforhold var derfor genstand for debat. Efterhånden
som byen voksede, kom dette til at gælde for flere og flere områder. I 1992 blev
der pendlet fra omtrent halvdelen af Sjælland og i 2004 blev der pendlet fra
hele Sjælland. Efter Øresundsforbindelsens bygning i 2000 er det også blevet
almindeligt at pendle fra Malmø. Pendling med fly er ikke så almindeligt, men
finder dog sted fra især Aalborg og Bornholm.

Langs jernbanerne ind mod København er mange pendlere organiseret i såkaldte
pendlerklubber, der taler pendlernes sag. Der findes pendlerklubber fra de
fleste større byer, som fx fra Roskilde, Køge og Sorø. En af de største
pendlerklubber er Pendlerklubben Kystbanen, som organiserer pendlere langs
Kystbanen.

I centrum af København foregår meget transport i gang, og op imod 80 % af den
samlede færdsel i bymidten foregår til fods. Langt de fleste københavnske veje
har fortove langs vejsiderne. I store træk er det kun motorvejene, der ikke har
fortove. Dette gør, at det er muligt relativt sikkert at bevæge sig rundt til
fods. Der er ligeledes installeret mange fodgængerfelter, hvoraf de fleste
findes ved lyskryds.

København har en del gågader, hvor det ikke er tilladt at køre bil hvoraf den
mest kendte er Strøget. Ligeledes findes der en del gader omkring strøget, der
også har gågadestatus, som fx Købmagergade. I forstæderne er der bl.a. en gågade
i Ballerup, hvor den 500 m lange Centrumgaden har gågadestatus.

I København cykler 37 % af indbyggerne (2008) til arbejde eller uddannelse hver
dag.

Et kendetegn ved København er de mange cykelstier, der ofte gør cyklen til et
mere hensigtsmæssigt transportmiddel. Københavns Kommune har en strategi om at
gøre København til verdens bedste cykelby. Et af målene er, at 50 % af
københavnerne skal tage cyklen på arbejde eller til uddannelse i 2015. Som en
del af denne strategi er Nørrebrogade blevet delvist lukket for biler

København blev i 2008 kåret til den mest cykelvenlige by af det amerikanske
onlinesite Treehugger.com.

Den indre by er trafikalt præget af middelalderbyens vejplanlægning, hvorfor
bil- og buskørsel er svært. Vitalt for biltrafikken er systemet af ringveje i
København. Som omkransning af brokvartererne løber Ring 2 og længere ude Ring 3.
I mellem disse ringveje er motorvejen Motorring 3. Endnu længere ude er
Motorring 4.

Uden for søerne og på Amager er det stadig de gamle landeveje, der er de
vigtigste. Herunder hører Vesterbrogade, Nørrebrogade, Østerbrogade og
Amagerbrogade. De større indfaldsveje er Lyngbymotorvejen, Hillerødmotorvejen,
Frederikssundmotorvejen, Holbækmotorvejen og Køge Bugt Motorvejen.
Indfaldsvejene bruges i stor stil af pendlere til at komme til og fra arbejde.

De fleste steder i København er der gratis parkering. Dette gælder dog ikke for
de indre bydele, hvor man som udgangspunkt skal betale for parkering. Uden for
betalingsområder er der ligeledes områder, hvor der er tidsbegrænsning på
parkering. Beboere i Københavns Kommune kan købe en beboerparkeringslicens, der
gælder for det nærmeste område.

Den gamle betegnelse for "Hovedstadsområdet" virker stadig som et zoneinddelt
lokaltrafikområde med fælles billetsystem og betjenes af en kombination af
busser, metro, S-tog og regionaltog og i periferien af området lokalbaner.
S-togene bruges såvel på korte strækninger i den indre by som tilbringere fra
forstæderne og til transport i og mellem disse. Den samlede offentlige transport
i hovedstadsområdet er blevet anslået til 3,5 mia. personkilometer i 2006, heraf
33 % med S-tog, 33 % med regional- og fjerntog og 25 % med bus.

I modsætning til en række andre storbyer er de forskellige trafikarter trods
fælles takstsystem underlagt hver deres selskab. Busserne hører under Movia,
metroen under Metroselskabet, S-tog, regionaltog og fjerntog under DSB og
lokalbanerne under Hovedstadens Lokalbaner.

Københavns Lufthavn i Kastrup er Skandinaviens største med cirka 21 millioner
passagerer om året. Den betjener ud over indbyggerne på Sjælland også indbyggere
i Skåne og det øvrige Sydsverige, der med tog over Øresundsbroen let kan komme
direkte til lufthavnen. Kastrup har en indenrigs- og to udenrigsterminaler. I
2009 startede byggeriet af en ny terminal "CPH GO" (tidl. Swift). Kastrup
Lufthavn er forbundet med resten af København med bus, tog og metro.

Med det formål at forkorte rejsetiden til Aarhus, har Samsø Air Service søgt, og
fået, tilladelse til at flyve med vandflyver mellem København og Aarhus.
Rejsetiden forventes at være på en time. Ruten forventes at åbne april 2014.
Ruten åbnede i maj 2016, og går mellem Nordre Toldbod 29 og Østhavnsvej 37 i
Aarhus.

Omkring København findes ligeledes Roskilde Lufthavn, som fungerer primært som
lufthavn for taxifly, privatfly og skoleflyvning, og Grønholt Flyveplads, som
dog er en privat flyveplads med meget begrænset trafik.

Københavns Havn har været vigtig for byen siden dens grundlæggelse. Havnen er
løbende blevet udbygget og dækker i dag et stort areal mellem Svanemøllebugten
og Sjællandsbroen. De sidste årtier er de centrale og sydlige dele af havnen dog
blevet omdannet til bolig- og erhvervsformål. Havneaktiviteter foregår derfor
fortrinsvis i Nordhavnen, Langelinje og ved Prøvestenen.

Selskabet bag havnen er i dag fusioneret med Malmö Havn og driver de to havne
under navnet Copenhagen Malmö Port.

København Havn anløbes af 250-300 krydstogtskibe hvert år, og havnen en af de
største anløbshavne for disse i Nordeuropa. Havnen (og byen) er ligeledes flere
gange kåret som den bedste anløbshavn for krydstogtskibe i Europa og verden.

Der er lystbådehavne ved Svanemøllehavnen, Prøvestenen og flere andre steder.
Lystbådehavnen ved Svanemøllehavnen er Danmarks største med plads til 1.170
både.

Københavns har stabile leverancer af vand, el, telefoni og andre leverancer, som
sikrer at byen kan fungere. Siden 1859 hvor Københavns første vandværk blev
bygget, har københavnerne hovedsagelig fået leveret grundvand. Fra 1859 fra 14
kildepladser langs Harrestrup Å. Siden Søndersø Vandværk ved Farum (1891),
Thorsbro Vandværk ved Ishøj (1905), Nybølle Vandværk og Islevbro Vandværk
(1923), Marbjerg Vandværk (1934), Lejre Vandværk (1939), Slangerup Vandværk
(1954) og Regnemark Vandværk ved Køge Å (1964). Disse vandværker indvinder fra
56 kildepladser. Herfra pumper man grundvand op fra undergrunden. Gennem tiderne
har flere andre kildepladser måttet lukke som følge af industriforurening,
forurening fra landbruget eller fordi oppumpning af for meget vand har haft
skadelige virkninger lokalt på vandløb, søer mv. Eksperimenter med at blande
overfladevand i det almindelige grundvand har ikke afgørende ændret ved dette.
Vandet er gennem tiderne blevet opbevaret først i Damhussøen og Sankt Jørgens
Sø, senere Cisternerne i Søndermarken, Brønshøj Vandtårn og Bellahøj
Højdebeholder. I dag opbevares vandet hovedsagelig på Tinghøj i Gladsaxe. Det
var Københavns Energi, der stod for levering af drikkevand til det meste af
København indtil 2006 hvor det blev overtaget af DONG, i 2013 af HOFOR som et
samarbejde mellem en del af hovedstadsregionens kommuner. El, telefoni mv.
leveres som udgangspunkt af store leverandører som DONG og TDC, men der er også
mindre selskaber, der bidrager.

København har de senere årtier skabt gode muligheder for at affaldsprodukter fra
produktion og husholdninger kan skaffes af vejen med etablering af
forbrændingsanlæg og rensningsanlæg.[bør uddybes][Kilde mangler] De mere
specialiserede og farlige affald håndteres som i de andre danske kommuner af
Nordgroup i Nyborg.

Varme i København leveres i høj grad af fjernvarme eller naturgas. I Københavns
Kommune leveres dette af Københavns Energi via et net af fjernvarmerør, som
dækker omkring 85 % af det opvarmede areal. De øvrige kommuner er også godt med,
med enten fjernvarme eller naturgas og der er udbredt fjernvarme eller naturgas
i bl.a. Hvidovre og Gentofte kommuner.

I store dele af byen er det muligt, at få gas via byens distributionsnet. Denne
bygas bruges i områder med fjernvarme primært til bl.a. madlavning, men i
områder uden fjernvarme også til opvarmning af boliger og vand. Det er også
Københavns Energi, der står for distributionen af gas i det meste af byen,
ligesom de tager sig af kloaknettet.[bør uddybes][Kilde mangler]

Selskabet R98 stod for renovationen i Københavns og Frederiksberg Kommune, men
fra marts 2010 er dette blevet overtaget af private vognmænd.

Det største hospital i København – og Danmark – er Rigshospitalet, som ligger på
Østerbro ved Fælledparken. Hospitalet er i stand til at behandle stort set alle
typer patienter og har ofte den største ekspertise inden for et givet fagområde.
Hvidovre Hospital er også et af de største hospitaler og har bl.a. den største
fødselsafdeling. Bispebjerg Hospital og Herlev Hospital er blandt de andre store
offentlige hospitaler i København. Udover de offentlige hospitaler er der
ligeledes en række privathospitaler, som typisk henvender sig til bestemte
patientgrupper bl.a. Herlev Privathospital og Københavns Privathospital.

Ansvaret for ambulancetjenesten i København ligger hos Region Hovedstaden, som
har udliciteret opgaven til primært Falck. Københavns Brandvæsen dækker
Københavns centrum og den nordlige del af Københavns Kommune, mens Frederiksberg
Brandvæsen varetager kørslen på Frederiksberg og i Vanløse.

For Københavns, Frederiksberg, Tårnby og Dragør kommuner varetages
politiopgaverne af Københavns Politi. De har hovedsæde på Politigården tæt ved
Hovedbanegården. Politiopgaverne i de øvrige kommuner varetages for de vestlige
forstæder af Københavns Vestegns Politi med hovedsæde i Albertslund og for de
nordlige forstæder af Nordsjællands Politi med hovedsæde i Helsingør.

Redningsberedskabet er et kommunalt ansvarsområde, men opgaven kan sendes i
udbud, og derfor udfører en privat entreprenør mange steder opgaven. De
forskellige kommuner, der udgør København har valgt forskellige løsninger. Inde
i byen (Københavns og Frederiksberg kommuner), på Amager, samt mod vest har man
kommunalt ejede brandvæsener, mens Falck varetager opgaven i de øvrige kommuner
rundt om København. Ved større eller mere komplicerede hændelser, som fx
oversvømmelsen af Lyngbymotorvejen ifbm skybruddene i 2011 og 2014, står det
statslige beredskab klar med hjælp.



https://da.wikipedia.org/wiki/Roskilde_Festival

Roskilde Festival er Nordens største samt Europas næststørste festival, hvor der
spilles musik i forskellige genrer, men overvejende pop og rock. Som på andre
festivaler er der ikke kun musik, men masser af events og diverse boder.

Roskilde Festival blev startet i 1971 og afholdes hvert år sidst i juni og først
i juli på Roskilde Dyrskueplads. Selve festival-pladsen og dermed det meste
musik, åbner om onsdagen (indtil 2014 om torsdagen), mens camping-området åbner
lørdagen inden.

Det unikke ved festivalen er, bortset fra arrangementets særlige stemning[bør
uddybes], at mange tusinde mennesker arbejder frivilligt og ulønnet, og at
festivalens overskud hvert år tilfalder kulturelle formål og humanitært og
velgørende arbejde over hele verden. Frem mod festivalen i 2014 har man fra
Roskilde Festival-gruppen givet deltagere mulighed for at nominere og stemme på,
hvem de mener overskuddet skal gå til. Festivalen arrangeres af Foreningen
Roskilde Festival, der indgår i Roskilde Festival-gruppen.

Siden 1987 har Henrik Rasmussen været administrerende direktør. Talskvinde for
festivalen har siden 2010 været Christina Bilde

Festivalen blev etableret efter inspiration fra bl.a. Woodstockfestivalen i USA
i 1969 og Thylejren i 1970. Den blev en publikumssucces, mens der økonomisk
snarere var tale om en gedigen fiasko. Allerede i 1972 blev festivalen derfor
reorganiseret, og siden 1973 har Roskildefonden (senere Foreningen Roskilde
Festival) været enearrangør. Fonden blev dannet i 1965 og har til formål at
støtte humanitært arbejde.

De første år bestod festivalen af én scene. Festivalen havde mellem 10.000 og
30.000 deltagere. Publikummæssigt kulminerede Roskilde Festival i 1990'erne,
hvor der var over 100.000 deltagere pr. dag i fire dage og otte scener.
Festivalområdet var ved indgangen til 2000'erne vokset til over 300 tdr. land,
og Roskilde var da Europas største[Kilde mangler] rockfestival med halvdelen af
gæsterne fra Danmark og resten fra udlandet, primært Sverige, Tyskland, Norge,
Finland og USA.

Fra 2015 har man valgt at rykke programmet så musikken allerede starter onsdag,
men så der ikke længere er koncerter søndag.

Roskilde Festival-avis har eksisteret siden 1995. Avisen, som før i tiden blev
solgt rundt omkring på festivalen, bliver nu bare omdelt og er gratis. Avisen
indeholder festivalnyheder, festivalkoncert-anmeldelser, de vigtigste nyheder
fra omverdenen, vejrudsigt o.lig.

Festivalen har også sin egen radiostation, hvilket den har haft siden 1998.
Radioen har primært livereporter fra festivalen og fortæller om planlagte, såvel
som impulsive aktiviteter, ligeledes annonceres programændringer også i
festivalradioen. Festivalradioen lukkede som radiostation efter festivalen 2014
og er blevet erstattet af en podcast.

Siden 1998 har der på festivallørdagen været arrangeret et nøgenløb på
festivalen. Nøgenløbet arrangeres af Roskilde Festival Radio. Præmien, der
uddeles til vinderen af henholdsvis herre- og dameløbet, er en billet til næste
års festival.

I 1993 blev Roskilde Festival Cinema indviet. Biografen viser forskellige slags
film, oftest nyere danske og amerikanske spillefilm, samt musikfilm og
koncertoptagelser. Roskilde Festival Cinema fandtes i Camp East.

Festivalen har også sit eget skaterområde til skatere, BMX-cykler og
rulleskøjter. Skaterområdet er 2.500 m2 stort og findes i Camping West. Området,
der dengang var mindre, blev indviet i 2004.

Festivalen har to campingområder: Camping East og Camping West. Camping East er
i de senere år blevet reduceret i størrelse pga. en grusgrav, der er blevet
udviddet. Camping er opdelt i en masse områder, hvor der foregår forskellige
aktiviteter. I de forskellige områder er en central plads, agora, med et
servicetårn, information og garderobe. Man bor i "lejre" der ofte har et tema.
Nogle lejre går igen år efter år og bliver udviklet fra gang til gang. Hvert år
bliver der i aviserne kåret de bedste lejre, heraf kan kort nævnes Van Damme
Camp, PromilleService , Orange Camp, Camp Positive Energy og I Love Hvalros
(billedet). Mange har deres egne flag, klistermærker og andre kendetegn, og de
mange laver deres egne mobile anlæg, som kan være med til at sætte festen i gang
rundt omkring på det store campingområde.

Der er i dag ni scener på Roskilde Festival. I 2007 blev Metropol og Ballroom
erstattet af Astoria og Cosmopol og fra 2010 er der ikke længere noget der
hedder hverken Astoria eller Lounge. De to scener er blevet nedlagt for at
begrænse antallet af kunstnere, og derved bruge budgettet på lidt dyrere navne.
Budgettet skulle derfor ikke være mindre i år 2010 end år 2009, på trods af en
væsentlig nedgang i antallet af bands. I 2011 kom Gloria til, på Gloria spiller
de helt små navne, her er mulighed for at opleve en intimitet der ikke er mulig
på nogen af de andre scener. Glorias kapacitet blev i 2012 udvidet fra 1.000
publikummer til 1.200. I 2012 kom Apollo til for at tilgodese den elektroniske
musik, samt levere den store festoplevelse på campingpladsen, som tidligere har
været leveret af private lejre såsom Promilleservise og Orange Camp.

I optaktsdagene (søndag-onsdag) op til festivalens start om torsdagen findes
Pavilion Junior til afvikling af Roskilde Festivals program for bands fra den
nordiske undergrund, såkaldte upcoming bands. Scenen er nøjagtig den samme som
Pavilion, men betragtes som enkeltstående, idet den står for noget andet end
Pavilion. På samme måde fungerer Apollo Countdown i optaktsdagene som scene for
upcoming elektronisk musik fra Nordeuropa, hvor scenen i øvrigt fungerer som
mobilscene og flytter sted fra dag til dag. Scenen er identisk med scenen Apollo
som spiller fra en fast placering under selve festivallen.

Under Pearl Jams koncert på Orange Scene i 2000 skete en voldsom koncertulykke.
Ved et sammenfald af uheldige omstændigheder døde ni personer. De præcise
omstændigheder for hvorfor de døde, er blevet undersøgt af både politi og
statsadvokat, og ved efterfølgende civile retssager – konklusionen af disse er,
at det var en ulykke. Mange faldt, som det ofte sker til store koncerter, men et
bestemt sted kom de ikke op igen – og en del crowdsurfere faldt oveni "hullet"
og menes at have været en af faktorer for at det gik galt (crowdsurfing blev
efterfølgende forbudt over det meste af Europa). De nederst placerede døde som
følge af kvælning / at de ikke kunne få luft. Da vagterne foran scenen kom til,
og musikken var stoppet, var det allerede for sent. Ulykken førte det følgende
år til massive ændringer i forbindelse med sikkerheden for at undgå lignende
begivenheder – ikke bare på Roskilde Festival, men faktisk blev forholdene for
sikkerhed for festivaler overalt i Europa ændret. Roskilde Festival blev inden
ulykken i 2000 regnet som en af de sikreste festivaler, og alligevel indtraf
ulykken her. Mange andre festivaler havde mindre sikkerhedssystemer end Roskilde
Festival, og reviderede derfor endnu kraftigere end Roskilde Festival deres
procedurer. F.eks. valgte Glastonbury Festival i England at aflyse deres
festival i 2001, for at få mere tid til at omlægge hele deres
sikkerhedsplanlægning, da de inden 2000 slet ikke var på niveau med Roskilde
Festival. Sikkerhedsforholdene udvikles hvert år på Roskilde Festival, og fokus
er ikke kun på sikkerheden ved scenerne. Der laves en grundig og meget
omfangsrig omsorgs- og sikkerhedsvurdering hvert år, som festivalen afvikles på
basis af. Ulykken ved Orange Scene førte til opførelsen af en mindelund vest for
Orange Scene med en sten, der har påskriften "How fragile we are" (dansk:Hvor
skrøbelige vi er) omgivet af ni birketræer.

Koordinater: 55°37′18″N 12°4′36″E﻿ / ﻿55.62167°N 12.07667°Ø﻿ / 55.62167;
12.07667



https://da.wikipedia.org/wiki/Spice_Girls

Spice Girls var en musikgruppe fra England bestående af 5 piger. De var et af de
første af 1990'ernes konceptbands og havde meget stor succes i hele verden frem
til gruppens opløsning i 2001. Deres første single og store hit var Wannabe fra
det første album, Spice udgivet i 1996. Deres andet album, Spice World, udkom i
1997.

Der florerede en del rygter i 2007 om, at gruppen planlagde at lade sig
gendanne. Således skulle Prins William og Prins Harry have skrevet til pigerne
og bedt dem deltage i en mindekoncert for deres mor Prinsesse Diana på Wembley
1. juli 2007. Den 28. juni 2007 blev forventningen indfriet, da Spice Girls
annoncerede, at de ville blive gendannet for at spille ved 11 koncerter.

En annonce i bladet "The Stage" var det som startede det hele. I annoncen stod
der: "Er du smart, ambitiøs, og kan lide at synge og danse?". Hundrede vis af
piger besvarede mailen, og tid efter tid blev de forskellige piger sorteret, og
gik igennem forskellige workshop hvor de blev smidt ud hen ad vejen. Til sidst
stod 5 piger: Melanie Chisholm, Geri Halliwell, Melanie Brown, Victoria Adams,
og Michelle Stephenson. De flyttede ind i et lille hus så de kunne lære hinanden
at kende. Gruppen gik under navnet "Touch". Med tiden fandt Michelle ud af hun
ikke klikkede så godt med de andre piger så hun stoppede, og i stedet kom Emma
Bunton med i gruppen. Pigerne fik få lommepenge at klare sig for, og kørte til
arbejde hver morgen i Geri's lille bil. De modtog sangundervisning og
danseundervisning. Producenterne ville stadig ikke give dem kontrakt, så en dag
fik de nok og tog rundt og sang for forskellige mennesker, og en dag skrev de så
kontrakt med Simon Fuller. Så fik de navnet Spice Girls og lavede en masse
demobånd.

I 1998 valgte Geri Halliwell at forlade gruppen, der herefter fortsatte på egen
hånd.



https://da.wikipedia.org/wiki/AM_og_PM

AM (ante meridiem) og PM (post meridiem) er latinske betegnelser for hhv.
klokkeslæt før og efter middag. De to betegnelser anvendes hovedsageligt i
engelsktalende lande, hvor man ikke benytter sig af 24-timersuret. (Dog benytter
det amerikanske militær 24-timers angivelser for tid.)

Blandt engelsktalende benyttes ofte en forklarende angloficering af det
oprindelige udtryk: AM (after-midnight) og PM (past mid-day).

Før middag er perioden fra kl. 00 (midnat) til kl. 12 (middag). I denne periode
vil tidsangivelsen for det meste være den samme som 24-timersuret, bare med
betegnelsen "AM" bag på. Efter middag er perioden fra kl. 12 (middag) til kl. 24
(midnat). I denne periode vil f.eks. 17:15 så hedde 5:15 PM ved brug af denne
omskrivning. Man skal dog være opmærksom på, at 12-timersuret starter klokken 12
i stedet for 0, dvs. perioden mellem 0:00 og 1:00 om natten hedder 12:00-1:00
AM, og perioden mellem 12:00 og 13:00 hedder 12:00-1:00 PM.

Et almindeligt analogt ur skelner ikke mellem AM og PM, men lader viserne køre
to omgange hvert døgn, mens et digitalur kan skelne mellem AM og PM ved at vise
timetallene 0-12 sammen med en angivelse, om det er AM eller PM.



https://da.wikipedia.org/wiki/Snabel-a

Snabel-a mentes tidligere at være opstået som en ligatur for det latinske ord
ad, en ligatur, der kan sammenlignes med og-tegnet (&), der er en
sammenskrivning af det latinske et (som betyder "og"). En anden forklaring
baserede sig på et middelalderligt håndskrift fra 1536, hvor det mentes at
repræsentere en amfora og brugt som vægt- og rumfangsenhed. Papir/pergament var
kostbart, så derfor havde man mange forkortelser i middelalderen. Nu hælder
videnskabelig forskning til den antagelse, at snabel-a er en direkte udvikling
af det franske á (a på dansk), og at der således ingen sammenhæng er mellem
snabel-a og det latinske ad eller amfora.

Kodning for tegnet @ til brug i IT-systemer findes i ASCII, ISO 8859, Unicode
m.fl.

Snabel-a blev godkendt af International Telecommunication Union 3. maj 2004 som
morsetegn i morsealfabet og er koden for A og C som ét tegn (.--.-.).

Da Ray Tomlinson i 1971 fandt på at sende e-mail mellem to computere på arpanet
og skulle vælge en måde at skrive e-mailadressen på, havde han brug for et tegn
til at skille personnavnet fra computerens (eller stedets) navn. Behovet var et
tegn, som ikke indgår i et personnavn, firma eller stednavn, og som findes på et
normalt tastatur.

I Univac 1108 operativsystemet indlæste man opgaver via en hulkortlæser. På
hulkort, hvor der stod en kommando til operativsystemet, skulle første tegn på
hulkortet være et @ tegn. På det regionale edb-center ved Københavns
Universitet, RECKU, var der opstillet en Univac 1108 i 1970'erne som anvendtes
af mange studerende ved DIKU, Datalogisk Institut ved Københavns Universitet.
Blandt studerende anvendtes betegnelsen snabel-a om @ tegnet.[Kilde mangler] På
det tidspunkt var snabel-a'et endnu ikke udbredt som tegn i en e-post-adresse -
dette kom først med indførsel af Domain Names i begyndelsen af 1980'erne.[Kilde
mangler] I et andet tidligt computersystem anvendtes @ til at lave
linjeskift[Kilde mangler], fordi tegnet ikke blev brugt som et normalt tegn.

"@" er en forkortelse for det engelske ord at, som på dansk bl.a. betyder ved
eller per. Så en email-adresse "alice@business.co.uk" skal fortolkes som:
brugernavn "alice" hos internetdomæne "business.co.uk".



https://da.wikipedia.org/wiki/Hjalte_Bo_N%C3%B8rregaard

Hjalte Nørregaard (født 8. april 1981) er en tidligere dansk fodboldspiller, der
spillede det meste af sin karriere i F.C. København. Med 320 kampe for FC
København er han den spiller, der har spillet flest kampe for FC København
gennem tiderne. Han er i dag tilknyttet FCK som assistenttræner for klubbens
U/17-hold.

Nørregaard spillede som ungdomsspiller i KB og opnåede herigennem kontrakt med
FC København, som han debuterede for den 17. april 2000. Han opnåede 121 kampe
og 17 mål for klubben inden han efter afslutningen af forårssæsonen 2005
skiftede til SC Heerenveen på en fri transfer. Opholdet i Holland blev dog ingen
succes, da holdet havde købt ham som den traditionelle "10'er",[Kilde mangler]
og allerede sæsonen efter vendte Nørregaard tilbage til FC København.

I sæsonen 2002/03 fik han sit gennembrud hos FC København, da han med en sen
scoring i en kamp mod Brøndby IF gav FC København en matchbold i kampen om det
danske mesterskab. I sidste kamp vandt de så mesterskabet mod AGF, der blev
slået med hele 4-1 – igen med Hjalte som en af målscorerne.

Han scorede to mål i 2005-udgaven af Royal League-finalen og var dermed med til
at sikre FC København blev skandinaviske mestre ved det første Royal League
nogensinde.

Han fik prisen som Årets spiller 2005 og Årets spiller 2009 i FC København kåret
af klubbens fans og er pr. 2016 den eneste spiller, bortset fra Thomas Delaney,
der har modtaget denne hæder to gange. Ved indgangen til sæsonen 2009/10 blev
Hjalte Nørregaard udpeget til anfører for FC København.

Den 15. august 2014 skiftede Nørregaard til Vendsyssel FF og spillede efteråret
2014. Den 10. april 2015 oplyste FC Fredericia at de havde skrevet kontrakt med
ham til sommeren 2015. Ved udløbet af kontrakten indstillede Hjalte Bo
Nørregaard den aktive karriere.



https://da.wikipedia.org/wiki/Tour_de_France

Tour de France (fransk: Le Tour de France; Direkte oversat til dansk: Frankrig
Rundt) er verdens største cykelløb, som køres hver sommer i Frankrig i juli
måned med start på en lørdag. Det tre uger lange løb betragtes som en af de
hårdeste og mest prestigefyldte konkurrencer inden for cykling og sport
generelt.

Tour de France blev første gang kørt i 1903. Til at begynde med var det samlede
klassement et løb på tid, som det også er tilfældet i dag. Fra 1905 til 1912
brugte man et pointsystem til at beregne den samlede stilling. Vinderen af en
etape fik 1 point, nummer to fik 2, osv. Den førende rytter var så den, der
havde færrest point.

I 1913 gik man tilbage til at køre på tid, hvor placeringerne er et resultat af
de enkelte rytteres tidsforskel til den førendes samlede tid. På en måde er det
såre simpelt, men samtidigt også det, der gør det så fascinerende. De enkelte
rytteres styrker og svagheder bliver omsat til håndgribelige sekunder; uret
tikker og viser ingen nåde.

Indtil 2009 kunne der tjenes bonussekunder, som kunne hjælpe rytteren med at
rykke frem i stillingen. Især i den første uge kunne dette rykke en del rundt i
klassementet, da der som regel kun er få sekunder imellem de forreste
placeringer. I de indlagte spurter blev der tildelt 6, 4 og 2 sekunder til de 3
første ryttere. Ved målstregen var der 20, 12 og 8 sekunder til nummer 1, 2 og
3.

Løbskommissærerne kan også tildele rytterne straf i form af sekunder, hvis de
har observeret snyd. Det kunne være trækken af holdvogne, at blive skubbet eller
at modtage forplejning inden for de sidste kilometer. Normalt tildeles der
straffe på 10, 20 eller 30 sekunder, men de kan være større alt efter graden af
snyderiet.

Tidsgrænsen er en anden regel, som rytterne er nødt til at tage i betragtning,
især på bjergetaperne og holdtidskørslen. Alt efter etapens sværhedsgrad og hvor
hurtigt den bliver kørt, beregnes en vis procentdel, man må komme i mål senere
end vindertiden. Jo sværere etapen er, og jo hurtigere den bliver kørt, desto
højere bliver procentdelen. Kommer man ikke ind inden for tidsgrænsen, bliver
man diskvalificeret og udgår af løbet.

Selve indbegrebet af Tour’en er vel nok den gule trøje. Men trøjen blev først
indført i 1919 midt i løbet. Journalisterne fra avisen L’Auto (nu L’Equipe), som
organiserede Tour’en, ville gerne lettere kunne genkende den førende rytter i
feltet. Derfor fik de i samråd med løbsdirektør Henri Desgrange, indført en
førertrøje. Hvilken farve skulle den have? Ja, L’Auto trykte deres avis på gult
papir, og da bladet var hovedsponsor for løbet, blev trøjen selvfølgelig gul.

Den 19. juli skulle man køre etapen fra Grenoble til Geneve. Den morgen blev
franskmanden Eugéne Christophe den første rytter, der fik den gule trøje over
hovedet.

Danskerne har ganske pæne traditioner, hvad angår den gule trøje, landets
størrelse taget i betragtning. Den første dansker i gult var Kim Andersen i
1983. Trøjen blev erobret på tredje etape til Roubaix, og han beholdt den i seks
dage. I 1985 lykkedes det ham også at køre i den i fire dage.

Efter Kim Andersen har også Jørgen V. Pedersen (1986), Rolf Sørensen (1991),
Bjarne Riis (1995/96), Bo Hamburger (1998) og Michael Rasmussen (2007) kørt i
det fornemme trikot.

Den største danske præstation i gult er dog uden tvivl Bjarne Riis. I 1995 havde
han den gule trøje en enkelt dag. Men det overgik han på fornemste vis året
efter (1996). På den uforglemmelige (forkortede) 9.etape til Sestriere vandt han
ikke kun selve etapen, men også den gule trøje, som han beholdt hele vejen til
Paris. Sestriere-etapen var også speciel, fordi han vandt trøjen fra sin gamle
rival Jevgenij Berzin.

Udover Tour de France findes der to yderligere treugers cykelløb: Giro d'Italia
(Italien rundt) og Vuelta a España (Spanien rundt). Disse benævnes normalt som
Grand Tour-løbene.

Denne disciplin kaldes også tit pointkonkurrencen. I årene 1905-1912 blev det
samlede klassement afgjort ved et pointsystem. Vinderen af en etape fik 1 point,
nummer 2 fik 2 point osv. Rytteren med færrest point var så den førende rytter.

1953 havde Tour’en 50 års jubilæum. For at fejre dette, indførte man en
pointkonkurrence som et supplement til det samlede klassement. En mulighed for
sprinterne til at gøre sig bemærket, da de som regel ikke kunne gøre sig
gældende i kampen om den gule trøje.

I modsætning til Tour’ens fleste andre konkurrencer, blev den grønne trøje
indført fra start i 1953. Sponsoren af konkurrencen var den franske butikskæde
”Belle Jardinier”. Den solgte haveredskaber, så det var naturligt, at trøjen
skulle være grøn, der jo tilmed også er håbets farve. Én gang har trøjen været
rød i stedet for grøn. Det var i 1968, hvor en ny sponsor krævede dette. Men
året efter var trøjen grøn igen og har været det siden.

Den schweiziske allroundrytter Fritz Schär vandt første etape i 1953. Dermed kom
han både i gult og grønt. Det bevirkede, at den første, der egentlig bar trøjen,
var nummer to i konkurrencen Wout Wagtmans fra Holland. Schär kom dog til at
bære trøjen senere, da han til sidst kunne køre ind i Paris som vinder af den
første grønne trøje.

Den største sprinter gennem tiderne må nok være tyskeren Erik Zabel, der har
vundet trøjen flest gange, nemlig 6. Andre store ryttere som Mario Cipollini og
Wilfred Nelissen har ydet seværdige sprinterpræstationer. Men som med Tour’ens
øvrige konkurrencer skal man holde helt til Paris for at vinde sammenlagt. Mange
store sprintere har kørt en formidabel første uge, men har så måtte sige stop,
når feltet nåede bjergene.

Efter Erik Zabels dominans i 90’erne og starten på dette århundrede er
sprinterkonkurrencen blevet en langt sværere konkurrence at forudse. Hvert år er
mange forskellige ryttere med i kapløbet om den prestigefyldte trøje.

Pointene samles ved at vinde løbets indlagte spurter samt etapesejre. De
indlagte spurter giver 6, 4 og 2 point til de tre første. Etapesejrene er delt
ind i kategorier, alt efter hvor bjergrige de er (se tabel). Rytteren med flest
point ved målet i Paris er samlet vinder. Der gives ikke point til den grønne
trøje i holdtidskørslen. På alle de indlagte spurter gives der også 6, 4 og 2
bonussekunder til det samlede klassement.

Det er sket flere gange, at konkurrencen først er blevet afgjort på sidste
etape. I 2003 foretog Baden Cooke et omdiskuteret svaj med cyklen, der gjorde,
at han vandt samlet over landsmanden Robbie McEwen.

I perioden 1971-1989 talte pointene i de indlagte spurter i en konkurrence for
sig. Dette klassement havde i årene 1984-1989 en rød førertrøje.

Den eneste dansker, der har kunnet iføre sig det eftertragtede grønne klæde, er
Søren Lilholt. I 1988 kørte han 1. etape i grønt. Året efter havde han den fra
1. – 4. etape. I 2010 vandt Petacchi pointtrøjen O.V.W. I 2011 vandt Mark
Cavendish den grønne pointtrøje og fik 5 etape-sejre hvilket bringer ham op på
20 i alt hvilket svarer til 5 hvert år M.K.S.

De rigtige bjerge kom første gang på Tour-programmet i 1905. Løbsdirektør Henri
Desgrange besluttede, at ruten skulle peppes lidt op og begyndte at tilføje
bjerge. Det første egentlige bjerg, der blev passeret, var Ballon d'Alsace i det
østlige Frankrig, hvor franskmanden René Pottier kom først over. Han blev dermed
den første i rækken af mange bjergkonger.

I 1933 prøvede man at lave et pointsystem til en decideret bjergkonkurrence, som
Spanieren Vicente Trueba vandt. I 1934 blev konkurrencen indført som en officiel
del af Tour’en og har været det siden. Trueba var en stor bjergrytter, men
dårlig til at køre nedad, hvor han tabte al den tid, han vandt på vej op ad
bjerget. Derfor besluttede Desgrandes at indføre en tidsbonus til gavn for
bjergryttere, der ikke kunne gøre sig i det samlede klassement. I dag bliver
kampen om bjergkonkurrencen udelukkende udspillet på point.

Den prikkede bjergtrøje, der markerer den førende i konkurrencen, blev først
indført i 1975. Den første rytter, der bar den, var Joop Zoetemelk fra Holland.
Han beholdt den dog ikke hele vejen til Paris. Det var belgieren Lucien van
Impe, der fik den ære. Van Impe vandt bjergkonkurrencen i alt 6 gange, lige som
Frederico Bahamontes tidligere havde præsteret (inden trøjens indførelse).
Senere har Richard Virenque overgået dette med i alt 7 vundne bjergkonkurrencer.

Grunden til, at bjergtrøjen er hvid med røde prikker, er, at sponsoren af
konkurrencen midt i 70’erne ville have mere for sine penge. Det var ”Poulain”
chokolade, og da indpakningen af deres chokoladebar var hvid med røde prikker,
kom trøjen til at se sådan ud. ”Polka dot trøjen”, som den også kaldes, har med
små variationer beholdt grundidéen i sit udseende til i dag på trods af
skiftende sponsorer.

Pointene i bjergkonkurrencen bliver logisk nok tjent ved at komme først over
bjergene. Disse er delt ind i kategorier alt efter højde og stejlhed. Kategori 4
er de laveste stigninger, der typisk forekommer i den første ”flade” uge af
Tour’en. Dernæst følger de sværere kategori 3,2,1 og til sidst de skrappeste
tinder, der bliver betegnet ”uden for kategori”, på fransk Hors Catégorie. Alt
efter kategori gives der så point til de første, som passserer dem.

For at gøre bjergkonkurrencen mere spændende og kampen mere tæt, blev der fra
2004 indført en ny regel. Pointene blive fordoblet på det sidste bjerg, hvis
dette er afslutningen på etapen (Dog kun for kategori 2 stigninger eller
højere). Dette skulle sikre, at en rytter kun kan sikre sig trøjen på lange
togter, hvis han også kan gøre sig gældende på den sidste stigning.

Den første dansker i den prikkede bjergtrøje var Bjarne Riis, der havde den en
enkelt dag i 1993. Riis kan muligvis tilskrives noget af æren for Laurent
Jalaberts to vundne bjergkonkurrencer i 2001 og 2002. Det var Riis’s vejledning
og opmuntring, der gjorde, at den gamle franske sprinter sluttede sin karriere
på så fornem vis. Efterfølgende har Michael Rasmussen bevist, at et forholdsvis
fladt land godt kan fostre en bjergkonge. I 2005 og 2006 grundlagde han sejren i
bjergkonkurrencen, lidt i stil med franske Richard Virenque, ved at score mange
point på lange togter, hvor han, ofte alene, kæmpede sig op ad det ene bjerg
efter det andet. I 2006 fik Rasmussen først trøjen lidt sent i løbet, men til
gengæld vandt han årets kongeetape i Alperne.

Ungdomskonkurrencen blev indført i 1975, og den første vinder blev italieneren
Francesco Moser. Konkurrencen fik også en trøje som kendetegn, nemlig den hvide.
Men denne trøje var ikke ny i Tour-sammenhæng, da den havde været førertrøje for
den kombinerede konkurrence. Denne konkurrence udgik (for første gang) i 1974,
så derfor overtog den nye ungdomskonkurrence den hvide trikot som kendemærke i
1975.

I årene 1983-86 var der endnu et kriterium for at være med i denne konkurrence.
I disse år var det nemlig kun unge debutanter under 25, der måtte være med.
Denne regel blev lavet om igen i 1987 til det regelsæt, der gælder i dag.

Ungdomskonkurrencen har kørt uafbrudt, fra den indførtes i 1975 og frem til i
dag. Men i 1989 fjernede man den røde trøje, den kombinerede og den hvide trøje,
for at gøre hele regnskabet mindre indviklet. Selve ungdomskonkurrencen fik dog
som den eneste lov til at fortsætte, men uden sin trøje. Jan Ullrich har derfor
aldrig haft en hvid Tour trøje, selvom han vandt ungdomskonkurrencen tre år i
træk (1996-1998).

Tour de France ledelsen genindførte den hvide trøje fra og med år 2000. Så nu
kan man igen kende den bedste ungdomsrytter i feltet på trøjen. I 1997 kom
konkurrencen til officielt at hedde ”Souvenir Fabio Casatelli” som en gestus til
den 24 årige italiener, der mistede livet i 1995, efter et voldsomt styrt på
etapen mellem Saint-Girons og Cauterets.

Angrebskonkurrencen går som navnet antyder ud på angrebsiver. En rytter kan
sagtens have sat sit præg på flere etaper, eller måske hele løbet, uden at kunne
gøre sig gældende i nogle af klassementerne. Derfor har man indført en lille
underordnet konkurrence, som hædrer den mest angrebsivrige rytter.

Denne konkurrence er ikke så vigtig og prestigefyldt som de andre. Derfor har
den heller ikke en trøje til at markere den førende rytter. I stedet bliver den
førende rytter kendetegnet ved et rødt rygnummer, til forskel fra de normale
sort-på-hvidt numre.

Selvom konkurrencen har en sekundær betydning, er den bestemt ikke helt
uinteressant for rytterne. Mange sætter en stor ære i at bære de røde numre. En,
der især kæmpet heroisk for dem, er franskmanden Jacky Durand, der stort set
altid var/er mand for et frisk lille udbrud. Laurent Jalabert lavede også en
meget flot kombination ved at vinde både bjergkonkurrencen og
angrebskonkurrencen to år i træk.

Tour de France bliver formet og skabt af store individualister. Men de ville,
især i det nutidige løb, ikke være meget værd uden et godt hold i ryggen. Derfor
er Tour’en også et taktisk holdløb, og holdene har siden starten i 1903 haft
deres egen konkurrence, der nok er sekundær, men forbundet med en del prestige.

Fra 1971-1989 var de indlagte spurter en konkurrence for sig. Klassementet blev
også beregnet, som vi kender det i dag, men altså uafhængigt af kampen om den
grønne trøje, der i denne periode kun blev afgjort på målstregen.

Fra 1984 fik vinderen af de indlagte spurter en rød trøje, men som nævnt
sløjfede tour-ledelsen konkurrencen og trøjen efter tour’en i 1989.

Den mest specielle konkurrence, der har været i Tour’en, er nok det kombinerede
klassement. Det blev udregnet sådan, at den førende rytter var den, der
overordnet var bedst placeret i kampen om den gule, grønne og prikkede trøje
(fra 1984-1989 blev den røde trøje også regnet med). Altså en slags all-round
konkurrence.

Den første vinder i 1968, da dette klassement blev introduceret, var Franco
Bitossi fra Italien. Dengang bar den førende rytter en hvid trøje. Konkurrencen
udgik efter 1974. Derfor kunne den nye ungdomskonkurrence, der kom i 1975,
overtage den hvide trøje.

Den kombinerede konkurrence blev genindført i 1980, forsvandt i 1983 og 84, og
genindførtes nok en gang i 1985. Idéen med konkurrencen var ganske god. I stedet
for ryttere, der var specialister og satsede på at vinde én konkurrence, kunne
man her fokusere på stærke all-round ryttere, der kunne gøre sig gældende både i
spurterne, i tidskørsler og i bjergene; således som for eksempel den
legendariske belgier Eddy Merckx kunne det.

Ved genindførelsen i 1985 fik konkurrencen sin egen lidt specielle trøje, der
havde felter for de fire konkurrencer, der udgjorde den. Denne trøje må dog ikke
forveksles med holdtrøjen fra ”La Vie Claire”, som den godt kunne minde lidt om.
I 1985 og 86 hvor Bernard Hinault og Greg Lemond kørte i den kombinerede trøje,
kørte de nemlig for ”La Vie Claire” holdet.

Det førende hold kunne kendes på, at de kørte med grønne kasketter. Konkurrencen
udgik efter 1988 og har ikke været brugt siden.

2001 – Den 88. udgave af Tour de France blev kørt fra lørdag 7. juli til søndag
29. juli. Præmiesummen var på 16 millioner franc, hvoraf de 2,5 millioner
tilfaldt vinderen. Den totale distance var 3.462 km. Vinderen blev amerikaneren
Lance Armstrong, nr. 2 blev tyskeren Jan Ullrich og nr. 3 blev Joseba Beloki.
Armstrong blev sidenhen frataget sin sejr, og der er officielt ingen vinder af
Tour de France for dette år.

2002 – Den 89. udgave af touren blev kørt fra 6. juli til 28. juli. Vinderen
blev som året før Lance Armstrong, nr. 2 blev Joseba Beloki og nr. 3 blev
Raimondas Rumsas. Armstrong blev sidenhen frataget sin sejr, og der er officielt
ingen vinder af Tour de France for dette år.

2003 – 100-året for tourens begyndelse i 1903. Dette er den 90. udgave af løbet,
da enkelte år udgik som følge af verdenskrigene. Vinderen blev som året før
Lance Armstrong. Armstrong blev sidenhen frataget sin sejr, og der er officielt
ingen vinder af Tour de France for dette år.

2004 – Udgave nummer 91 blev kørt fra lørdag den 3. juli til søndag den 25.
juli. 2004 og var året, hvor Lance Armstrong satte den fantastiske rekord med
samlet sejr for sjette gang i træk, og Richard Virenque som den første vandt
bjergtrøjen for syvende gang. Armstrong blev sidenhen frataget sin sejr, og der
er officielt ingen vinder af Tour de France for dette år.

2005 – Udgave nummer 92 blev kørt fra lørdag den 2. juli til søndag den 24.
juli. Lance Armstrong slog sin egen rekord fra året før med den samlede sejr for
syvende gang i træk, og Michael Rasmussen blev den første dansker, der vandt
bjergtrøjen. Armstrong blev sidenhen frataget sin sejr, og der er officielt
ingen vinder af Tour de France for dette år.

2006 – 93. udgave fra lørdag den 1. juli til søndag den 23. juli over 3657 km.
Kort inden løbets start blev 13 ryttere, heriblandt favoritter som Ivan Basso,
Jan Ullrich og Francisco Mancebo, udelukket pga. mistanke om indblanding i en
dopingsag. Vinderen blev Floyd Landis lige før Óscar Pereiro. Danskeren Michael
Rasmussen vandt en etapesejr og den prikkede bjergtrøje. Kort efter løbet blev
Floyd Landis afsløret i en dopingtest, som var taget under løbet. Denne test
viste, at Floyd Landis' krop indholdt en forhøjet værdi af testosteron. Han blev
kendt skyldig, og sejren gik til nr. 2, Oscar Pereiro Sio.

2007 – 94 udgave af Tour de France fra 7. juli til 29. juli. Den samlede vinder
blev spanieren Alberto Contador efter en noget anderledes slutning på løbet.
Danske Michael Rasmussen, havde vundet 2 etaper og kørt 8 dage i gult og lå også
til at vinde det samlede løb, indtil han 4 dage før slutningen blev hevet ud af
løbet af sit eget hold Rabobank, pga. en række whereabouts i månederne op til
løbet, hvilket havde gjort det svært at dopingteste Michael Rasmussen. Contador
(som egentlig kun deltog for at vinde ungdomstrøjen og som hjælperytter for Levi
Leipheimer), overtog førertrøjen, og holdt den de sidste 4 dage hjem til Paris.
Cadel Evans blev nummer 2, og Contadors holdkammerat Levi Leipheimer blev nummer
3.

2008 – 95. udgave af Touren blev vundet af spanske Carlos Sastre fra det danske
hold Team CSC foran australske Cadel Evans. Sidste års vinder Alberto Contador
deltog ikke, idet hans hold Astana blev udelukket grundet doping-mistanke.

2009 – 96. udgave fra lørdag 4. juli, til søndag 26. juli blev for 4. år i træk
til en spansk sejr – Alberto Contador vandt for 2. gang det samlede klassement
efter 3445 kilometers cykling foran Andy Schleck, som blev nummer 2, og 3.
pladsen gik til Lance Armstrong, der dog senere diskvalificeredes pga. doping.

2010 – 97. udgave fra 3. juli, til 25. juli blev for 5. år i træk til en spansk
sejr – Alberto Contador vandt for 3. gang det samlede klassement efter 3641
kilometers cykling foran Andy Schleck, som blev nummer 2, og 3. pladsen gik til
Denis Menchov. Contador blev sidenhen diskvalificeret, og Andy Schleck tildelt
sejren.

2011 – 98. udgave fra 2. juli, til 24. juli blev for første gang i 6 år ikke en
spansk sejr, men i stedet den første australske sejr nogensinde. Cadel Evans
vandt Tour de France for første gang. Han vandt foran brødrene Andy Schleck, som
blev nummer 2 og Frank Schleck, som sluttede på en tredjeplads.

2012 – 99. udgave fra 30. juni, til 22. juli. Engelske Bradley Wiggins vandt for
første gang.

Gino Bartali er indehaver af rekorden for at vinde Touren med flest års
mellemrum, da han vandt Touren sidste gang 10 år efter sin første sejr (i 1938
og 1948).

Ryttere fra Frankrig har sejret flest gange (36), efterfulgt af Belgien (18),
USA (10), Italien (9), Spanien (9), Luxembourg (4), Schweiz og Holland (2 hver)
og Irland, Danmark, Tyskland og Australien (1 hver).

I alt har 38 forskellige danske cykelryttere i tidens løb stillet op 118 gange
til start på løbets 1. etape. Den første danske deltagelse var i 1958, hvor Eluf
Dalgaard og Hans E. Andresen deltog. Hans E. Andresen var den første dansker til
at gennemføre touren. Jesper Skibby er den dansker, der har stillet til start
flest gange, i alt 11 gange.

Den længste etape nogensinde var 5. etape i 1920, som gik over 482 km fra Les
Sables d'Olonne til Bayonne. Etapen blev vundet af Firmin Lambot i tiden 19
timer og 44 sekunder. Hvad der er næsten mere imponerende er, at han dagen efter
vandt den 6. etape, der var et 326 km langt løb Aubisque, Tourmalet, Aspin og
Peyresourde, hvor Lambot var først på alle toppene, og hvor han sad 15 timer i
sadlen.

Den længste Tour de France-rute var i 1926 med 5.745 kilometer fordelt på 17
etaper. Det år blev løbet vundet af Lucien Buysse i den samlede tid 238 timer
44'25. Gennemsnitsetapen var 332 km. I dag hører etaper på over 220 km til
sjældenhederne. Den største vindermargin, Tour de France er blevet vundet med,
var i det allerførste løb i 1903. Maurice Garin slog René Polthier med 2 timer
59 minutter og 21 sekunder. Efter anden verdenskrig er det Fausto Coppis sejr
fra 1952, hvor han slog Stan Ockers med 28 minutter og 17 sekunder, der har
været med størst margin.

Tourens alderspræsident er Henri Paret, der var 50 år gammel, da han i 1904
gennemførte løbet. Af de 88 startende gennemførte kun 15 ryttere løbet det år.
Henri Paret sluttede på en 11. plads 32 timer og 18 minutter efter sin
holdkammerat Henri Cornet, der vandt løbet.

En anden bemærkelsesværdig præstation i Tourens historie står Eddy Merckx for,
eftersom han i sin første Tour i 1969 vandt både den prikkede bjergtrøje, den
grønne pointtrøje og den gule førertrøje i en alder af kun 24 år! Den præstation
har ingen kunnet gøre efter. Året efter i 1970 udviste Eddy Merckx storsind og
nøjedes med bjergtrøjen og førertrøjen, men lod pointtrøjen gå til sin
holdkammerat Walter Godefroot.



https://da.wikipedia.org/wiki/Zlatan_Ibrahimovi%C4%87

Zlatan Ibrahimović (født 3. oktober 1981 i Malmö) er en svensk fodboldspiller,
der spiller for den engelske klub Manchester United. Med en bosnisk far,
kroatisk mor og bopæl i Sverige kunne han i princippet have valgt at spille for
tre forskellige landshold, Bosnien-Hercegovinas, Kroatiens og Sveriges, men
valgte at spille for Sverige.

Ibrahimovic voksede op i Malmø-bydelen Rosengård, der er kendt for sin store
andel af indvandrere. Han begyndte som tiårig at spille fodbold i klubben FBK
Balkan, som fortrinsvis bestod af immigranter fra Bosnien, Kroatien og Serbien.

I 1999 fik han debut i Allsvenskan for Malmö FF, og det tog ikke lang tid, før
en række internationale topklubber fik øjnene op for det unge talent. Arsène
Wenger forsøgte først at hente ham til Arsenal FC. Den danske Superligaklub AaB
var ligeledes ude efter ham, men i 2001 skrev Ibrahimović kontrakt med Ajax
Amsterdam for et beløb på cirka 85 millioner kroner. Her scorede han 16 mål i
sin første sæson.

Ibrahimović fik ikke meget spilletid under træner Co Adriaanse, men da Ronald
Koeman overtog jobbet som træner i Ajax, fik Ibrahimović for alvor spilletid.
Det endte med, at han spillede 74 kampe og scorede 35 mål i Ajax-trøjen og
medvirkede til, at Ajax vandt det hollandske mesterskab to gange.

Herefter gik turen til Juventus, der den 31. august 2004 betalte Ajax 20
millioner euro for Ibrahimović (150 millioner kroner).

Hos Inter vandt han straks tilskuernes hjerter ved at proklamere, at han havde
været Inter-fan, siden han var barn. Fra 2006-2009 spillede han 88 ligakampe for
Inter med 57 mål til følge. I sin tredje sæson i klubben (2008/09) medvirkede
han til skaffe klubben det tredje italienske mesterskab Scudetto i træk samtidig
med, at han på sidste spilledag vandt titlen som Serie A's topscorer 25 ligamål.
Året forinden havde Ibrahimović nærmest også egenhændigt sikret Inter
mesterskabet, da han kom ind fra bænken i sæsonens sidste kamp på udebane mod
Parma og scorede kampens to mål, der betød, at Inter kunne løfte
mesterskabspokalen.

Efter han havde tilbragt 3 sæsoner i Inter, skiftede Ibrahimovic til den spanske
storklub FC Barcelona for et kæmpe beløb på 46 mio. euro (ca. 343 mio. DKK). Den
store handel indebar samtidigt, at Barcelona sendte deres camerounesiske
angriber Samuel Eto'o til Inter. Zlatan nåede dog aldrig at op på de højder, de
forventede i Barcelona. Han har selv beskrevet det anstrengte forhold til træner
Pep Guardiola og holdkammerat Lionel Messi. Ifølge Zlatan blev han ikke anvendt
på den rigtige måde i Barcelona og udtalte, at man ikke kører en Ferrari som en
Fiat.

Fra 2012-2016 spillede Ibrahimovic i Paris Saint-Germain, hvor han scorede 113
mål i 122 kampe.

Efter EM-slutrunden i 2016 stoppede han på landsholdet og skiftede Paris
Saint-Germain ud med Manchester United.

2 Inkluderer Den hollandske Super Cup, Supercoppa Italiana, Supercopa de España,
UEFA Super Cup og FIFA Club World Cup-kampe.



https://da.wikipedia.org/wiki/Coldplay

Coldplay er et engelsk band, der i genre svinger imellem pop rock og
let/alternativ rock. Coldplay er af mange udråbt som et af de vigtigste bands i
slutningen af 1990'erne og starten af det nye årtusinde, og nogle sammenligner
endda deres status med både Radiohead og U2.

Coldplay har flere gange været i Danmark. Blandt andet var de et af hovednavnene
på Roskilde Festivalen i 2003, i forbindelse med udgivelsen af deres til dato
nok mest anerkendte album A Rush of Blood to The Head. I 2005 lagde bandet vejen
forbi København på deres Twisted Logic Tour, hvor de gav koncert i Forum for et
publikum på godt og vel 10.000 mennesker. Coldplay var også et af hovednavnene
på Roskilde Festival 2009, hvor de spillede som afslutningsnavn søndag aften.
Senere indledte Coldplay deres europaturné 2009 i Herning på Messecenter Herning
16. august 2009. D. 28 august 2012 besøgte Coldplay igen København på deres
"Mylo Xyloto Tour", hvor de gav koncert i Parken for omkring 50.000, alt
udsolgt. Coldplay vendte tilbage til Parken den 5. & 6. juli 2016, for at spille
2 udsolgte koncerter på deres A Head Full Of Dreams tour.

Bandet er en forkæmper for bevaring af naturen, og kæmper bl.a. mod den globale
opvarmning ved at udbrede budskabet gennem deres status. For eksempel kan det
nævnes at efter "A Rush of Blood to The Head" plantede gruppen træer i Afrika,
for at kompensere for det CO2-udslip produktionen af de mange cd'er havde
forårsaget. Forsangeren, Chris Martin, er derudover også meget aktiv i kampen
for fair handel.



https://da.wikipedia.org/wiki/Mads_Holger_Madsen

Mads Holger Norgaard Madsen (født 25. oktober 1977, død 4. juli 2016) var en
dansk forfatter, politiker, radiovært og skribent på Berlingske og Euroman. Han
blev født og voksede delvist op på Nørrebro i København og var søn af den
skotske kunstmaler John Lindsay Little. Han havde dog stort set ingen kontakt
med faderen indtil dennes død i 2001. Mads Holger blev i 2007 gift med
tv-journalisten Paula Larrain, men året efter skiltes parret igen. I 2014
bekendtgjorde Mads Holger sit kandidatur til Folketinget for Det Konservative
Folkeparti.

Han har ved siden af sit forfatterskab arbejdet som journalist siden 1996. Hans
journalistiske karriere begyndte som redaktør af den københavnske lokalavis
Rendestenen, som blev udgivet af journalist Jacob Ludvigsen i Københavns
såkaldte Pisserende-kvarter.

I 2008 udgav han romanen Alle går rundt og forelsker sig, som fik en dårlig
modtagelse. Jyllands-Postens anmelder gav 2 stjerner, og Politikens anmelder
kaldte den "en komplet fiasko". Leonora Christina Skov fra Weekendavisen kaldte
Holger for "Danmarks ubetinget ringeste forfatter"..

I 2009 stiftede han Klub JET, som var et natklubkoncept, hvor 150 udvalgte
gæster betalte for at rejse med Mads Holger til udvalgte natklubber og
luksushoteller i forskellige af verdens storbyer. Festerne foregik ombord på et
privatchartret fly. Premieren på disse arrangementer fandt sted den 18. april
2009 i Stockholms operahus. Senere samme år afholdtes et lignende arrangement på
en privat ø i Bosporus-strædet. I 2010 fulgte et meget omtalt arrangement i
Beirut, mens 2011 bød på et arrangement i Moskva og slutteligt samme år i
Marrakech. De pågældende events skabte stor opmærksomhed i dansk presse og har
bl.a. været omtalt i Politiken, Berlingske og Jyllandsposten, m.m.

I 2011 tiltrådte Mads Holger som radiovært på Radio24syv, hvor han siden da
ugentlig har beværtet programmet Skriftestolen om tro, kristendom og eksistens.
Derudover har han også lavet programserierne Du må kalde mig Mads Holger og Mads
Holger i Herning på samme radiokanal.

Ved siden af sine faste skriverier har han gennem en årrække forfattet et større
antal kronikker og andre debatindlæg i bl.a. Politiken, Information og
Berlingske.

I september 2012 udgav han sin anden roman i eget navn: Bladguld. Bogen fik 2
stjerner i Jyllands-Posten, der desuden fandt Holger totalt blottet for
selvironi, og 3 stjerner i Ekstra Bladet, der kaldte sproget noget af en
prøvelse at læse.

Blandt de mest omtalte debatter, som han har rejst, er debatten om og kritikken
af dansk liberalisme, som han indledte med en kronik i juli 2013. Debatten, der
varede i flere måneder, satte store skel i det borgerlige Danmark mellem
konservative (hvortil Mads Holger selv regnes) og liberalister.

Ved folketingsvalget 2015 stillede Mads Holger op for Det Konservative
Folkeparti og fik 977 personlige stemmer. Dagen efter valget indstillede Det
Konservative Folkepartis forretningsudvalg, at Mads Holger blev ekskluderet fra
partiet på grund af partiskadelig virksomhed. Mads Holger havde tre dage før
valget i et interview med Politiken omtalt partiet som en "døende patient der i
sin febervildelse slår ud efter lægen".

Den 5. juli 2016 oplyste Politiken, at Mads Holger var død. Mads Holgers familie
havde fortalt avisen, at de dagen forinden, 4. juli 2016, fandt Mads Holger død
i deres sommerhus i Grasten på Thurø, hvor han havde begået selvmord.

Mads Holger blev bisat fra Garnisons Kirke i København den 12. juli 2016, i
samme kirke som han blev gift med Paula Larrain, og som hans mormor blev bisat
fra i 2015.



https://da.wikipedia.org/wiki/Sverige

Sverige (Sveernes Rige, på dansk tidligere også Sverrig), officielt Kongeriget
Sverige, er et nordisk land på den østlige del af den skandinaviske halvø i
Nordeuropa. Sverige grænser op til Norge mod vest, Finland mod nordøst og er
forbundet med Danmark i sydvest via Øresundsbroen. Landet har kyststrækninger
til Skagerrak og Kattegat mod sydvest, Østersøen mod syd, sydøst og øst samt den
Botniske Bugt mod øst og nordøst.

Med et areal på 450.295 km² er Sverige det største land i Skandinavien og det
femtestørste i Europa, og med cirka 10 millioner indbyggere (2017) er det
befolkningsmæssigt størst i Skandinavien. Befolkningstætheden er på 23
indbyggere pr. kvadratkilometer, men med en betydelig højere tæthed i landets
sydlige halvdel end i den nordlige. Omkring 85 % af befolkningen bor i
byområder, og denne andel forventes at stige. Sveriges hovedstad og største by
er Stockholm. Næststørst og tredjestørst er Göteborg og Malmø.

Sverige blev en uafhængig enhedsstat i løbet af middelalderen. I det 17.
århundrede etablerede landet sig som en europæisk stormagt. Siden 1814 har
landet med held holdt sig ude af deltagelse i konflikter og krige bl.a. 2.
verdenskrig. I nyere tid og især under den kolde krig har landet forsøgt at gøre
sig til en neutral mægler mellem stridende parter på kloden. Sverige er medlem
af EU og FN, men ikke NATO. I de seneste årtier har Sverige dog været med i det
NATO-initierede Partnerskab for fred, ligesom det deltager i EU's fælles
sikkerheds- og forsvarssamarbejde.

Sverige er et konstitutionelt monarki med et parlamentarisk system og en
veludviklet økonomi. Landet er placeret som nummer fire på The Economists
demokrati-indeks og på en syvendeplads på FN's Human Development Index. Sverige
har været medlem af EU siden 1. januar 1995 og var i 2010 placeret som nummer to
på listen over verdens mest konkurrencedygtige lande og er en af de førende
nationer inden for innovation i EU.

Navnet Sverige er første gang dokumenteret i det episke digt, Beovulfkvadet, fra
1000-tallet, under navneformen Swēorice. Fra slutningen af 1200-tallet er det
dokumenteret under formen Swerike. Mod slutningen af 1400-tallet havde navnet
ændret sig til Swerighe, i 1600-tallet blev det ændret til Swerghe og Swirghe.
Gustav II Adolf anvendte formen Swirge. I dag anvendes formen fra den sene
middelalder, Sverige.

Sverige opstod som en selvstændig enhedsstat i middelalderen. I det 17.
århundrede ekspandere landet til et imperium, som blev en af de toneangivende
nationer i Europa i det 17. og begyndelsen af det 18. århundrede. Det meste af
det erobrede land uden for den skandinaviske halvø gik tabt i løbet af det 18.
og det 19. århundrede; den østlige del af landet, det nuværende Finland, blev
tabt til det Russiske Kejserrige i 1809. Den seneste krig, Sverige aktivt har
været en del af, var i 1814, hvor landet med militære midler tvang Norge med ind
i en personalunion. Siden har Sverige haft fred og praktiseret "alliansfrihet i
fred syftande till neutralitet i krig" ("alliancefrihed i fredstid og
neutralitet i krigstid"). Sverige har været medlem af EU siden 1. januar 1995 og
er medlem af OECD.

Sveriges forhistorie begynder i Allerødtiden, en relativt varm periode omkring
12.000 f.Kr. i slutningen af ældre stenalder, hvorfra man har fundet
arkæologiske vidnesbyrd om lejre for rensdyrjægere fra Brommekulturen. Disse
første indbyggere i landet var fulgt med kanten af indlandsisen fra
Weichsel-istiden, der efterhånden som den trak sig tilbage, nåede det, der nu er
det sydligste Sverige. De første indbyggere var jægere og samlere, som især
levede af rigdommene i Østersøen. Der er kun gjort meget sparsomme fund fra
stenalderen i det meste af Sverige. Der er fundet tilvirkede flintesten i Skåne
dateret omkring 9.000 f.Kr., og jægere og samlere har langsomt spredt sig
nordpå. Omkring 4000 f.Kr. var der i Danmark og det sydligste Sverige indført
landbrug og husdyrhold, der sandsynligvis tilsvarende har spredt sig langsomt
nordpå.

Omkring begyndelsen af bronzealderen begunstigede et særdeles mildt klima, at
befolkningen voksede i hele Sydskandinavien. En række arkæologiske fund fra
store handelssamfund understøtter teorien om, at især det sydlige Sverige var
tæt befolket i bronzealderen; helt til Stockholm er der fundet spor fra denne
tid.

Fra jernalderen er det sandsynligt, at forskellige større magtområder har
udviklet sig i Sverige. Tacitus beskrev i sin Germania i 98 e.Kr. en betydende
stamme i det svenske område med navnet "sveer" ("kendt ikke blot for deres våben
og mænd, men for deres skibe"); disse folk havde skibe med bove i begge ender
(langskibe). Hvilke konger ("kuningaz"), der regerede disse sveere, er ukendt,
men den nordiske mytologi kan fremvise en lang række sagnkonger, hvoraf nogle
peger tilbage til de sidste par århundreder før vor tidsregning. Lokalt har man
behersket skrift i form af runer, som har været brugt af eliten i det sydlige
Skandinavien så langt tilbage som 2. århundrede e.Kr., men de sparsomme
eksempler, man har fundet fra romertiden, er korte inskriptioner på genstande,
mest af navne på mænd. Disse inskriptioner viser, at folk i Sydskandinavien på
den tid talte urnordisk, en forløber for svensk og andre nordiske sprog.

I det 6. århundrede omtalte Jordanes to stammer, som han benævnte "suehans" og
"suetidi", som levede i Scandza. De to navne menes at referere til den samme
stamme. Suehanserne, fortalte han, havde meget fine heste i lighed med
thyringi-stammen. Snorri Sturluson skrev, at den svenske konge på samme tid,
Adils, havde de fineste heste på sin tid. Suehanserne kunne levere sorte
ræveskind til det romerske marked. Senere nævnte Jordanes "suetidi", som menes
at være en latiniseret udgave af sveer. Han skrev, at suetidierne er de højeste
af stammerne sammen med danerne, som var beslægtet med dem. Senere omtalte han
også andre skandinaviske stammer, som var lige så høje.

Fra et udgangspunkt i det sagnomspundne Scandza, som menes at svare til nutidens
Götaland i Sverige, krydsede gotere Østersøen tidligere end 2. århundrede e.Kr.
og endte i Skytien ved bredden af Sortehavet i nutidens Ukraine, hvor de har
afsat arkæologiske spor i Tjernjakhovskij-kulturen. I det 5. og 6. århundrede
blev dette folkeslag delt i visigoter og ostrogoter, som etablerede sig efter
Romerrigets fald som stærke stater som efterfulgte romerne på den Iberiske Halvø
og i Italien. Krimgotiske samfund lader til at have overlevet intakt indtil
slutningen af det 18. århundrede.

Der har sandsynligvis ikke været et sammenhængende svensk herskabsområde sent i
jernalderen og i vikingetiden, men snarere forskellige rivaliserende
konge/høvdinge-dømmer. Kilder nævner Götaland og Svealand som to autonome stærke
regioner. Det sydlige Sverige var i jernalderen sandsynligvis kulturelt knyttet
tættere til områder i Danmark. Omkring Ystad er der fundet spor af en større
handelsplads fra cirka 600-700 e.Kr.

Vikingetiden i Sverige varede i store træk fra det 8. til det 11. århundrede.
Det menes, at svenske vikinger og gotlændere især rejste øst- og sydpå til
Finland, Baltikum, Rusland, Hviderusland, Ukraine, Sortehavet og så langt væk
som til Bagdad. Vejen gik ad Dnepr over Konstantinopel, og på denne rute foretog
de adskillige plyndringer. Den byzantinske kejser Theofilos disse folks store
militære evner og bad dem om at blive hans personlige vogtere, kendt som
Væringgarden. De svenske vikinger, kaldet ruser, menes at være stamfædre til
kievruserne. Den arabiske opdagelsesrejsende Ahmed Ibn Fadlan beskriver disse
vikinger således:

Det vides ikke, hvornår og hvor det svenske kongedømme opstod, men listen over
Sveriges regenter begynder sædvanligvis ved konger, der regerede i både Svealand
og Götaland som samlet område, begyndende med Erik Sejrsæl. De to områder havde
tilbage til antikken været to selvstændige områder; i Beovulfkvadet beskrives
legenden om en krig mellem de to nationer i det 6. århundrede.

I begyndelsen af vikingetiden var der ved det nuværende Ystad i Skåne og Paviken
på Gotland blomstrende handelscentre. Der er gjort fund fra, hvad der menes at
være en stor markedsplads fra 7. eller 8. århundrede i Ystad. I Paviken, der var
et vigtigt knudepunkt for handel med Baltikum i det 9. og 10. århundrede, er der
fundet rester af en stor havn fra vikingetiden med gårde, hvor man byggede skibe
og lavede håndværk. Mellem 800 og 1000 bragte den livlige handel store mængder
sølv til Gotland, og ifølge nogle forskere akkumulerede gotlænderne i den
periode mere sølv end resten af den skandinaviske befolkning tilsammen.

Ansgar får som regel æren for at have indført kristendommen i landet i 829, men
den nye religion havde ikke for alvor held med at fortrænge den traditionelle
nordiske mytologi før op i det 12. århundrede. I løbet af det 11. århundrede
blev kristendommen den dominerende religion, og fra omkring 1050 blev Sverige
regnet som et kristent rige. I perioden mellem 1100 og 1400 var Sverige ved at
dannes og konsolideres som en enhed, og landet var præget af interne
stridigheder samt af kappestrid mellem de nordiske kongeriger. De svenske konger
gik i gang med at ekspandere det svenskkontrollerede område i Finland, hvilket
skabte konflikter med ruserne, der ikke længere havde forbindelser med Sverige.

Hvis man ser bort fra Skåne, der på den tid var dansk, udviklede der sig i
Sverige aldrig rigtig feudalisme, som man kender det fra resten af Europa.
Bondestanden forblev derfor i det store hele en fri klasse af landbrugere gennem
det meste af Sveriges historie. Slaveri var ikke særlig udbredt i landet, og
det, der fandtes, blev afskaffet med blandt andet indførelsen af kristendommen,
af vanskelighederne med at skaffe slaver øst for de baltiske områder samt
bydannelsen i Sverige før det 16. århundrede. Faktisk blev både slaveri og
livegenskab afskaffet ved et dekret af kong Magnus Eriksson Tidligere slaver
blev herpå optaget i bondestanden eller blev arbejdere i byerne. Perioden var
præget af fattigdom, og Sverige var generelt et tilbagestående land på den tid,
hvor byttehandel var dominerende i landets økonomi. Det kunne for eksempel
foregå på den måde, at bønder i Dalsland transporterede deres smør til
mineområdet i Sverige, hvor de byttede det for jern, som de efterfølgende
fragtede til kysten, hvor de byttede jernet for fisk, som de havde brug for som
fødemiddel, mens jernet blev sendt til udlandet med skibe.

I det 14. århundrede blev Sverige ramt af den sorte død, som førte til en
nedgang i befolkningstallet. I den periode fik byerne efterhånden større
rettigheder og var under stor indflydelse af tyske købmænd fra Hanseforbundet,
der særlig var aktivt i Visby. I 1319 var den kun treårige Magnus Eriksson
blevet konge af Sverige og Norge. Drengens alder bidrog til monarkiets faldende
indflydelse i området, og stærke adelsslægter begyndte at spille en stadig
større rolle og fik tiltvunget sig stadig større rettigheder. Hans efterfølger
blev hans, nevø Albrecht af Mecklenburg, men den stigende magt blandt adelige og
bybefolkningerne betød Albrechts fald, og svenskerne vendte sig nu mod det
danske kongehus for at finde en efterfølger.

I 1397 blev Norge, Danmark og Sverige forenet under Danmarks Margrete 1. i
Kalmarunionen. Det viste sig dog hurtigt, at svenskerne, i særdeleshed adelen,
ikke var tilfreds med at blive styret fra Danmark. Der var ikke tale om en
politisk union, og igennem det 15. århundrede forsøgte Sverige at modstå et
dansk centraliseret styre under den danske konge. Således etablerede man den
første Riksdag i 1435, en institution, der de følgende århundreder skulle få
betydelig magt i landet. Omkring 1500 var det Sture-slægten, der sad på magten,
og flere medlemmer af den familie var rigsforstandere i landet og søgte at rive
Sverige løs af det danske styre. Stridighederne kulminerede, da Christian 2.
foranstaltede det Stockholmske Blodbad i form af en massakre på 82 ledende
svenskere. Dette førte til forøget modstand mod danskerne, og Sverige brød ud af
Kalmarunionen i 1523, hvor den svenske krone blev genindført og Gustav Vasa blev
valgt til konge. Denne begivenhed indledte ældre vasatid i Sverige, af nogle
omtalt som grundlæggelsen af det moderne Sverige.

Noget af det første, der skete efter Gustav Vasas kroning, var at stække den
katolske kirkes magt, hvilket førte til reformationen, der dog først officielt
blev indført under Karl 9. På den økonomiske front brød Gustav Vasa
Hanseforbundets kontrol over den svenske handel med Baltikum.

Hanseforbundet var officielt blevet stiftet i Lübeck i Nordtyskland i 1356.
Forbundet søgte at opnå borger- og handelsrettigheder fra prinser og regenter i
lande og byer langs Østersøkysten. Til gengæld tilbød det en vis beskyttelse,
idet forbundet med sin egen krigsflåde var i stand til at holde østersøområdet
fri for sørøvere. De koncessioner, som Hanseforbundet opnåede, var blandt andet,
at kun indbyggere fra forbundets byer havde lov til at drive handel fra deres
havne. De stræbte efter at undgå alle former for told og skatter. Med sådanne
koncessioner drog store flokke af Lübeck-købmænd til Stockholm, hvor de snart
kom til at dominere byens økonomi, og de var i stort omfang skyld i, at havnen i
Stockholm gjorde byen til den største og mest betydningsfulde i landet.
Hansekøbmændenes handel bestod for to tredjedeles vedkommende af import af
tekstil og en tredjedel af salt, mens udførslen først og fremmest bestod af jern
og kobber.

Imidlertid blev svenskerne efterhånden trætte af hansemonopolet på handelen, der
mest blev drevet af indvandrede tyskere, og som betød, at indkomsten fra
handelen i stort omfang blev kanaliseret til Tyskland. Da Gustav Vasa brød
hansemonopolet, blev han derfor betragtet som en stor helt af sit folk.
Historien betragter nu Gustav som grundlæggeren af den moderne svenske nation.
Det fundament, han lagde, tog dog tid at udvikle, men da det endelig skete, og
Sverige trådte ind i sin stormagtstid, betød den svenske tradition for frie
bønder, at en større del af den økonomiske gevinst gik i deres lommer end i en
feudal landadels.

I det 17. århundrede blev Sverige en af de store magter i Europa. Forinden havde
Sverige været et fattigt og tyndt befolket land i udkanten af den europæiske
civilisation uden nogen særlig magt eller noget specielt rygte i resten af
verden. Landet opnåede sin store berømmelse i Europa under Gustav Adolfs
regering, hvor Sverige erobrede landområder mod syd og øst fra Danmark, Rusland
og Polen-Litauen i en række konflikter, herunder Trediveårskrigen.

I denne langvarige konflikt erobrede Sverige omkring halvdelen af staterne i det
tysk-romerske rige. Gustav Adolf havde planer om at blive den næste
tysk-romerske kejser ved at herske over et forenet Skandinavien og det
tysk-romerske rige. Han døde imidlertid i slaget ved Lützen (1632), inden han
kunne realisere sin plan. Efter Sveriges eneste større nederlag i
trediveårskrigen i slaget ved Nördlingen (1634) mindskedes den prosvenske
opbakning i de tyske småstater, som en efter en frigjorde sig fra det svenske
overherredømme, indtil Sverige blot havde enkelte områder ud til Østersøen i
form af Svensk Forpommern, Bremen-Verden og Wismar tilbage. Undervejs i krigen
menes de svenske tropper at have ødelagt 2.000 slotte, 18.000 landsbyer og 1.500
byer i Tyskland, en tredjedel af alle de tyske byer.

Ekspansionen gik også ud over Danmark-Norge, hvorfra Sverige i flere krige,
herunder Karl Gustav-krigene, erobrede vigtige provinser. Mest markant var det,
da Danmark ved Roskildefreden i 1658 måtte opgive Skånelandene (Skåne, Halland,
Blekinge og Bornholm) til Sverige. Under den store nordiske krig måtte Sverige i
1710 efter 200 år trække sig ud af det nordlige Baltikum. Dermed sluttede
Sveriges hegemonialstilling i Østersøen. I frihedstiden forsøgte Riksdagen, der
var den regerende magt, flere gange at genvinde den tabte stormagtsstatus, men
efter hattenes krig 1741-43 mod Rusland, måtte Sverige afstå store dele af
Finland og endeligt opgive stormagtsdrømmene.

I midten af det 17. århundrede var Sverige Europas tredjestørste land målt på
areal, kun overgået af Rusland og Spanien. Landet nåede sin største udbredelse
under Karl 10. Gustav efter Roskildefreden. Mod slutningen af århundredet blev
Sverige og i særdeleshed Finland ramt af en voldsom hungersnød, der kostede en
tredjedel af den finske befolkning livet og også var hård ved befolkningen i
selve Sverige.

Den lange periode på konstant krigsfod tærede på Sveriges økonomi, og det blev
Karl 11., der kom til at bruge megen af sin regeringstid på at genskabe et
økonomisk fundament samt et slagkraftigt militær. Arven til hans søn, Karl 12.
var en af de fineste våbenbeholdninger i verden, en stor stående hær og en
fremragende flåde. Sveriges største trussel på den tid, Rusland, havde en større
hær, men var langt bagefter Sverige i udstyr og træning. Karl 12. blev kendt som
"Krigerkongen", og han tilbragte en stor del af sin regeringstid i felten i en
periode, der var præget af den Store Nordiske Krig (1700-1721), hvor Rusland,
Danmark samt andre af Sveriges naboer udfordrede den trussel, som Sverige selv
udgjorde. I begyndelsen af denne havde Sverige stor succes og nedkæmpede den
russiske hær så effektivt i slaget ved Narva i 1700, at Rusland lå åben for en
svensk invasion. Svenskerne valgte i stedet at koncentrere sig om Polen-Litauen,
hvilket gav russerne ro til at genopbygge og modernisere sin hær.

Karl besluttede nogle år senere at invadere Rusland, men denne gang måtte han se
sin hær lide et afgørende nederlag i slaget ved Poltava i 1709. Dette blev
begyndelsen til enden på Sveriges stormagtstid. Medvirkende til den svenske
tilbagegang var også, at hjemlandet blev ramt af pesten, der blandt andet i høj
grad gik ud over Stockholm, hvor omkring en tredjedel af befolkningen omkom
mellem 1710 og 1713. Trods dette søgte Karl 12. at invadere Norge i 1716, men
erobringen fik en brat ende, da Karl døde under belejringen af Frederiksten i
1718. Kongens død nedbrød strukturen og organisationen af togtet, og de svenske
tropper trak sig derpå ud af Norge uden at være blevet besejret.

Nogle få år senere, i 1721, sluttede den Store Nordiske Krig med freden i
Nystad, der kostede Sverige store landarealer og sin placering som en europæisk
stormagt, en placering som arvefjenden Rusland i stedet overtog. Den Store
Nordiske Krig kostede svenskerne 200.000 mand, deraf en fjerdedel fra det
nuværende Finland.

I det 18. århundrede havde Sverige ikke nok ressourcer til at opretholde sine
landområder uden for Skandinavien og måtte se dem overtaget af andre nationer.
Denne proces kulminerede i 1809, hvor Sverige efter en kort tabt krig mod Det
Russiske Kejserrige måtte afgive hele kontrollen over Finland til russerne.
Finland havde siden middelalderen mere eller mindre været under svensk kontrol.

I et forsøg på at genetablere den svenske dominans i Østersøområdet indgik
Sverige alliance mod sin ellers traditionelt allierede og velgører, Frankrig, i
Napoleonskrigene. Frankrig og dets allierede, heriblandt Danmark-Norge, tabte
det afgørende slag ved Leipzig til koalitionen, og Sverige fik som led i
Kielerfreden i 1814 tildelt Norge som erstatning for landets provinser i
Nordtyskland. Da Norge søgte at hævde sig som suveræn nation, invaderede Karl
13. Norge, og landet måtte acceptere at indgå med Sverige i en personalunion,
der fungerede til 1905. Siden denne invasion har Sverige ikke deltaget i
kamphandlinger og har værnet om sin neutralitetsstatus.

I løbet af det 18. og 19. århundrede skete der i Sverige en betydelig stigning i
befolkningstallet, hvilket forfatteren Esaias Tegnér i 1833 tilskrev "freden,
[koppe]vaccinen og kartoflerne" ("freden, vaccinet och potaterne"). Mellem 1750
og 1850 fordobledes befolkningen i landet. Dette medførte en omfattende
udvandring af svenskere til Amerika i de følgende årtier, og denne
udvandringsbølge var med til at undgå sultkatastrofer og social oprør i landet.
På højdepunktet af bevægelsen udvandrede over 1 % af den svenske befolkning
årligt i løbet af 1880'erne. På trods af denne enorme immigration forblev
Sverige fattigt og bevarede en økonomi baseret næsten udelukkende på landbrug i
en tid, hvor resten af Vesteuropa, herunder Danmark, overgik til industribaseret
økonomi.

De fleste udvandrere udså sig Amerika som stedet, hvor de kunne få et bedre liv.
Det anslås, at i perioden 1850-1910 udvandrede over en million svenskere til
USA. I begyndelsen af det 20. århundrede boede der flere svenskere i Chicago end
i den næststørste by i fædrelandet, Göteborg. De fleste svenske immigranter
flyttede til Midtvesten, i særlig grad til Minnesota, mens mindre grupper slog
sig ned andre steder i USA og i Canada.

På trods af den langsommelige proces med at industrialisere Sverige til langt op
i det 19. århundrede skete der en række forandringer i agrarøkonomien på grund
af nyskabelser og den store befolkningstilvækst. Blandt de nye tiltag var
indhegning af marker, markant forøget opdyrkning af landarealer og indførelsen
af nye afgrøder som kartofler. Da de svenske bønder aldrig havde været livegne,
som det var almindeligt i stort set resten af Europa, begyndte den svenske
bondekultur at påtage sig en kritisk rolle i politiske debat, noget der har
fortsat op til nutiden med Centerpartiet, der i lighed med det danske Venstre
har rødder i bondebevægelsen. Fra 1870 til udbruddet af 1. verdenskrig kom der
omsider fart i industrialiseringen, som medførte, at industriproduktionen i den
periode overtog pladsen som dominerende i den svenske økonomi, hvilket har været
gældende næsten til nutiden.

Stærke græsrodsbevægelser dukkede op i Sverige i anden halvdel af det 19.
århundrede (fagforeninger, afholdsbevægelsen og en række uafhængige religiøse
grupper), og disse var med til at skabe de demokratiske spilleregler, der siden
har været bærende i landets kultur og politik. Denne proces var gennemført
omkring tiden for 1. verdenskrig. Den industrielle revolution i det 20.
århundrede skabte yderligere forandring af landet, idet en betydelig del af
landbefolkningen i takt med denne rykkede ind til byerne for at arbejde i
fabrikkerne, og en stor del blev involveret i socialistiske fagforeninger. En
kommunistisk revolution blev afværget i 1917, hvorpå man igen indførte
parlamentarismen, og landet blev demokratiseret.

Sverige holdt sig officielt neutralt under både første og anden verdenskrig,
selv om neutraliteten under sidstnævnte har været omstridt. Sverige var under en
stor del af denne krig under indflydelse af Nazityskland, idet forbindelserne
til den øvrige verden var begrænset på grund af tyske blokader. Den svenske
regering så sig ikke i stand til at gå imod tyskerne og indgik derfor samarbejde
med den store magt mod syd på forskellige områder. Sverige leverede også stål og
maskindele til Tyskland under hele krigen. Men samtidig hermed ydede landet
støtte til den norske modstandsbevægelse, og i 1943 tog det imod jøder fra
Danmark, der flygtede fra deportation til koncentrationslejrene. Også Finland
oplevede svensk støtte under Vinterkrigen og Fortsættelseskrigen med frivillige
og materiel.

Mod slutningen af krigen begyndte Sverige at spille en rolle i det humanitære
arbejde, og talrige flygtninge, heriblandt jøder fra mange af de
nazistiskbesatte områder i Europa, blev reddet, delvist som følge af svensk
deltagelse i redningsaktioner for indsatte i koncentrationslejrene med de hvide
busser, og delvist fordi Sverige fungerede som tilflugtssted for flygtninge,
primært fra de nordiske lande og Baltikum. Den svenske diplomat Raoul Wallenberg
og hans kolleger skal have reddet op imod 100.000 ungarske jøder. På trods af
dette har der været rejst både intern og ekstern kritik over, at Sverige ikke
gjorde mere for at bekæmpe nazismen, også selv om det kunne have betydet
besættelse af landet.

Som erklæret neutralt land holdt Sverige sig uden for de to store
forsvarspagter, der opstod efter 2. verdenskrig, NATO og Warszawapagten, og
landet forblev neutralt under den kolde krig, men på uofficiel basis havde
Sverige gennem sine ledere tætte forbindelser til USA og andre vestlige stater i
denne periode.

Efter krigen nød Sverige godt af at have et intakt produktionsapparat, social
stabilitet samt mange naturressourcer til at udvide sin industri, der kom til at
hjælpe med genopbygningen af Europa. Sverige indgik i Marshallplanen og i OECD.
I størstedelen af efterkrigstiden sad socialdemokraterne, med tætte forbindelser
til fagforeningerne og industrien, solidt på magten i landet. Regeringen
støttede aktivt udviklingen af en internationalt konkurrencedygtig
produktionssektor bestående særligt af store virksomheder.

Sverige var med til at grundlægge EFTA, en gruppe lande, der i 1960'erne ofte
blev kaldt "De syv" i modsætning til EF, hvis lande blev kaldt "De seks". I
lighed med de mange andre lande verden over oplevede Sverige økonomisk
tilbagegang på grund af oliekriserne i 1973-74 og 1978-79. I løbet af 1980'erne
satsede Sverige på at omstrukturere sin industri, hvorunder fx skibsbyggeri blev
nedprioriteret, og træmasse kom til at indgå i en moderniseret
papirfremstilling, stålindustrien blev specialiseret på færre områder, mens den
mekaniske fremstilling i stort omfang gik over til it-baseret styring.

Mellem 1970 og 1990 steg skattebyrderne med over 10 %, en ret beskeden stigning
sammenlignet med andre vesteuropæiske lande. Efterhånden kom det offentlige til
at stå for over halvdelen af landets BNI, og Sveriges placering på listen over
lande rangordnet efter BNI pr. indbygger faldt i denne periode.

En bristet ejendomsboble skabt af utilstrækkelig kontrol med låntagning
kombineret med international recession og en politik, der vekslede mellem at
fokusere på at nedbringe arbejdsløsheden og at nedbringe inflationen,
resulterede i en finanskrise i begyndelsen af 1990'erne. Sveriges BNI faldt i
den forbindelse med omkring 5 %. I 1992 fik valutaspekulation Sveriges
Nationalbank til kortvarigt at hæve dag-til-dag-renten til 500 %.

Regeringens svar på dette var at beskære de offentlige udgifter og sætte gang i
en række reformer med henblik på at skærpe Sveriges konkurrenceevne; blandt
disse midler var reduktion goderne i velfærdsstaten og privatisering af
offentlige opgaver. Majoriteten af politikerne gik ind for medlemskab af EU, og
folkeafstemningen herom gav 52 % opbakning for dette ved valget 13. november
1994, hvorpå Sverige blev optaget i EU pr. 1. januar 1995.

Sverige står fortsat uden for militære samarbejdsorganisationer, men har
deltaget i øvelser med NATO og andre lande samtidig med, at landet intensivt har
samarbejdet med andre europæiske lande inden for forsvarsteknologi og
våbenindustri. Blandt andet er nogle af de våben, USA har anvendt i Irak,
fremstillet i Sverige. Endvidere har Sverige en lang tradition for at deltage i
internationale fredsbevarende missioner, heriblandt i de senere år i
Afghanistan, hvor svenske tropper er under NATO-ledelse, samt i EU-baserede
operationer i Kosovo, Bosnien-Hercegovina og Cypern.

Sverige er et konstitutionelt monarki med Carl 16. Gustav som den siddende
konge. Monarkiets magt er hovedsageligt begrænset til repræsentative og
ceremonielle funktioner. Samtidig har landet parlamentarisk og repræsentativt
demokrati, hvorved den egentlige magt i landet ligger hos Riksdagen. Riksdagen,
der har ét kammer, vælger statsministeren, der udpeger sin regering. Riksdagen
har 349 medlemmer, der findes ved frie valg, der afholdes hvert fjerde år på den
tredje søndag i september.

Sverige har en forfatning, der består af fire grundlove (Samling av grundlagar):
Regeringsformen, Successionsordningen, Trykkefrihedsforordningen og
Ytringsfrihedsgrundloven. Dertil kommer Riksdagsordningen, der har status mellem
de fire grundlove og øvrige almindelige love. Regeringsformens første paragraf
lyder således:

Den lovgivende magt i Sverige udøves af Riksdagen, mens den udøvende magt, der
implementerer lovene, ligger hos statsministeren og regeringen. Den dømmende
magt, domstolene, er uafhængig af de to øvrige instanser. Sverige har ikke nogen
obligatorisk prøvelsesret, men et lovråd (lagrådet) gennemgår nye love, med
mindre regeringen over for Riksdagen kan begrunde at undlade dette. Beslutninger
fra Riksdagen og regeringsdekreter kan erklæres for ulovlige, hvis de er
åbenbart i modstrid med grundlovene, men på grund af, at prøvelsesretten ikke er
obligatorisk, har dette i praksis kun beskeden betydning.

Nye love kan foreslås af regeringen eller af riksdagsmedlemmer. Riksdagens
medlemmer vælges ved forholdstalsvalg for fire år ad gangen. Grundlovene kan
ændres af Riksdagen ved simpelt, men absolut flertal; vedtagelsen skal finde
sted ad to gange, hvorimellem der skal have været afholdt valg til Riksdagen.

Socialdemokraterne har spillet en ledende rolle i svensk politik siden 1917,
efter at de mest revolutionære forlod partiet for at danne Vänsterpartiet. Siden
1932 har regeringen været domineret af Socialdemokraterne, og kun efter fem valg
(1976, 1979, 1991, 2006 og 2010) har centrum-højreblokken haft tilstrækkelig
støtte i Riksdagen til at kunne danne regering. Dårlig økonomisk styring siden
begyndelsen af 1970'erne og særligt efter finanskrisen i begyndelsen af
1990'erne har medført, at Sverige har haft et mindre ensidigt politisk system,
der i højere grad minder om de fleste øvrige europæiske landes systemer.

Ved riksdagsvalget 2006 dannede Moderaterne sammen med Centerpartiet,
Folkpartiet og Kristdemokraterna Allians för Sverige og vandt flertal i
Riksdagen. Sammen dannede de regering med Moderaternas leder Fredrik Reinfeldt
som statsminister. Alliansen var oppe imod en samlet venstreblok ved
riksdagsvalget i Sverige 2010, hvor for første gang Sverigedemokraterna kom ind
i Riksdagen. Alliansen vandt valget, men havde ikke selv flertal, og da ingen af
de to store grupper ønskede at samarbejde med Sverigedemokraterna, blev
resultatet, at Reinfeldt fortsatte som statsminister for en mindretalsregering.
Efter riksdagsvalget i 2014 blev socialdemokraten Stefan Löfven statsminister en
mindretalsregering med Miljöpartiet de Gröna. Venstrepartiet er ikke i
regeringen, men er støtteparti.

Ved valget til Europa-Parlamentet har partier, der ikke har formået at komme
over spærregrænsen til Riksdagen formået at opnå repræsentation. Det gælder
Junilisten (2004-2009), Piratpartiet (2009-2014) og Feministiskt initiativ
(2014-nuværende).

Sverige har været et monarki i omkring tusind år, en del af årene under
skiftende kontrol af et parlamentarisk system. Begrebet "riksdag" stammer fra
1540'erne, men det første møde med repræsentanter for de forskellige dele af
landet og fra flere socialgrupper, som diskuterede forhold af betydning for
landet som helhed, fandt sted allerede i 1435 i Arboga. Ved møder under Gustav
Vasa mellem 1527 og 1544 var der for første gang repræsentanter for alle fire
stænder (kirke, adel, borgere og bønder) til riksdagsmøde. Monarkiet blev
arveligt fra 1544.

Den lovgivende magt har været delt mellem kongen og Riksdagen. Den udøvende magt
var delt mellem kongen og et adelsråd indtil 1680, hvorpå et enevældigt
kongedømme tog sig af denne opgave. Som en reaktion på nederlaget i den store
nordiske krig blev parlamentarismen introduceret i 1719, den såkaldte
frihedstid, efterfulgt af tre organisatorisk forskellige konstitutionelle
monarkier i 1772, 1789 og 1809. Det sidste indeholdt flere borgerlige
rettigheder. Parlamentarismen blev genindført i 1917, da kong Gustav 5. efter en
lang kamp accepterede at udnævne regeringen ved flertalsafgørelser i
parlamentet. I 1918-1921 blev den generelle og lige stemmeret indført.
Parlamentarismen blev bevaret af kongens efterfølger Gustaf 6., indtil en
grundlov i 1975 i praksis fjernede kongens politiske magt.

Sverige har tradition for stor politisk deltagelse af almindelige mennesker i
form af de mange folkelige bevægelser (Folkrörelser), hvoraf de mest markante er
fagforeningerne, uafhængige kristne grupper, afholdsbevægelsen, kvindebevægelsen
og i nyere tid bevægelsen for piratvirksomhed for intellektuel ejendom. Den
stærke politiske interesse giver sig udslag i høje valgdeltagelser, som dog de
seneste årtier har været for nedadgående til at ligge på omkring 80 %, men det
seneste valg gav en stigning til 84,6 %. Svenske politikere har i en årrække
nydt meget stor tillid hos befolkningen, men den er de senere år faldet
betydeligt og ligger nu under den tillid, som de nordiske naboers politikere
nyder i de respektive lande.

Det juridiske system er opdelt i retsinstanser, der håndhæver henholdsvis civile
retssager og straffesager, samt specialretsinstanser, som har ansvaret for det
juridiske forhold mellem offentligheden og regeringen eller andre offentlige
myndigheder. Sveriges retssystem er opdelt i lokale retsinstanser (tingsrätter),
regionale appelretsinstanser (hovrätter) og en højesteret (Högsta domstolen).
Højesteret består af seksten dommere (justistieråd), som udpeges af regeringen,
men er i øvrigt uafhængig af Riksdagen, og regeringen kan ikke blande sig i
højesterets arbejde.

Retshåndhævelsen udføres af flere landsdækkende instanser. Det svenske politi
(Polisen) er en regeringsmyndighed, der løser politiopgaver. Den nationale
indsatsstyrke er en specialenhed inden for den nationale
kriminalitetsopklaringsafdeling. Säkerhetspolisen står for kontraspionage,
anti-terroraktiviteter, beskyttelse af forfatningen og beskyttelse af sårbare
objekter og personer.

I en EU-undersøgelse fra 2005 blev kriminaliteten i Sverige bedømt til at være
middel i forhold til de øvrige EU-lande. På trods heraf opfatter befolkningen
risikoen for at blive udsat for kriminalitet for højere end i EU i gennemsnit.
Det er især faren for at blive overfaldet, for kvinder for at blive udsat for
seksualforbrydelser, for at blive udsat for hadkriminalitet samt for at blive
bedraget i handel, der opfattes at være højere i Sverige end i det øvrige EU.
Til gengæld er svenskerne ikke så bekymrede for at opleve indbrud, biltyveri
eller narkotikarelateret kriminalitet.

Gennem hele det 20. århundrede har Sveriges udenrigspolitik været baseret på
princippet om ikke at indgå i alliancer i fredstid og neutralitet i krigstid.
Den svenske regering har fulgt en uafhængig kurs om alliancefrihed i
fredsperioder på en måde, så neutraliteten kunne opretholdes i tilfælde af krig.

Sveriges neutralitetsdoktrin bliver normalt sporet tilbage til det 19.
århundrede, idet Sverige senest var i krig i 1814 (mod Norge). Under anden
verdenskrig opretholdt landet sin neutralitet ved hverken at tilslutte sig De
Allierede eller Aksemagterne. Dette har været omdiskuteret, idet Sverige i visse
tilfælde tillod Nazityskland at benytte svenske jernbaner til at transportere
tropper og forsyninger, særligt jernmalm fra minerne i Nordsverige, idet jernet
var vitalt for den tyske krigsmaskine. Omvendt bidrog Sverige også indirekte til
forsvaret af Finland i Vinterkrigen og tillod træningen af norske og danske
tropper i landet efter 1943.

I koldkrigsperioden kombinerede Sverige sin politik om alliancefrihed og lav
profil i internationale forhold med en sikkerhedspolitik baseret på en stærk
national sikkerhed. Funktionen af det svenske militær var at afskrække fra
angreb på landet. Samtidig opretholdt landet dog relativt tætte, men uformelle
forbindelser med den vestlige blok, især inden for udveksling af efterretninger.
I 1952 blev en svensk DC-3 skudt ned over Østersøen af et sovjetisk
MiG-15-jagerfly. Senere efterforskning påviste, at DC-3'eren faktisk indsamlede
informationer til NATO. Et andet fly, en Catalina SAR, blev et par dage senere
sendt ud for at eftersøge DC-3'eren, men det blev også skudt ned af det
sovjetiske luftvåben. Som et eksempel på, at svenskerne forsøgte at balancere
sin politik, kan nævnes, at daværende statsminister Olof Palme besøgte Cuba i
1970'erne og markerede sin støtte til Cuba i taler i den forbindelse.

Fra slutningen af 1960'erne forsøgte Sverige at spille en mere aktiv, men stadig
uafhængig rolle på den internationale scene. Landet involverede sig betydeligt i
internationale fredsforhandlinger, særligt via FN, og ofte i forhold til den
tredje verden. Efter mordet på Olof Palme i 1986 og afslutningen af den kolde
krig har Sverige taget en mere traditionel udenrigspolitisk rolle, men landet er
fortsat aktivt involveret i fredsbevarende missioner og opretholder et
betydeligt budget til ulandsbistand.

I 1981 stødte en sovjetisk Whiskey-klasse ubåd "U137" på grund tæt på den
svenske flådebase i Karlskrona. Efterforskningen har aldrig endegyldigt påvist,
om ubåden satte sig fast på grund af navigationsfejl, eller om det var en
fjendtlig spionagehandling med henblik på at skaffe viden om det svenske
militær. Hændelsen bevirkede en diplomatisk krise mellem Sverige og
Sovjetunionen.

Siden 1995 har Sverige været medlem af den Europæiske Union, og som konsekvens
af en ny sikkerhedsmæssig situation i verden har landets udenrigspolitiske
doktrin siden til dels ændret sig, således at Sverige nu spiller en mere aktiv
rolle i det europæiske sikkerhedssamarbejde.

Sverige opererer med et totalforsvar bestående af de væbnede styrker og
civilforsvaret.

De svenske væbnede styrker (Försvarsmakten) er et regeringsstyret organ, der
refererer til den svenske forsvarsminister og er ansvarlig for de svenske
militære operationer i fredstid. Den vigtigste opgave for styrkerne er at oplære
og udsende fredsbevarende styrker til verdens brændpunkter samtidig med, at de
skal opretholde det langsigtede mål med at kunne forsvare landet i tilfælde af
krig. De væbnede styrker er opdelt i hæren, luftvåbnet og flåden. Den
overordnede for de væbnede styrker er den Øverstbefalende (Överbefälhavaren,
forkortet ÖB), som er den officer i landet, der har højest rang. Indtil 1974 var
landets overhoved, kongen, pro forma øverste militære leder, men i praksis var
det en klar vedtagelse op gennem det 20. århundrede af, at monarken ikke i
praksis ville fungere som militær leder.

Sidste gang, en svensk konge forsøgte at hævde sin ret til at bestemme og
tilsidesætte regeringen i militær sammenhæng, var Gustav 5.'s aktion kort før
første verdenskrig i den såkaldte "borggårdskrise". Kongens handling blev der
opfattet som en bevidst provokation af den etablerede måde, hvorpå skulle
regeres. Posten som Øverstbefalende blev oprettet i 1939; før den tid, fra
slutningen af det 19. århundrede og frem, refererede de ledende officerer for
henholdsvis hæren og flåden direkte til regeringen (og kongen), idet der ikke
fandtes nogen øverste kommando for militæret inde for egne rækker.

Indtil afslutningen på den kolde krig blev næsten alle unge mænd indkaldt til
almen værnepligt. I de senere år er antallet af indkaldte mandlige værnepligtige
faldet markant, mens til gengæld antallet af frivillige kvindelige rekrutter er
steget lidt. I rekrutteringen er man efterhånden gået over til at udvælge de
mest motiverede frem for de, der på andre måder er egnede til militærtjeneste.
En lov tilsiger, at alle udsendte soldater skal være frivillige. I 1975 havde
man 45.000 værnepligtige, mens tallet for 2003 var faldet til 15.000. Fra 1.
juli 2010 er Sverige gået helt væk fra almen værnepligt og erstattet af en tre
måneder lang frivillig grundtræning, hvorfra de militære styrker fremover henter
deres folk.

Svenske enheder har deltaget i fredsbevarende aktioner i Demokratiske Republik
Congo, Cypern, Bosnien-Hercegovina, Kosovo, Liberia, Afghanistan og Tchad. I de
seneste år har en af de vigtigste opgaver for de svenske væbnede styrker været
at etablere en svenskledet EU-kampgruppe med bidrag fra Norge, Finland, Irland,
Letland og Estland. Denne nordiske kampgruppe kunne i 2008 være operationsklar
på ti dage og havde, trods den svenske ledelse, sit hovedkvarter i Northwood ved
London.

Sverige er en enhedsstat, som er inddelt i 21 län (provinser). I hver län er der
en länsstyrelse, som er udnævnt af regeringen. Länsstyrelsen ledes af en
landshøvding, som udpeges for seks år ad gangen. Länene har rødder tilbage til
1634, hvor de blev indstiftet af Axel Oxenstierna. Länsstyrelsernes hovedansvar
er at koordinere udviklingen af länene ud fra de retningslinjer, der afstikkes i
landspolitikken. I hver län er der også et landsting, som vælges ved direkte
valg af länets befolkning.

Hvert län er yderligere opdelt i en række kommuner, i alt 290 pr. 2005. Den
politiske ledelse af kommunerne ligger hos de kommunfullmäktige, der træffer
beslutninger om kommunale spørgsmål. Der kan være mellem 31 og 101
kommunfullmäktige i en kommune, afhængig af kommunens størrelse, og der afholdes
valg hertil hvert fjerde år samtidig med valgene til Riksdagen.

Kommunerne er opdelt i 2.512 församlinger (sogne). Denne opdeling stammer
oprindeligt fra Svenska kyrkan, men anvendes desuden i forbindelse med valg og
folketællinger.

Der har også tidligere været andre historiske opdelinger af Sverige i provinser
og regioner (landskap). De fleste svenskere føler endnu i dag en samhørighed med
hjemmelandskapet snarere end med länet.

Sverige ligger i Nordeuropa på den østlige side af den skandinaviske halvø
mellem 55. og 70. nordlige breddekreds og stort set mellem 11. og 25. østlige
længdekreds (en del af øen Store Drammen ligger lige vest for 11. østlige
længdekreds). Med sine 450.295 km² er Sverige arealmæssigt det 56. største land
i verden, det fjerdestørste land i Europa og det største land i Norden. Landet
grænser op til Norge mod vest og nord, til Finland mod nordøst og til Danmark
via Øresundsforbindelsen mod sydvest. Der er maritime grænser til de tre nævnte
lande samt til Tyskland, Polen, Rusland (Kaliningrad og selve Rusland, Litauen,
Letland og Estland. De omgivende havområder er Bottenbugten og Bottenhavet, der
er en del af Østersøen på øst og sydsiden af landet, mens Skagerrak, Kattegat og
Øresund ligger mod sydvest. Sverige er en del af det geografiske område Norden.

Det langstrakte kystområde mod øst til den Botniske Bugt og Østersøen påvirker
klimaet i landet, og det samme gør de skandinaviske bjerge, den lange bjergkæde,
der mod vest adskiller Norge og Sverige. Rigsgrænsen har siden det 18.
århundrede ganske nøje fulgt vandskellet i denne bjergkæde. Elvene i det
nordlige Sverige løber derfor som regel mod øst fra de skandinaviske bjerge og
kan undertiden blive ganske brede (de såkaldte norrlandselve).

Det sydlige Sverige består primært af landbrugsland, men landets mest udbredte
landskabsform er skov, idet 60 % af det samlede areal (75 % af landarealet) er
skovdækket. Sveriges skovareal udgør den vestligste del af den eurasiske taiga.
Befolkningstætheden er størst i den sydlige del af landet, især i Mälardalen,
Bergslagen, Øresundsregionen samt Västra Götalands län. I det sydlige Götaland,
i det såkaldte sydsvenske højland, finder man en mangfoldighed af vandområder,
både søer og elve, hvor de sidstnævnte løber i alle retninger på vej mod havet.
Vandløbene er derfor som regel ikke nær så lange eller vandrige som elvene mod
nord. I det mellemste Sverige og i Götaland finder man dog Sveriges største elv,
når det gælder gennemstrømning og afvandingsområde i form af Klarälven-Göta älv,
som blandt andet også omfatter søen Vänern. Sverige er usædvanligt rig på søer
af alle størrelser.

Landets laveste punkt er Hammarsjön nær Kristianstad på 2,41 m under havets
overflade, mens det højeste punkt er Kebnekaise på 2.111 m over havets
overflade. Landets største øer er Gotland og Öland, mens Vänern og Vättern er de
største søer; Vänern er den tredjestørste sø i Europa efter Ladoga og Onega i
Rusland. Sverige er 1.572 km fra nord til syd med en største bredde på omkring
500 km.

Træ, vandkraft og jern er tre af landets vigtigste naturresourcer; derudover
udvindes der også mangan (i Østersøen), kobber, bly, zink, guld, sølv, uran,
arsenik, wolfram og feldspat.

Som følge af Sveriges store udstrækning i nord-sydlig retning er der store
forskelle i vegetationen i landet. Man kan skelne på hårdførhedszoner (for
plantede træer og afgrøder) samt på vegetationsregioner med den naturlige
udbredelse af en lang række planter. Ud fra sidstnævnte perspektiv opdeler man
Sverige i fem hovedregioner:

Karakteristisk for den sydlige løvskovsregion er, at den er en udløber af
Nordvesteuropas løvskovsområde, men den mest markante faktor er dog fraværet af
naturligt udbredte graner. Der findes områder tilplantet med gran, men på grund
af de store afstande mellem årringene kan disse graner kun anvendes til
papirproduktion. Fra 1980'erne har man i stigende grad igen plantet løvtræer på
arealer, hvor der tidligere har været dyrket graner, bortset fra de steder, hvor
granerne bruges til juletræer. Regionen omfatter vestkysten, store dele af Skåne
og det sydlige Blekinge, og den præges af især af bøg samt ædle løvtræssorter.
Elmen er dog næsten forsvundet på grund af elmesyge. På sandede arealer vokser
der birk og skovfyr. Af mere eksotiske træsorter længst mod syd kan nævnes
avnbøg og valnød. Syddelen af Öland tilhører den sydlige løvskovsregion, men
udgør en undtagelse fra resten af regionen, idet granen her er naturligt
udbredt.

Den sydlige nåleskovsregion præges – som navnet siger – af nåletræer med indslag
af blandt andet bøg og eg. Bøgens nordgrænse giver en opdeling af denne region i
to underregioner. Bøg forekommer naturligt, blandet med nåletræer, indtil
omtrent en linje fra midten af Bohuslän til Oskarshamnområdet med en eksklave på
Västgötasletten. Den sydlige nåleskovsregions nordlige grænse bestemmes af
grænsen for egens naturlige udbredelse.

Den nordlige nåleskovsregion er præget af gran og skovfyr med indslag af birk,
el, asp og lignende småtræer. Når der forekommer ædle løvtræer, er de i
princippet altid plantet af mennesker. Den nordlige nåleskovsregion er en
direkte udløber af den russisk-finske taiga. Jo længere man kommer nordpå, jo
mere spredt bliver træbevoksningen. I Norrbottens län står træerne så spredt, at
man knap kan tale om skov.

I lavområderne op mod de store fjelde mod nord finder man fjeldbirkregionen,
hvor fjeld-birken udgør den eneste større vegetation. Der forekommer desuden
lavere bevoksning som blomster, lav og blåbærris.

Kommer man over en vis højde i fjeldene finder man den træløse fjeldregion.
Trægrænsens højde afhænger af breddekredsen og er for eksempel højere i bjergene
i Dalarne end ved Riksgränsen. Denne landskabstype kan udgøres af gletsjer eller
frilagt klippe, men også områder med lave sommervegetation hører til herunder.

Det meste af Sverige har tempereret klima med fire tydelige årstider og relativt
milde temperaturer gennem hele året trods sin nordlige beliggenhed. Landet kan
klimatisk set opdeles i tre områder: Den sydlige del har kystklima, den
mellemste del har regnfuldt fastlandsklima, og den nordligste del har
subpolarklima. Sammenlignet med andre lande på samme breddekreds er Sverige
varmere og tørrere, hvilket skyldes påvirkningen fra Golfstrømmen. For eksempel
har det centrale og sydlige Sverige meget varmere vintre end mange områder i
Rusland, Canada og det nordlige USA. Som følge af landets nordlige beliggenhed
varierer dagenes længde betydeligt. Nord for polarcirklen har man midnatssol i
en del af sommeren samt polarnat i en periode om vinteren. I Stockholm er der
dagslys omkring atten timer i slutningen af juni, mens der i slutningen af
december blot er cirka seks timers dagslys. Der er mellem 1100 og 1900 timer med
solskin om året i Sverige.

Temperaturerne varierer meget mellem nord og syd. Den sydlige del af landet har
varme somre og kolde vintre, mens den nordlige del har kortere, køligere somre
samt længere, koldere og mere snefyldte vintre. Den højeste temperatur, der
nogensinde er registreret i Sverige, er 38 °C, der blev målt i Målilla i 1947,
mens den laveste temperatur er -52,6 °C målt i Vuoggatjålme i 1966.

I gennemsnit falder der mellem 500 og 800 mm nedbør om året i Sverige, hvilket
er noget under det globale gennemsnit. I den sydvestlige del af landet falder
der mellem 1000 og 1200 mm, og i visse bjergområder mod nord op mod 1900 mm
årligt. Mod syd falder blot omkring 10 % af nedbøren som sne, mens denne andel
stiger mod nord, og særligt i den vestligste del af det allernordligste Sverige
i bjergene mod Norge falder omkring halvdelen af nedbøren som sne.

Sverige har siden jernalderen haft en omfattende udenrigshandel, som ofte har
været baseret på ret få vigtige import- og eksportvarer. Eksporten har mest haft
basis i landets råvarer, først og fremmest jernmalm og tømmer.

I perioden, hvor Sverige blev samlet, fra omkring 1250 til slutningen af det 14.
århundrede, blev handelen i Sverige domineret af tyske købmænd (det var først i
det 17. århundrede, at Sverige selv blev en handelsnation), der især brugte
Visby som basis. I det 16. århundrede var over 90 % af befolkningen beskæftiget
i landbruget, og deres økonomi byggede på selvforsyning. De vigtigste
importvarer var salt til konservering af levnedsmidler samt tekstiler for især
at tilgodese de højere stænders behov. Eksporten var domineret af jernmalm og
kobber. På den tid var Sverige et stærkt specialiseret råstofeksporterende land.
I løbet af det 18. århundrede blev det svenske landbrug revolutioneret, hvilket
medførte en yderligere ekspansion af den svenske økonomi. Revolution gav øget
udbytte per person, højere grad af arbejdsdeling, øget markedsproduktion samt
skabelse af kapital.

Fra det 16. århundrede begyndte Sverige efterhånden at føre en merkantilistisk
politik, noget der blev forstærket i det følgende århundrede. Den økonomiske
ekspansion i stormagtstiden i et 17. århundrede indebar, at Sverige søgte at
udvide sin handel mod Øst- og Centraleuropa. Dette mislykkedes dog, idet den
russiske og polske eksport gik i andre retninger end mod Sverige. Derimod havde
Sverige stort held med at afsætte sit kobber og jern i betragteligt større
omfang på verdensmarkedet. Denne øgede ekspansion, der til dels byggede på
subsidier, medførte fra midten af århundredet en forøget pengemængde og
inflation (omkostnings- og prisstigninger) samt underskud på statens finanser.
Det var handlen og industrien, der især havde statens bevågenhed i det 18.
århundrede.

I det 19. århundrede investerede staten betragtelige summer i infrastrukturen på
den måde, at der blev dannet flere finansielle institutioner som banker. Omkring
1850'erne nærmede Sverige sig også liberalismens ideal, hvad angår
frihandelsprincippet. Tolden på levnedsmidler blev sænket, alle eksport- og
importforbud, bortset fra et forbud mod eksport af jernmalm (1809-1857), blev
afskaffet. Fra midten af århundredet skete der gradvis en overgang til en endnu
mere ureguleret markedsøkonomi i takt med industrialiseringens gennembrud. Store
økonomiske forandringer fører til nye institutionelle ordninger, hvilket man ser
fra slutningen af det 19. århundrede, hvor forøgelsen af industriarbejdet førte
til dannelse af fagforeninger, sygekasser og arbejdsgiverforeninger.

Det 20. århundrede var industriens århundrede, hvor industriproduktionen voksede
voldsomt, modnedes og samtidig kontinuerligt forandrede sig. I 1960'erne var
Sverige blevet et af de rigeste lande i verden, hvis man ser på BNI per
indbygger. I dette årti oplevede Sverige med resten af Europa et økonomisk
opsving, hvilket fandt sted på baggrund af en periode med øget frihandel. I
1970'erne steg det offentlige forbrug i Sverige, hvilket var med til at
stabilisere økonomien i en periode med store konjunkturudsving. Der skete
efterhånden en afmatning af værdistigningen, inflationen steg, og man fik en
voksende arbejdsløshed, idet økonomien gik i stagflation. Mellem 1970 og 1990
faldt den økonomiske vækst kraftigt, hvilket skabte problemer i de offentlige
finanser. Statens dereguleringspolitik i kombination med en stærkt ekspansiv
finansiel politik i 1980'erne skabte en økonomisk krise i 1990'erne.
Finanskrisen 1990-1994 blev skabt af en stærk lavkonjunktur med store underskud
på de offentlige budgetter. Monetarismen kan siges at have fået større
indflydelse på den økonomiske politik efter krisen i 1990'erne med dens
prioritering af at stabilisere pengemængden for at dæmpe inflationen.

En lavkonjunktur i kølvandet på den såkaldte dot com-boble fandt sted i perioden
2000-2002 og ramte den overvurderede it-sektor hårdt.

Sveriges valuta er svensk krone (SEK). Landets købekraftsjusterede
bruttonationalprodukt var i 2011 på 384,6 milliarder internationale dollar. BNI
per capita var samme år på 40.705 dollar. Den gennemsnitlige indkomst per
indbygger var i 2010 på 28.400 SEK. I april 2013 var arbejdsløsheden i Sverige
på 8,4 %, et stykke under EU-gennemsnittet på 11 %. Ungdomsarbejdsløsheden
(alderen 15-24 år) var i samme måned på 24,7 %, hvilket er en smule over
EU-gennemsnittet på 23,5 %. Arbejdsløsheden i Sverige var i den nævnte måned den
højeste i Norden, både samlet, og hvis man betragter ungdomsgruppen alene.
Sverige havde i 2011 den laveste lønspredning inden for OECD-landene. Sveriges
økonomiske vækst er stor sammenlignet med de øvrige europæiske lande; i fjerde
kvartal 2010 var væksten i BNI på hele 7,3 %.

De vigtigste erhvervssektorer i Sverige er service, skovbrug, industri samt
minedrift. Andre sektorer af betydning er jordbrug (de vigtigste
jordbrugsprodukter er hvede, kartofler, sukkerroer og kvæg) og fiskeri. Sveriges
vigtigste eksportprodukter omfatter maskiner, papir, træprodukter, jern, stål,
køretøjer sammen med elektronik og telekommunikationsprodukter. Sveriges økonomi
er stærkt rettet mod eksport og handel med udlandet; eksporten har de senere år
udgjort omkring 50 % af landets BNI. Sveriges industristruktur består i
usædvanlig høj grad af store, internationalt orienterede koncerner.
Wallenberg-koncernen har haft en, sammenlignet med andre industrialiserede
lande, usædvanlig stor indflydelse på den svenske børs og har på et tidspunkt
kontrolleret over 30 % af børsværdien.

Sverige har markedsøkonomi med en omfattende skattefinansieret offentlig sektor
og derigennem udligning af indkomsterne. Private virksomheder står for cirka
90 % af landets industrielle produktion. Servicesektoren udgør cirka 70 % af
BNI. Landbruget står for omkring 1 % af BNI og beskæftiger samtidig omkring 1 %
af arbejdsstyrken. Landet har et moderne distributionssystem, fine interne og
eksterne kommunikationsmidler og en veluddannet arbejdsstyrke. Handel med andre
europæiske lande udgør en betydelig del af Sveriges udenrigshandel; Tyskland er
samlet set den vigtigste handelspartner, fulgt af Norge. Maskiner og køretøjer
stod for 41,9 % af eksportartiklerne i 2013. Sverige har været medlem af EUs
indre marked siden 1995, men efter et nej ved folkeafstemningen i 2003 er landet
ikke fuldgyldigt medlem af eurozonen. Sverige har været medlem af OECD siden
dannelsen i 1961.

Sveriges udbud af offentlige ydelser og socialforsikringer er omfattende.
Skattetrykkets andel af BNI er blandt de højeste i verden. Den offentlige sektor
har gennem de seneste år gennemgået en bevægelse mod etablering af offentlige
selskaber samt privatisering. I nyere historie har de offentlige finanser ikke
altid balanceret. Sverige har, særligt siden midten af 1970'erne, akkumuleret en
statsgæld, der per 31. maj 2013 er på 1.211 milliarder svenske kroner. Dette
giver en bruttogæld på cirka 32 % af BNI, svarende til 122.000 kroner per
indbygger. BNI-andeler har dog været større, på omkring 80 %, men er siden
slutningen af 1990'erne på vej nedad. Staten har samtidig store aktiver, og da
aktiverne overstiger gælden, har Sverige ingen nettogæld, men har tværtimod
reelt et overskud. Sverige havde i 2008 et nettokrav på 24 % af BNI over for
omverdenen. Overskuddet er en følge af, at den offentlige sektor i det seneste
tiår har opnået store budgetoverskud, i gennemsnit på cirka 2 % af BNI per år. I
2008 var overskuddet på 135 milliarder kroner, hvilket først og fremmest
skyldtes salg af offentlige foretagender. Som en følge af det finansielle
overskud, der ikke blev modsvaret af en øgning af indenlandske investeringer,
har Sverige brugt 7 % af landets samlede ressourcer til kapitaleksport i de
seneste ti år. En så stor kapitaleksport er usædvanlig blandt industrilandene.

Den svenske centralbank – Sveriges Riksbank – fører en inflationsstabiliserende
politik med et eksplicit inflationsmål på 2 % årligt. Nationalbankens beslutning
må ikke påvirkes af de valgte politikere og er stærkt afhængig af
renteudviklingen i euro- og dollarområderne.

Sverige ligger ifølge Human Development Index på syvendepladsen i verden målt på
levestandard med indeksværdien 0,916 (af 1,0). Også på andre målinger ligger
Sveriges velfærd højt. Ligheden i indkomst er blandt de højeste i verden med en
Gini-koefficient på 23 per 2005, og fattigdomsniveauet i landet er et af de
allerlaveste i verden, uanset om man ser på absolutte eller relative tal. Der
har dog siden omkring år 2000 været tendenser til både øget indkomstulighed og
fattigdom, og en opgørelse fra 2008 fra Tjänstemännens centralorganisation
viste, at hver tredje arbejdsløs ikke var medlem af en arbejdsløshedskasse og
var dermed blot garanteret en indkomst svarende til eksistensminimum. År 2015
var 71 procent af arbejdsstyrken medlem af en arbejdsløshedskasse.

Sverige er et af de lande i verden, der har den højeste sociale kapital, dvs. at
tilliden borger til borger og borger til myndigheder er meget høj. En effekt af
en høj social kapital er en lav korruption.

Korruptionen i Sverige er i lighed med de fleste øvrige vesteuropæiske lande
lav. På Transparency Internationals årlige liste ligger landet som nummer fire
over, hvordan befolkningens opfattelse af korruptionen er, mens
korruptionskontrollen er opgjort til 99 %. På listen over samle
korruptionsindeks lå Sverige i 2011 på en fjerdeplads efter New Zealand, Danmark
og Finland.

Sverige har fostret en række markante navne inden for naturvidenskaben og
teknologien. I 1739 blev Kungliga Vetenskapsakademien oprettet, og nogle af de
første medlemmer heraf var Carl von Linné, fader til systematikken inden for
biologien, og Anders Celsius, der har lagt navn til celsius-temperaturskalaen.

En række store industrivirksomheder blev grundlagt af pionerer som Gustaf Dalén
(AGA), der modtog Nobelprisen i fysik, Alfred Nobel, der opfandt dynamitten og
grundlagde Nobelprisen, Lars Magnus Ericsson, grundlægger af
Ericsson-telekommunikationsselskabet, mens Erik Wallenberg er ophavsmand til
Tetra Pak, opbevaring af fødevarer.

I nutiden er der fortsat fokus på videnskab og udvikling i Sverige. Samlet set
gik i 2007 3,68 % af BNI (offentlige og private midler) til dette formål, den
næststørste andel i verden. Statens udgifter til dette formål udgør 0,93 % af
BNI, størst i verden. Blandt de europæiske lande topper Sverige, når det gælder
offentliggørelsen af videnskabeligt arbejde, målt pr. indbygger.

Børn i alderen 1-5 år er garanteret plads i børnehave (svensk: förskola, daglig
tale: dagis). Der er undervisningspligt for børn i alderen 6 til 16 år, og en
altovervejende del af børnene går i skole, enten kommunale eller private. I
PISA-undersøgelser opnår de svenske 15-årige resultater, der er tæt på
OECD-gennemsnittet. Efter afslutningen af 9. klasse fortsætter omkring 90 % af
eleverne i gymnasiet, der i Sverige omfatter både bogligt orienterede og
erhvervsorienterede retninger (svarende til de danske gymnasiale uddannelser og
erhvervsgrunduddannelser). Skolesystemet i Sverige er overvejende
skattefinansieret.

Den svenske regering har behandlet offentlige og private skoler ens, efter at
man i 1992 indførte begrebet skolpeng, et beløb til dækning af undervisning, der
følger den enkelte elev. Dette princip var Sverige først efter Holland til at
indføre, og det medfører, at private kan oprette en skole, som modtager et fast
basisbeløb fra kommunen for de børn, der går i skolen. Skolefrokost er gratis
for alle elever i Sverige, og skolerne tilskyndes til også at tilbyde morgenmad.

Der er en række universiteter og andre højere læreanstalter i Sverige. De ældste
er Uppsala Universitet, Lunds Universitet, Göteborgs Universitet og Stockholms
Universitet. I 2003 havde 32 % af svenskerne en højere uddannelse, hvilket rakte
til en femteplads blandt OECD-landene. I lighed med flere andre europæiske lande
støtter den svenske regering internationale studerendes uddannelse i landet ved
at betale for uddannelsen; dog har Riksdagen for nylig besluttet, at dette ikke
længere gælder for studerende, der kommer fra lande uden for EU/EØS samt
Schweiz.

Siden 1983 har den kollektive trafik i Sverige været organiseret på län-niveau.
I hvert län findes en trafikansvarlig, der har ansvaret for den kollektive
trafik i länet. Den mest almindelige måde at organisere trafikken på er via et
länstrafikselskab, som i mange tilfælde ejes ligeligt af landstinget og
kommunerne i länet. Der findes dog også andre konstruktioner. Trafikselskabets
opgave er at sikre lokal bustransport i større byer samt regional bustransport i
länet. Nogle trafikselskaber driver også nogle jernbanebanestrækninger samt
andre trafikformer.

Rikstrafiken er en statslig myndighed, der har ansvaret for at sikre kollektiv
fjerntrafik, dvs. trafik på tværs af länene, samt mere lokal kollektiv trafik i
områder, hvor länene ikke selv ser sig i stand til at finansiere dette – først
og fremmest i Norrland. Det statslige jernbaneselskab SJ, der tidligere har
drevet de fleste strækninger i landet, fungerer på markedsvilkår og opererer i
dag primært fjernruterne i landet, mens lokale strækninger i flere tilfælde er
afgivet til private selskaber eller länstrafikselskaberne.

Den kollektive trafik ud af landet er som hovedregel ikke offentlig støttet med
trafikken til Narvik som en undtagelse.

Sveriges elproduktion er baseret på atomkraft og vandkraft. I 2011 stod
vandkraften for 45,2 % af elproduktionen svarende til 67 TWh, mens atomkraften
stod for 39,3 % svarende til 58 TWh. Landet har ti atomkraftværker fordelt på
anlæggene i Forsmark, Oskarshamn og Ringhals. Vandkraften er koncentreret til
opdæmninger af elvene i det nordlige af landet. Sverige har ingen udvinding af
råolie og er dermed afhængig af import af dette. I 2012 importerede man 24
millioner m³ råolie.

Sverige har et vejnet på anslået 212.000 kilometer (pr. 2001). De sydlige dele
af landet har det mest udbyggede vejnet. Det gælder frem for alt tætbefolkede
områder som Skåne, Göteborg, den svenske vestkyst samt Östergötland og
Stockholmsregionen, som har et omfattende vejnet. Mindre veje i tyndtbefolkede
egne kan være grusveje. Det gælder især for Norrland, den nordligste halvdel af
Sverige. Fra Skåne går der motorveje til Danmark over Øresundsbroen og til
Göteborg, Stockholm og Uppsala. E4 på strækningen fra Helsingborg til
Axmartavlan lige nord for Gävle holder to køreretninger fuldstændig adskilt,
mens denne vej længere mod nord er i en noget mangelfuld stand. Der arbejdes med
planer om at føre E4 uden om centrum i Sundsvall og Umeå. Desuden arbejdes der
på at udbygge E6 fra Uddevalla til den norske grænse.

Jernbanenettet er meget ulige fordelt i Sverige med flest jernbaner de tættest
befolkede egne. Stockholm er et knudepunkt, hvorfra der er forbindelser til de
fleste områder i landet samt til Danmark, Norge og – via jernbanefærge – til
Tyskland. Strækningen via Haparanda til Finland bruges for tiden kun til
godstransport. De områder, hvor togtrafikken er mest udbygget og afgangene
hyppigst, er Stockholm og omegn, Göteborg og omegn samt Skåne. Blandt de
områder, hvor jernbanenettet er mindst udbygget, findes de fleste i Norrland, og
nogle områder har bare en eller to baner.

I Sverige findes der et antal internationale lufthavne, hvoraf Arlanda ved
Stockholm er den største med omkring 20 millioner passagerer årligt. Derefter
kommer Landvetter ved Göteborg, Skavsta ved Stockholm, Sturup ved Malmø og
Kallax ved Luleå i Nordsverige. Fra disse lufthavne opererer et antal
internationale flyselskaber. SAS er fortsat det største selskab, men andre
selskaber som Lufthansa og Ryanair har også markante andele af trafikken. Af
andre internationale selskaber findes Finnair, Air France, British Airways,
Continental Airlines og Aeroflot. Indenrigs er der sammen med SAS et antal
selskaber, der flyver på de mest trafikerede strækninger, heriblandt Malmö
Aviation og lavprisselskabet Norwegian. På de mindre strækninger opererer især
Skyways og Nextjet, der også tilbyder videretransport med SAS.

Søfarten har haft stor betydning for Sverige op gennem historien, ikke mindst
fordi landet med sin geografiske beliggenhed i praksis kan betragtes som et
ørige. Landet har en af Europas længste kyststrækninger og mange havne med gode
dybdeforhold, og størstedelen – over 70 % – af udenrigshandelen foregår derfor
via skib. Der var i 2008 registreret 262 lastfartøjer og samlet set 2141
fartøjer i Sverige, hvortil kommer en række fartøjer registreret i udlandet. De
vigtigste havne er Göteborg, Stockholm, Helsingborg og Trelleborg.

I 2011 var der i Sverige 49 fastnettelefonabonnementer og 119
mobiltelefonabonnementer per 100 indbyggere. Fastnettelefonien er for
nedadgående (58 abonnementer per 100 indbyggere i 2008), mens mobiltelefonien er
stigende (108 abonnementer per 100 indbyggere i 2008).

Sverige havde 9.580.424 per 30. april 2013. Befolkningstallet stiger med
60-80.000 om året, hvilket for tre fjerdedeles vedkommende skyldes overskud i
migration (omkring 50.000 flere indvandrere end udvandrere i 2012).
Befolkningstætheden er på 21,9 per km², og landet ligger som nummer 84 i verden
efter befolkningstal og nummer 157 efter befolkningstæthed. Befolkningstætheden
er overordnet set størst i det sydlige af landet.

Den gennemsnitlige levealder for kvinder var i 2011 83,7 år og for mænd 79,8 år;
disse tal er steget gennem en række år, hvilket skyldes en betragtelig
formindskelse af dødeligheden som følge af hjerte/karsygdomme.
Alderssammensætningen i 2012 var nogenlunde jævn for aldersgrupperne op til
omkring 65 år, hvorefter andelene falder markant. Dog er andelen af børn omkring
10-15 år markant lavere end aldrene før og efter, hvor især aldersgruppen 20-25
til gengæld er lidt over gennemsnittet. Spædbarnsdødeligheden er en af de
laveste i verden og var under 3 per 1000 indbyggere i 2010. Fertiliteten var i
2009 på 1,94 børn per kvinde.

De første forfædre til nutidens svenskere ankom til Sverige for 12-13.000 år
siden og bosatte sig først i Skåne-området. Den nyeste forskning tyder på flere
forskellige veje til landet: Jæger-samlere fra Mellemøsten over Balkan, fra
Centralasien via Sydeuropa, fra Centralasien lige vestpå, fra Sydøstasien via
Sibirien samt stenalderagerdyrkere, som må være ankommet engang efter 4200 f.Kr.
Yderligere forskning tyder på, at etniske svenskere for størstedelens
vedkommende (cirka 80 %) stammer fra jæger-samlerfolkene og i mindre grad (cirka
20 %) fra de senere tilkommende agerdyrkere.

Samerne har status som oprindeligt folk og indvandrede østfra for mellem 8000 og
5000 år siden. Der findes nu om stunder omkring 17.000 samer i Sverige. Mod nord
indvandrede tidligt finner til Sverige, og efterkommerne af disse er især en
gruppe, der taler tornedalsfinsk. En tilsvarende senere gruppe er
sverigefinnerne, der blandt andet findes omkring Rattvik og omkring Orsa.
Derudover er der indvandret romaer og jøder; begge disse befolkningsgrupper
kendes tilbage til det 16. og 17. århundrede, men især fra det 19. århundrede. I
det 17. århundrede indvandrede flere tusinder vallonere til Sverige. Efter anden
verdenskrig er indvandringsmønsteret ændret, så det især har været folk fra de
nordiske lande (Finland, Norge og Danmark), mellemeuropæere (tyskere, polakker,
kroatere, albanere, serbere og bosniere), folk fra Lilleasien (tyrkere, irakere,
iranere, kurdere, assyrere, syrere, libanesere) samt folk fra enkelte andre
lande (Grækenland, Chile, Somalia), der er kommet til Sverige. Samlet set levede
der i 2012 667.232 personer, svarende til 7 %, af udenlandsk herkomst i Sverige.
Samme år var 1.473.256 personer i Sverige født i udlandet, deraf 875.227 med
svensk statsborgerskab.

1. juli 2009 blev der vedtaget en lov, der officielt gjorde svensk til
hovedsproget i Sverige, og som samtidig angiver, at svensk er det officielle
sprog for Sverige i internationale sammenhænge. De anerkendte minoritetssprog i
landet er samisk, meänkieli (tornedalsfinsk), finsk, romani og jiddisch. De to
sidstnævnte sprog er såkaldte ekstraterritoriale, hvilket vil sige, at de ikke
er bundet til bestemte områder eller regioner. De øvrige minoritetssprog har en
stærkere stilling end de ekstraterritoriale, idet de personer, der taler de
berørte sprog i visse kommuner har ret til at kontakte myndigheder og til
ældrepleje på deres eget sprog. Ifølge lovgivningen skal der findes akademisk
forskning og undervisning på hvert af de fem minoritetssprog ved mindst ét
universitet i landet. Svensk tegnsprog har en stilling, der ligner de nationale
minoritetssprog. Älvdalsk er i de senere år begyndt at blive betragtet som et
selvstændigt sprog, men ikke endnu officiel status som minoritetssprog.

Efter anden verdenskrig steg indvandringen i Sverige kraftigt. I 1950'erne og
1960'erne kom der efterhånden et stigende antal indvandrere fra Sydeuropa til
landet for at arbejde. I perioden 1941-2010 har Sverige taget imod 3.018.381
indvandrere, mens der i samme periode er udvandret 1.668.894. I perioden
1980-2011 i alt 395.929 asylansøgere fået bevilget permanent opholdstilladelse i
landet, og af disse stammer størstedelen fra det tidligere Jugoslavien. I
efterkrigstiden op til 1980 kom de fleste indvandrere fra Finland, Tyskland,
Polen, Iran, det tidligere Jugoslavien, Vietnam, Chile, Argentina og Uruguay.
Senere er mange indvandrere kurdere, assyrere, syrere, arabere, palæstinensere,
marokkanere og andre folkeslag fra Mellemøsten og Nordafrika. I 2011 fik 12.726
asylansøgere bevilget opholdstilladelse i landet. I 2009 indvandrede 102.280
personer til Sverige, hvilket er rekord for et år; til denne gruppe hører dog
også 13.985 oprindelige svenskere, der vendte tilbage til landet. Folkeslag med
de største andele af indvandrere til Sverige i 2011 kan ses af tabellen herunder
(gruppen af svenskere er folk, der har været udvandret, men er vendt tilbage
igen):

Sverige er et af verdens mindst religiøse lande. Religionssociologiske
undersøgelser viser, at et sted mellem 46 og 85 % af befolkningen kan
kategoriseres som ateistisk, agnostisk eller ikke-troende (på Gud). Trods dette
var 67,5 % af den svenske befolkning per 31. december 2012 medlemmer af Svenska
kyrkan, en luthersk gren af kristendommen, men medlemstallet er for nedadgående,
og det ventes, at medlemsandelen er faldet til omkring 60 % i 2020. Svenska
kyrkan var tidligere statskirke i Sverige, og dens vilkår og eksistens
foreskrives fortsat i en lov fra 1998. Loven trådte i kraft i 2000, da forholdet
mellem kirke og stat blev ændret. Trods det relativt høje medlemstal af Svenska
kyrkan er den religiøse aktivitet i form af deltagelse i gudstjenester ikke ikke
særlig omfattende. Andelen af børn, der døbes, var i 2012 på 51 % af samtlige
nyfødte og 72,1 % af de nyfødte med tilknytning til en kirke. Andelen af
vielser, der blev foretaget i en kirke, var samme år 34,9 %, mens 78,8 % af
begravelserne fandt sted i kirkeligt regi.

En lang række andre religioner er repræsenteret i Sverige, blandt andet som
følge af indvandringen fra mange forskellige dele af verden. Katolicisme, den
græsk-ortodokse kirke, islam og frikirkelige menigheder er forholdsvis
almindelige. Gruppen af muslimer var ud fra en løs definition på omkring 400.000
i 2006. Af denne gruppe anslås omkring 5 % (cirka 25.000) at være aktivt
praktiserende religionen forstået på den måde, at de deltager i fredagsbønnen og
beder fem gange om dagen).

Andre religioner med mindre tilhængerantal er buddhisme, jødedom, hinduisme og
bahai. Desuden er der små grupper, der bekender sig til moderne asetro samt den
traditionelle samiske religion.

Svensk kultur er en del af de nordiske, germanske og vestlige kulturområder. Den
svenske kultur inden for musik, litteratur og musik kommer derfor primært til
udtryk gennem disse traditioner. Den offentlige støtte til kulturen er
omfattende i Sverige, og den folkelige opbakning til en række kulturelle
aktiviteter er stor, blandt andet inden for korsang.

Kønsforskellene er små i Sverige, der ligger på en fjerdeplads på globalt plan
inden for dette område. Der er en ret liberal holdning til seksualitet, herunder
homoseksualitet, i landet, og en lov fra 2009 har givet fuld ligestilling for
homoseksuelle til ægteskab, både kirkelig og borgerlig.

Den svenske helligdagskalender består hovedsagelig af bredt udbredte
protestantiske helligdage som jul og påske. Der fejres desuden en række årlige
begivenheder, hvoraf nogle stammer tilbage fra førkristen tid.

Blandt disse er midsommer, der afholdes den fredag og lørdag, der ligger nærmest
den 21. juni. Om fredagen fejres midsommarafton med dans omkring majstangen
(midsommarstången), hvilket oftest sker hen på eftermiddagen. Lørdagen er
midsommardagen, der regnes som helligdag.

Af andre fejringer kan nævnes valborgsaften 30. april, hvor der er tradition for
at afbrænde bål. Sankta Lucia-dagen, 13. december, fejres med optog af børn, der
bærer lys; dagen markerer også julens snarlige komme og vintersolhverv.

Med en stærk arbejderbevægelse er 1. maj national fridag og her som i en række
andre lande genstand for demonstrationer og taler, mens Sveriges nationaldag, 6.
juni, siden 1995 ligeledes er fridag.

Sverige har en rig musikalsk tradition, der spænder fra middelalderlige
folkeviser til moderne hiphop. Musikken hos de førkristne nordboer er gået tabt
i historien, selv om man har forsøgt at genskabe den baseret på fund af
instrumenter fra vikingebosteder. De instrumenter, man har fundet, omfatter
luren, simple strengeinstrumenter, træfløjter og trommer. Det er muligt, at dele
af vikingernes musiktraditioner har overlevet i den ældste svenske folkemusik. I
nutiden er der en betydelig folkemusikscene i Sverige, hvor man dels dyrker
musikken i dens oprindelige tradition, dels fortolker den i en nutidig kontekst,
hvor folkemusikken for eksempel kan kombineres med moderne musikformer som jazz
eller rock. I folkemusikken finder man undertiden det unikt svenske instrument
nøgleharpen, der fx anvendes af den traditionelt orienterede gruppe Väsen;
grupper, der kobler folkemusik med moderne elementer, omfatter blandt andet
Kebnekajse, Hedningarna, Garmarna og Nordman. Samerne bidrager til musikken med
den traditionelle joik, en sangform knyttet til den samiske, animalistiske
åndelighed.

Blandt de kendte komponister i den svenske musikhistorie finder man Carl Michael
Bellman, der betragtes som noget af en nationalskjald, der har inspireret en
række nyere visesangere. Inden for den klassiske musik finder man Johan Helmich
Roman, der undertiden omtales som fader til den svenske musik. Han blev
efterfulgt af komponister som Franz Berwald, romantikerne Hugo Alfvén, Wilhelm
Peterson-Berger og Wilhelm Stenhammar. Modernismen repræsenteredes i Sverige af
blandt andet Hilding Rosenberg, mens der inden for nyklassicismen kan nævnes
Lars-Erik Larsson.

Blandt de klassiske musikalske udøvere kendes internationalt en række svenskere.
Jenny Lind, der i midten af det 19. århundrede turnerede verden over, blev kaldt
den "svenske nattergal", og i det 20. århundrede opnåede Jussi Björling og
Birgit Nilsson stor international succes. Endvidere kan nævnes dirigenten og
korlederen Eric Ericson, der regnes som en af hovedmændene bag det svenske
"kormirakel".

I det 20. århundrede har den rytmiske musik fået stor gennemslagskraft i
Sverige, og svenske musikere har inden for dette område haft betydelig
international succes. Jazzen er repræsenteret af blandt andre Arne Domnerus og
Lars Gullin, mens Björn Skifs og Abba var de første pop-rock musikere, der slog
deres navne fast internationalt. Skifs nåede toppen på den amerikanske hitliste
i 1974 med "Hooked on a Feeling", mens Abbas store succes indledtes med sejren i
Eurovision Song Contest 1974 med sangen "Waterloo", som blev fulgt op af knap ti
år med en succes, der er uden sidestykke i svensk musik. Flere andre navne har
dog også opnået international succes siden, heriblandt Roxette, Ace of Base og
The Cardigans. En række sangskrivere har ligeledes gjort sig bemærket på den
internationale scene, blandt andet Denniz Pop, Max Martin og Thomas G:son. Inden
for house/techno/eurodance kendes navne som Swedish House Mafia, Avicii,
Basshunter og Eric Prydz uden for landets grænser.

Inden for Sveriges grænser har dansebandmusikken haft stor succes siden
1970'erne med navne som Vikingarna, Thorleifs, Wizex og Lasse Stefanz.

Den første litterære tekst, man kender fra Sverige, er Rökstenen, en runesten
fra omkring år 800. Med kristningen af landet omkring 1100 blev latin det gængse
sprog for de skrivende munke, og der findes kun ganske få tekster på oldsvensk
bevaret fra middelalderen. Det var først i det 16. århundrede, da det svenske
sprog efterhånden blev standardiseret, at svensk litteratur begyndte at blomstre
op. Standardiseringen af sproget skyldtes i stort omfang den fulde oversættelse
af Bibelen til svensk i 1541, den såkaldte Gustav Vasa-bibel.

Efterhånden som uddannelsesniveauet steg, og samfundet blev mere verdsligt,
dukkede de første betydelige svenske forfattere op fra det 17. århundrede. Georg
Stiernhielm var den første, der skrev egentlig svensksproget, klassisk poesi,
mens Johan Henric Kellgren var den første, der skrev prosa i større sammenhænge.
Af andre skribenter fra det 18. og 19. århundrede kan nævnes Carl Michael
Bellman og August Strindberg, hvor sidstnævntes socialrealistiske teaterstykker
fortsat spilles verden over. Fra det 20. århundrede kendes blandt andet de to
Nobelprisvindere Selma Lagerlöf og Pär Lagerkvist.

I nyere tid opnåede Astrid Lindgren kolossal succes over hele verden med sine
børnebøger, og inden for den genre kender man også Gunilla Bergströms Alfons
Åberg-bøger og Sven Nordqvists serie om Peddersen og Findus. Sverige har
ligeledes opnået stor udbredelse inden for krimigenren med forfattere som Jan
Guillou, Henning Mankell, Liza Marklund og Stieg Larsson.

Svensk billedkunst har historisk set især været præget af strømninger fra det
kontinentale Europa. De tidligste værker, man kender, er helleristninger i form
af symboler, figurer og andre afbildninger, der kan dateres så langt tilbage som
til 7000 f.Kr. En af de første, kendte billedkunstnere var Balle den Røde fra
omkring år 1000.

Med kristendommens indførelse fulgte også en ny form for ikonografi, og kirkerne
i særligt det mellemste Sverige blev i stort omfang dekoreret med kalkmalerier,
blandt andet af Albertus Pictor i det 15. århundrede. Fra Sveriges stormagtstid
kendes billedkunstnere som David Klöcker Ehrenstrahl og Erik Dahlbergh, og i
frihedstiden i det 18. århundrede fik kulturen et opsving, der blandt andet gav
sig udslag i den specielle gustavianske stil med billedhuggeren Johan Tobias
Sergel som en af eksponenterne. Den følgende periode med økonomisk stagnation
gik ud over den etablerede billedkunst, men til gengæld blomstrede almuemaleriet
i begyndelsen af det 19. århundrede. Denne folkelige kunstform er fastholdt op
til nutiden. Mod slutningen af århundredet virkede to navne, der også var kendte
uden for landet, nemlig Carl Larsson og Anders Zorn.

I det 20. århundrede dukkede mange nye stilarter op, heriblandt modernismen
repræsenteret ved blandt andre Gösta Adrian-Nilsson og ekspressionismen ved Sven
"X-et" Erixson. Siden 1960'erne har der været et bredt spektrum af
billedkunstformer og kunstnere, hvoriblandt kan nævnes Lars Vilks.

Den svenske scenekunsts centrum er Dramaten i Stockholm. Her har instruktører
som Ingmar Bergman og Lars Norén sat flere forestillinger op. I den lettere
genre kender man blandt andet Povel Ramel samt parret Hans Alfredson og Tage
Danielsson kendt som HasseåTage. Abba-musikerne Benny Andersson og Björn Ulvaeus
har siden gruppens opløsning blandt andet skabt flere musicals, der også har
haft succes internationalt.

Sverige var tidligt en filmmæssig stormagt med instruktører som Victor Sjöström
og Mauritz Stiller, der skabte betydelige stumfilm, inden de sammen med
stjerneskuespilleren Greta Garbo drog til Hollywood, et eventyr, der for
Stillers vedkommende dog ikke blev forløst. Efter en periode i 1930'erne med
fokus på folkekomedier var folk som Alf Sjöberg og Gustaf Molander under anden
verdenskrig med til at hæve det kunstneriske niveau og derved bane vejen for
svensk films mest kendte instruktør, Ingmar Bergman, der fik sit gennembrud i
1950'erne med film som Det syvende segl og Ved vejs ende, der gav ham et navn
over hele verden. Hans film Jomfrukilden og Som i et spejl blev belønnet med
Oscar for bedste udenlandske film to år i træk, og film som Persona, Hvisken og
råb, Høstsonaten samt Fanny og Alexander (sidstnævnte også lavet som tv-serie)
var med til at cementere hans ry. Bergmans mangeårige filmfotograf Sven Nykvist
blev også bemærket og arbejdede desuden sammen med internationale instruktører
som Woody Allen, Roman Polanski, Andrej Tarkovskij og Nora Ephron.

Blandt de øvrige instruktører, der markerede sig i anden halvdel af det 20.
århundrede, var Vilgot Sjöman, der især blev kendt for sine seksuelt frigjorte
Jeg er nysgerrig-film, samt Bo Widerberg, der blev Oscar-nomineret tre gange for
blandt andet filmene Oprøret i Ådalen og Lærerinden. Senere fulgte Lasse
Hallström, der fik et stort gennembrud med Mit liv som hund, og som har fået en
stor Hollywood-karriere med film som Æblemostreglementet og Chocolat. Andre
nyere navne er Roy Andersson med film som Sange fra anden sal og Lukas Moodysson
med Fucking Åmål og Lilja 4-ever.

Ud over Garbo har en række andre svenske skuespillere markeret sig
internationalt. Der kan nævnes Ingrid Bergman, Max von Sydow, Stellan Skarsgård,
Lena Olin og Noomi Rapace, der alle har optrådt i store Hollywood-produktioner
samt i andre internationale sammenhænge.

Inden det 14. århundrede var de fleste bygninger opført i tegl eller af træ, men
efterhånden forskød dette sig imod sten som byggemateriale. Blandt de tidligste
svenske stenbygninger var romanske kirker på landet. Mange af kirkerne i Skåne
er i realiteten danske, da området på det tidspunkt var dansk. Således er Lund
Domkirke fra det 12. århundrede i dansk tradition lige som den noget ældre kirke
i Dalby, mens en række andre kirker er opført i hanseatisk tradition, som
kirkerne i Ystad, Malmø og Helsingborg.

Katedralerne i de øvrige dele af Sverige blev opført, så de også var boliger for
biskopperne. Skara Domkirke blev bygget i tegl i det 15. århundrede, og Uppsala
Domkirke blev opført i det 16. århundrede. Fundamentet til Linköping Domkirke
blev lagt i 1230, det anvendte materiale var kalksten, og opførelsen tog 250 år.

Blandt de øvrige ældre bygningsværker finder man vigtige fæstningsværker som
Borgholm Slot og Visby-ringmuren.

Omkring 1520 i Gustav Vasas regeringstid begyndte opførelsen af store
herregårde, fæstningsværker og slotte. Nogle af de mest imponerende af disse er
Kalmar Slot, Gripsholm Slot og Vadstena Slot. De følgende par århundreder var
domineret af barok efterfulgt af rokoko. Kendte projekter fra den tid omfatter
Karlskrona, hvis centrale del er optaget på UNESCO's Verdensarvsliste, samt
Drottningholm Slot. I forbindelse med Stockholmudstillingen i 1930 fik
funkis-stilen sit gennembrud og kom til at dominere arkitekturen de følgende
årtier. Et vigtigt projekt i denne stil var millionprogrammet fra 1960'erne og
1970'erne.

Den nyeste tendens i svensk arkitektur er skyskrabere, som ellers ikke er
udbredte i Norden. Især Malmø og Stockholm har eksempler på skyskrabere på 80 m
og højere, men de forekommer typisk enkeltstående i modsætning til i nogle
forretningskvarterer i store byer i resten af verden. Turning Torso i Malmø er
den højeste skyskraber i Norden og den næsthøjeste beboelsesbygning i Europa.

Svenskerne er et af de mest avislæsende folk i verden, og næsten alle byer har
en lokal avis. De største morgenaviser er Dagens Nyheter (liberal),
Göteborgs-Posten (liberal), Svenska Dagbladet (liberal/konservativ) og
Sydsvenska Dagbladet (liberal). De største aftenblade er Aftonbladet
(socialdemokratisk) og Expressen (liberal). Den reklamefinansierede gratisavis
Metro International opstod i Stockholm.

Sveriges radio- og tv-udsendelser var i mange år statsmonopoliseret, og
licensfinansieret radioudsendelse begyndet i 1925. En ny kanal åbnede i 1954, og
en tredje kanal i 1962 som modsvar til piratradioudsendelser. I 1979 blev der
åbnet for ikke-kommercielle nærradiostationer og i 1993 for kommercielle
stationer. Licensbaseret tv-transmission blev indledt i 1956, og den blev
suppleret af en ekstra ekstra kanal i 1969. De to kanaler, som siden slutningen
af 1970'erne har været drevet af Sveriges Television, havde monopol indtil
1980'erne, hvor kabel- og satellit-tv blev mulig. Den første svenske
satellit-station var TV3, som indledte sine udsendelser fra London i 1987. Den
blev fulgt op af Kanal 5 i 1989 og TV4 i 1990.

Det svenske køkken er i lighed med de øvrige nordiske køkkener traditionelt
nøjsomt. Fisk (særligt sild), kød, kartofler og mælkeprodukter spillede fra
tidens morgen centrale roller i føden.

Brugen af krydderier var begrænset. Blandt de kendte svenske retter er
köttbullar (traditionelt serveret med sovs, kartofler og tyttebærsyltetøj),
pandekager, ludfisk samt smörgåsbord. Akvavit er en populær destilleret
spiritus, der har en stor kulturel betydning. Knækbrødet har en lang tradition,
der er bevaret og tilpasset nutidens behov, mens surströmming (fermenteret sild)
er en særlig nordsvensk specialitet, hvis rygte (måske i højere grad end selve
retten) kendes over store dele af verden.

Maden har en vigtig placering i en række svenske traditioner. Til julen hører
blandt andet juleskinke, sylte og forskellige fiskeretter som sild og laks, ved
midsommer spises der ofte marinerede sild med nye kartofler og rømme efterfulgt
af jordbær med fløde, i sensommeren er der tradition for krebsegilde og
mortensaften spises gås.

Svenskerne er meget sportsglade, og mere end halvdelen af befolkningen er aktive
i organiseret sport. De to mest populære sportsgrene tilskuermæssigt er ishockey
og fodbold. Fodbold er endvidere den idræt, som har flest organiserede
medlemmer, fulgt af forskellige former for hestesport. Derefter følger golf,
atletik, håndbold, floorball, basketball og bandy.

Svensk idræt har fostret mange store resultater i tidens løb. Tre Kronor, det
svenske ishockeylandshold, er et af det allerbedste i verden med adskillige VM-
og OL-titler, heriblandt VM-titlen for 2013. Sveriges fodboldlandshold har
flotte VM-resultater at se tilbage på, idet det blev til VM-sølv på hjemmebane i
1958 samt bronze i 1950 og 1994. En af nutidens helt store fodboldstjerner,
Zlatan Ibrahimovic, er omdrejningspunktet på landsholdet i disse år.
Herrehåndboldlandsholdet var i en årrække i 1990'erne og først i 2000'erne et af
verdens allerbedste hold og vandt i den periode to VM-, fire EM- og tre
OL-guldmedaljer.

Blandt de individuelle sportsgrene har flere svenskere gjort sig bemærket i
blandt andet atletik, heriblandt Carolina Klüft og Stefan Holm, og en gylden
generation af svenske tennisspillere vandt talrige Grand Slam-titler fra
1970'erne op til 1990'erne med Björn Borg, Mats Wilander og Stefan Edberg i
spidsen. I en periode var svenske bordtennisspillere nogle af de få, der kunne
matche de ellers så suveræne kinesiske spillere; Jan-Ove Waldner var en af
svenskernes spydspidser med adskillige VM-, EM- og OL-medaljer. Af andre svenske
stjerner kan nævnes bokseren Ingemar "Ingo" Johansson, skiløberen Ingemar
Stenmark og golfspilleren Annika Sörenstam.

Sommer-OL blev afholdt i Sverige i 1912, og slutrunden om VM i fodbold fandt
sted i landet i 1958. Også andre store mesterskaber har fundet sted i Sverige,
heriblandt EM i fodbold, samt inden for ishockey, curling, skisport, svømning og
atletik.



https://da.wikipedia.org/wiki/Islam

Islam (arabisk: الإسلام al-islām, egl. ’underkastelse, hengivelse, overgivelse’)
er en monoteistisk og Abrahamitisk religion, der er stiftet af Muhammed ibn
Abdallah i 600-tallets Arabien. Islams hellige skrift er Koranen, der opfattes
som Guds bogstavelige ord formidlet til profeten Muhammed. En tilhænger af islam
kaldes en muslim.

Hovedretningerne inden for islam er sunni (ca. 85 %), shia (10-15 %, primært i
Iran, Irak, Azerbajdjan, Bahrain og Libanon) og ibadi (næsten kun i Oman), der
alle går tilbage til islams tidlige tid, samt Ahmadiyya, der er opstået i
1800-tallet. På tværs af disse findes sufismen, der lægger vægt på spirituel
praksis.

Islam er verdens næststørste religion med anslået 1,6 milliarder tilhængere.
Islam er traditionelt udbredt i Mellemøsten (arabiske lande, Tyrkiet, Iran og
Indonesien), Nord- og Østafrika, Centralasien, på det indiske subkontinent, i
Malaysia og Indonesien, samt i dele af Europa (Balkan, dele af Kaukasus, Krim og
dele af Rusland).

Islam betegner en eller flere af følgende betydninger: (1) den direkte
eksistentielle betydning af helt at underkaste sig Gud, (2) den empiriske
realitet af ’den islamiske verden’ ud fra et sociologisk perspektiv eller (3)
det ideale muslimske fællesskab som har rødder i dets religiøse identitet og
tidlig islamisk historie. Alle tre betydninger er tæt forbundet, både ud fra et
historisk og moderne perspektiv, til islams brede betydning. Denne alsidige
forståelse af betegnelsen islam danner også grundlag for dets definition. Inden
for vestlig sprogbrug defineres islam oftest ud fra dets bogstavelige betydning
’underkastelse for’ Gud, hvorefter beskrivelsen tager afsæt i ’tidlig islam’,
som det udviklede sig fra starten af det 7. århundrede til tilblivelsen af ’den
islamiske verden’ op igennem tiderne indtil nutiden.

Ordet ”islam” er på arabisk både et verbalsubstantiv (”underkastelse for, total
hengivelse til Gud”) og navn på islam som religion”). Som verbalsubstantiv er
betegnelsen tæt knyttet til (og til tider sammenfaldende med) termen aslama
(’overgivelse, tilkendegivelse til Gud’). Det er bl.a. herfra at betegnelsen
muslim (flertalsform muslimūn) udledes, da ’en der underkaster sig islam’ på
dansk benævnes muslim (flertalsform muslimer).[note 1] Den vestlige orddannelse
og sprogbrug anvender generelt ikke islam som verbalsubstantiv, selvom det inden
for bestemte domæner er ved at vinde indpas.[note 2] Som navneord anvendes islam
i omtale (eller dele) af religionen islam ud fra vidt forskellige religiøse,
politiske og sociale aspekter. Flertydigheden i ordets betydning og struktur er
ligeledes afspejlet i Koranens brug af termen islam.[note 3] I daglig tale er
det primært ’den islamiske verden’ samt de religiøse og politiske sfærer af
religionen der forstås ved omtale af islam.

Islam er en åbenbaringsreligion, der lærer, at Gud åbenbarer sig over for
skabelsen og verden, og at dette blev formidlet til profeten Muhammed ibn
Abdullah (ca. 570-632) gennem ærkeenglen Gabriel. Denne åbenbaring fandt sted
gradvis over en længere tidsperiode og er i sin helhed beskrevet i Koranen, der
er islams hellige skrift og den centrale kilde til islam. Monoteisme er en
grundsten i religionen og betones stærkt i både åbenbaringen og
overleveringstraditionerne fra Muhammeds æra. Sammen med religionerne jødedom og
kristendom er islam en abrahamitisk religion, hvilket viser tilbage til
patriarken og profeten Abraham. Islam anser Moses og Jesus for at være tidligere
profeter i en lang række, der begynder med Adam og slutter med Muhammed. Alle
profeter anses som gudsmænd - uden derfor at være helt eller delvis guddommelige
- der på Guds formaning har åbenbaret og vejledt om den samme religion.
Jødedommen og kristendommen anerkendes som religioner og adskilles fra
hedenskaben; men betragtes som afvigelser fra den rette lære, hvor deres
respektive skrifter og lære anses for at have gennemgået menneskers forvanskning
af Guds ord.

Historisk anses religionen islam for at fremkomme i Muhammeds levetid på Den
Arabiske Halvø i det 7. århundrede. Siden da har islam været den dominerede
religion i regionen, hvor udbredelsen ikke har været et resultat af målrettet
missionsarbejde, men snarere en ”syntese mellem islams centrale trosindhold og
de levende kulturer, der med tiden blev en del af den islamiske verden”. Den
spredte sig hurtigt gennem større dele af Eurasien og Afrika og udgør i dag
verdens næststørste religion med mere end 1,5 milliarder tilhængere (muslimer)
der sammenlagt udgør omtrent en fjerdedel (23,2% (år 2010)) af verdens
befolkning. Demografisk er islam som religion i dag udbredt over hele verden
(verdensreligion) og udgør majoriteten af befolkningen i 48 lande (ud af i alt
193 anerkendte lande i verden) og en signifikant minoritet i adskillige andre.
Flere bevægelser (bl.a. Bahai, Ahmadiyya og Sikhisme) er siden helt eller delvis
inspireret af islams lære.

Betegnelsen islam (arabisk: ”الإسلام”, translitteration: ”al-islām”,
transskription: ”al-islam”, oversættelse: ”islam”, IPA: [isˈlɑːm] el. [ˈislɑm])
er afledt af den sproglige rod slm (س-ل-م) enten ud fra aslama eller sallama,
begge verbalsubstantiver der betegner ’hengivelse, overgivelse, underkastelse’.
Udsagnsord fra denne rod, særskilt sallama/yusallimu og aslama/yuslimu præsenter
betydning af at ”underkaste sig komplet” dette konnoteret med en relativ passiv
indledning handling af underkastelse og hermed forbindes betegnelsen islam med
bibetydningen af at dette gøres frivilligt og totalt.[note 4] Til tider
fremføres der argumenter for at termen egentligt er udledt fra salama der
gengiver en helt anden betydning af tryghed og fred, en udlægning der kun
betragtes sekundært til handlingen af overgivelse.

Termen islam anvendes i daglig tale om religionen islam (og dens tilhængere
muslimerne), enten i lighed med eller forskellighed fra andre overbevisninger og
trostolkninger. Adskillige ord har udviklet sig fra termen islam, i overvejende
grad ud fra den politiske diskurs af islam som religion, heriblandt ord som
islamisme, islamisere, islamist og islamofobi.

Ifølge islam fik Muhammed ibn Abdullah (ca. 570-632) i årene mellem 610 og 632
gennem ærkeenglen Gabriel overgivet en række åbenbaringer fra Gud,[note 5], der
senere i Muhammeds levetid blev samlet i det hellige skrift Koranen. Det var
først i en alder af ca. 40 år at den første åbenbaring tilkom Muhammed i
Hiragrotten i bjergene uden for hans fødeby Mekka på Den Arabiske Halvø:

Denne begivenhed markerede begyndelsen på åbenbaringen og profetkaldet af
Muhammed (profetisme). To årtier efter modtog profeten Muhammed den sidste
åbenbaring under (eller kort efter) hans afskedsvalfart i år 632:

Hermed blev islam som religion forkyndt profeten Muhammed mellem de første og
sidste koraniske åbenbaringer, der tidsmæssigt strakte sig over 20 år.
Imidlertid mener islams tilhængere ikke, at der kan tales om at ’islam begyndte’
ved de første åbenbaringer for Muhammed i Hiragrotten, fordi religionen islam
betragtes som den selv samme religion der blev åbenbaret alle tidligere profeter
og gudsmænd. Åbenbaringen stadfæster at både jødedommen og kristendommen hviler
på guddommelige åbenbaringer og betragter bl.a. Abrahams skrifter,[koran 1]
Davids salmer (’Salmerne’ Zabūr),[koran 2] Toraen af Moses (’Moseloven’
Tawrāt)[koran 3] og Evangeliet af Jesus (Injīl)[koran 4] som åbenbarede bøger og
skrifter tilsvarende Koranen. Dertil betragtes profeterne og gudsmændene i
profetrækken før Muhammed også som værende ḥanīf, en betegnelse der anvendes med
reference til før-islamiske monoteister, som tillige hverken kan betragtes som
værende jøder eller kristne i streng forstand, men nærmere mennesker af
hengivende og underkastende karakter overfor Gud alene (med tilhørende betydning
af fornægtelse af flerguderi). Tilhængere af islam bekender sig til, at alle de
forrige skrifter blev åbenbaret af Gud men at skrifterne siden deres åbenbaring
og senere nedfældning har gennemgået en forvanskning af Guds ord.

Islams oprindelse er hermed kendetegnet ud fra forskellige aspekter alt
afhængigt om hvilken af de overordnede betydninger af islam der tages afsæt i.
Fra et religiøst perspektiv er islams oprindelse knyttet til Guds
skabelsesberetning, mens det ud fra et religionshistorisk perspektiv snarere
betragtes i lyset af, at Muhammed får åbenbaret religionen islam i det 7.
århundrede.

I islam indebærer den eksklusive monoteisme, at Gud er altings skaber[koran 5]
og opretholder. Gud alene er den alt ophøjede, evige levende, alvidende og
almægtige,[koran 6] hvor Han skaber, hvad Han vil, ved blot at byde dets
eksistens.[koran 7] Grundtanken i den islamiske skabelsesberetning er at Gud har
skabt himlene og jorden[koran 8] og alt derimellem. Gennem forskellige koraniske
fortællinger, gengiver Gud forestillingen om menneskets tilblivelse[koran 9] og
skabelsen som den fandt sted fra overgangen af intethed til skabelsen af alting.
I Koranen findes både fragmenter og længere beretninger om skabelsen samt dens
udformning.[note 6]

Den islamiske skabelsesberetning er overvejende sammenfaldende med beretninger
om skabelsen som præsenteret i de antikke jødiske og kristne skrifter, selv om
beretningerne i de islamiske grundtekster oftest gengiver en anden nuance,
beskrivelse eller dybde.[note 7] ”Der er i Islam så meget, der minder om jødedom
og kristendom, at der ikke kan være tvivl om afhængighed”. ”Muhammed, der
antagelig ikke selv kunne læse, havde imidlertid ikke noget førstehåndskendskab
til Biblen, og havde heller ikke i større udstrækning hørt bibelske beretninger
blive gengivet ordret”.,[note 8]

Tro er inden for islam en sikkerhed og vished der udspringer af tillid i
erkendelsen af forholdet mellem Gud og mennesket. Troens vished hviler i at
religionen islam bekræfter troen, der således forudsætter at der er en
forståelse for det man tror på. I modsætning til tro uden forståelse (tvang), er
islam som tro med forståelse en ”overbevisning som indebærer en stadigt pågående
overvejelse som kritisk prøver troen på om den svarer til
virkeligheden”.,,[koran 10] Islam som tro antages først efter tillid og
forståelse til religionen, dette som den fremgår i trosakten og -indholdet.

Trosakten er accept af Gud, derigennem guddommelige åbenbaringer (Koranen), og
profeten Muhammed. Trosakten er først og fremmest afspejlet i den islamiske
trosbekendelse, der er den overordnede sammenfattende formulering af
trosartiklerne og -indholdet. Hermed fungerer trosbekendelsen som udtryk for den
centrale religiøse akt hvor læreindholdet er nærmere specificeret i
trosindholdet (grundteksterne). Trosbekendelsen har det primære formål at
fastslå den rette tro og anvendes også offentligt i forbindelse med bl.a.
omvendelse (konversion) til islam. I almindelighed tjener den derudover også det
formål at afværge kætteri. Trosbekendelsen er oprindeligt formuleret på arabisk
og er to-ledede ”der er ingen gud(domme) uden Allah og Muhammed er Allahs
sendebud” ( Udtale +  ?).

Som indhold er tro bestemt ved en overbevisning om at de guddommelige
åbenbaringer er en bestemmelse for menneskets tilværelse. Trosindholdet består
grundlæggende af troen på Gud, Hans engle, bøger og budbringere,[koran 11] det
skjulte,[koran 12] dommedag og genopstandelsen.[koran 13] Den eksakte definition
af tro er også et debatteret emne inden for islam, selvom trosindhold har særlig
fokus på opfyldelse (og ikke præstation), praktisering som tilbedelse og
fordring af specifikke handlinger. I hverdagslivet, for de der har antaget troen
islam, vil tro være det ”[a]t følge Koranens ord og profeten Muḥammeds eksempel
i stort som småt” og anses for at være ”befordrende for den personlige frelse
ved Dommedag”.

Jævnfør Islamisk Studiebogssamling er betydningen af vantro i tidens løb
undergået en markant forvanskning inden for islamsk fundamentalisme, hvor
begrebet vantro bliver fortolket som, at alle øvrige mennesker end muslimer er
vantro - og dermed mindreværdige. Denne holdning er imidlertid uforenelig med
Koranens centrale princip om det personlige ansvar,[koran 14] hvor troende
muslimer står til ansvar for egen tro, tanker, ord og handlinger - og ikke til
ansvar for øvrige medmenneskers tro, tanker, ord og handlinger.[koran 15]

Allah (Allāh) er det arabiske ord i islam anvendt til at betegne den
monoteistiske tros Gud; egentlig "Guden" eller blot "Gud". Betegnelsen Allah som
anvendt om en eller flere guddomme var kendt blandt araber på Den Arabiske Halvø
forinden islams fremkomsten, hvor Koranen i mindre grad er optager af at etabler
Hans guddom som så, men i stedet at adskille den ene sand Gud (under det
udvalgte navn Allah) fra den daværende fremherskende hedenske kontekst[koran
16],[note 9]. I Den Arabiske Verden anvendes navnet Allah også i betegnelse af
den jødiske og kristne Gud (der betragtes som den ene og samme guddom), fx ses i
nylige oversættelser af den hebraiske (jødiske) Bibel og Det Nye Testamente
anvendelsen af Allah for Jahve/Jehova og theos for guddom. Udover navnet Allah,
er Gud i islam (som skildret i Koranen), omtalt med mange såkaldt smukke
navne,[koran 17], der hver især fremhæver ét af Guds mange karakteristika;
imidlertid betragtes navnet Allah som Guds højeste navn[koran 18]. I folkesprog
anvendes Khudā og Yazdān på persisk og Tengri (Tanrı) på tyrkiskmongolske som
ækvivalenter til navnet og betegnelsen Allah. Af historiske årsager finder man
særlig den persiske betegnelse Khudā anvendt som standardnavn for Gud i regioner
af Centralasien og det indiske subkontinent.

Gud er i islam enevældig, almægtig og alvidende og altings skaber, begyndelse og
ende. Gud har ingen partnere, ingen medguder, hustruer, døtre eller sønner
[Infoboks sura 112].[koran 19] ”Det betyder, at den islamiske tradition ikke
anerkender hverken det før-islamiske flerguderi, det kristne dogme om Jesus som
Guds søn, eller dogmet om Treenigheden”,[koran 20]. Guds absolutte enhed
(Tawḥīd, troen på Guds absolutte enhed og bekræftelse af, at Gud er én og unik),
er islams vigtigste budskab. Muslimers bekendelse til Guds enhed ”er islams
bærende søjle, hvorfra alle andre søjler og trosartikler udledes samt anskues
som sekundære hertil”. Troen på Gud og hans absolutte og transcendente eksistens
skal betragtes som islams fundamentaldogme.

I islam er profeter (Nabī) og budbringere (Rasūl) mandlige[note 10] personer som
forkynder Guds vilje gennem åbenbaringer som modtaget gennem ærkeengelen Gabriel
af Gud. Hermed fungerer profeter som ”det redskab, Gud vælger til at gøre sin
åbenbaring kendt for mennesket”. Åbenbaringen i islam indebære bl.a.
forkyndelsen af fundamentet af Guds enhed og kampen mod alle former for
afvigelse fra den monoteistiske tro,[koran 21] lære mennesket om det
guddommelige og viderebringe det salige budskab (selvransagelse),[koran 22]
definer og etabler retfærdighed;[koran 23] og virke som midlet mod at mennesket
skal kunne have et argument mod Gud ved dommedagen.[koran 24]

De islamiske teologiske værker gør det gældende at der sammenlagt er blevet
sendt 124.000 profeter til mennesket, hvoraf den første er Adam og den sidste er
Muhammed. En række velkendte profetskikkelser fra Det Gamle Testamente og Det Ny
Testamente] går igen i islam, hvor følgende omtales direkte ved navn i Koranen:

I islam slutter profetrækken med Muhammed, der også omtales som ’profeternes
segl’; en betegnelse for Muhammads rolle som den profet og budbringer, der
bekræfter (besegler), de tidligere, profeters åbenbaringer.[koran 25],,[note 14]
Muhammad er dermed det endelig symbol på islams række af profeter og
budbringere, til hvem Gud, nedsendte de endelig monoteistiske åbenbaringer, der
er samlet i helligskriftet Koranen.[note 15] Teologisk spiller Muhammed en lige
så væsentlig rolle som alle andre profeter og budbringere i islam, hvor han
ideologisk har en særskilt rolle som værende den sidste profet og budbringer der
bragte Guds endelig budskab, navnlig islam.

Muslimer er forpligtet til at bede fem tidebønner (salat) hver dag. Tidebønnerne
udføres efter et systematisk ritual vendt mod Kabaen i Mekka.

Den islamiske kalender vedrører den måde, hvorpå året inddeles, mens kronologien
vedrører islamisk tidsregning. Historisk dateres den islamiske kalender og
tidsregning tilbage til profeten Muhammeds udvandring fra Mekka til Medina i år
622. Dermed er år 0 i den islamiske kalender svarer til år 622 i den
gregorianske kalenderår.

Året inddeles i dage (døgn) i uger af syv dage og i tolv måneder af 29 eller 30
dage, dette uden tilføjelse af skuddage eller -måneder. Den fastlagte nytårsdag
(årets første dag) er 1. Muharram. Afgørelsen af hvornår en ny måned begynder,
træffes ved simpel observation af nymåne. Idet kalender er afgørende for
fastlæggelsen af de religiøse fester, har kalenderspørgsmålet altid spillet en
væsentlig rolle af religiøse og teologiske aspekter indenfor islam.

Måned betegner den tidsenhed af 29 eller 30 dage, hvori det islamiske
kalenderåret inddeles. Som ordet måned (afledt af måne) viser, beregnes en måned
fra ét måneskift til det næste, i alt 12[koran 26], i løbet af et år. Den første
dag i hver måned begynder ved solopgang efter nymånens tilsynekomst (nymånedag).
Dette giver et måneår på omtrent 354 dage (mens et solår, er på omtrent 365 ½
dage). ”Det betyder, at det islamiske år [måneår] og dets forskellige måneder i
forhold til solåret bevæger sig ’bagud’ fra det ene år til det andet”., Hermed
falder de forskellige islamiske måneder over en årrække ved forskellige datoer i
forhold til solåret og det gregorianske kalenderår. Efter det gregorianske
kalendersystem, falder dagene 10-12 dage tidligere til sammenligning med det
foregående år og at månederne i den islamiske månekalender i løbet af en periode
på ca. 33 år gennemløber alle årstiderne. Inddeling af året i månekalender
bruges den dag i dag i den islamiske festkalender, særligt forbundet med
religiøse riter og ritualer.

I den islamiske verden opererer en række lande med parallelt kalendersystemer,
hvor den gregorianske kalender (eller andre solkalender) har vundet indpas,
netop med afsæt i det globale hverdagsliv og forretningsverdenen.

Idet helligdage og højtider falder på forskellige årstider, vil f.eks. fasten
til tider ligge sammenfaldende med lange, varme sommerdage og andre gange på
kortere, kolde vinterdage i Danmark.[note 16]

Dag regnedes fra solopgang til solnedgang, hvor det i betydning af døgn, regnes
fra solnedgang til solnedgang. Ved sidstnævnte betydning hænger beregningen
sammen med den islamiske månekalender, efter hvilken måneden begynder ved
nymånens tilsynekomst. Af ugens syv dage har kun den 6. og 7. navne, henholdsvis
jum’a (fredag) og sabt (lørdag, efter sabbat); de øvrige kaldes den 1., 2. osv.
Fredag bliver fejret som en glædesdag og selvom det religiøst ikke betragtes som
en hviledag, har adskillige muslimske lande enten indført det som fridag eller
begyndelsen på weekenden (oftest til lørdag aften).

Fredag, som på arabisk er opkaldt efter fredagsbønnen (jum’a), er ugens sjette
dag og er i islam særligt kendetegnet netop ved fredagsbønnen. Dagen er ”ikke en
hviledag, som f.eks. søndagen er blandt kristne eller sabbaten blandt jøder”,,
hvor ”deltagelse i fredagsbønnen opfattes som en pligt for muslimer, der har
fri”. Det er anbefalet at muslimer om muligt at forrette fredagsbønnen over
middag i fællesskab med andre,[koran 28], hvortil det er tilrådet at dette sker
i moskéer. I tilfælde af, at man ikke deltager i fredagsbønnen kan man i stedet
udføre den sædvanlige middagsbøn. I den muslimske verden vil butikker, caféer og
offentlige kontorer som regel lukke i timerne midt på dagen, for netop at at
tilskynde deltagelse til fællesbønnen.

Estimater af den muslimske befolkning i 2009, er 1,57 mia. Omtrent 85% er
sunni-muslimer og 15% er shia-muslimer, med en lille minoritet, som hører til
andre retninger. 30-40 lande har en muslim-majoritet, hvor araberne udgør 20% af
alle muslimer verden over. Sydasien og Sydøstasien har den største andel af
muslimer, Indonesien, Indien, Pakistan og Bangladesh, som hver har mere end 100
mio. tilhængere. Ifølge USA's regering, var der 20 mio. muslimer i Kina (2006).

I Mellemøsten er de ikke-arabiske lande Tyrkiet og Iran de største
muslim-majoritetslande; i Afrika har Egypten og Nigeria de største muslimske
befolkningsgrupper. Islam er den næststørste religion efter kristendommen i
mange europæiske lande. I Danmark var der 230.000 muslimer hvoraf 21.000 var
medlem af en af de godkendte muslimske trossamfund pr. juli 2011 (indbefatter
ikke kvinder og børn).

Islam er den dominerende religion i Mellemøsten og dele af Afrika og Asien.
Store trossamfund findes også i Kina, på Balkanhalvøen, i Østeuropa og i
Rusland. Der er desuden store muslimske immigrantbefolkninger i andre dele af
verden som Vesteuropa. I Danmark bor der ca. 200.000 muslimer. 20% af muslimerne
lever i arabiske lande.

I islam er alt i universet gudskabt og der kan ikke tales om liv uden om Gud.
Menneskeliv er knyttet til ånd (sjæl), væsen og blod (legeme), hvor verdslig liv
er skænket af Gud og begrænset af døden. Menneskelivet anskues som det syn på
eller holdninger til tilværelsen, hvor Guds åbenbaring og menneskets tanker om
livet, samt dets mening, er i centrum. Ud fra en mere generelt, samt biologisk
perspektiv, opdeles liv inden for islam i fire stadier:

Fra et personligt aspekt (liv i den verdslige verden) er det ”personens centrale
vurderingssystem og personens grundholdning og det personen mener at vide om sig
selv og sin omverden, hvilket påvirker hans centrale vurderingssystem eller
grundholdning på en måde, som personen er klar til at acceptere” der definer
anskuelsen af liv. Fra et guddommeligt aspekt (liv i den verdslige verden) er
det en tilværelse af anstrengelse og kamp (jihad) for livet mod døden, hvor
salighed, fromhed og gudsfrygtig karakter er centralt med henblik på individets
vurderingssystem, hvormed liv herigennem leves i harmoni med Gud.

I islam er livsholdninger og handlinger styret af principper og pligtlære, og
sekundært hertil, omstændigheder. Denne levemåde er religiøst begrundet, hvor
alle påbud og forbud givet af Gud danner fundamentet for from livsførelse. Liv,
og dermed mangfoldigt og forskelligartet levevis, er en guddommelig
velsignelse.[koran 30] Islam ”bekræfter en forenelig samfundsstruktur, hvor den
uforanderlige menneskelige værdighed har forret og er i stand til at tilpasse
sig behovet fra forskelige samfund og deres traditioners konstante
forandringer”. Mennesket er pålagt pligter som har sammenhæng med de relationer
man står i til andre mennesker. Måden man lever på tager dermed afsæt i de
etiske, moralske og normsættende (kulturelle) kodekser og love.

I islam betragtes forskellen i sprog som en af Guds velsignelser overfor
menneskeheden.[koran 31] Muhammeds modersmål har været arabisk hvor han alene
behersket sproget som talesprog.[koran 32], Islams hellige skrift blev åbenbaret
på arabisk (al-ʿarabiyya),[koran 33] et talesprog der har sin oprindelse i det
5. århundrede, hvor Koranen som nedfældet i det 7. århundrede betragtes som det
første samlede værk på arabisk (skriftsprog).[Kilde mangler] Som tidlig islam
har sin oprindelse på Den Arabiske Halvø har andre tale- og skriftsprog i
området været domineret af semitiske sprog op indtil islams fremtræden i det 7.
århundrede, hvorefter arabisk hurtig blev dominerende. Siden hen er ”den
islamiske verden dominere[t] af flere store sprog: arabisk, tyrkisk, farsi,
urdu, bangladeshi og forskellige filippinske og indonesiske sprog”. Eftersom
åbenbaringen er åbenbaret og nedfældet på arabisk betragtes ’klassisk arabiske’
(al-ʿarabiyya)[note 18] også med en vis grad af veneration. Hertil kommer at
visse ritualer (f.eks. ægteskabserklæring og tidebønnen), foredrag og recitation
(f.eks. poesi og koranlæsning) og højtidelige bekendtgørelser (f.eks.
trosbekendelsen) fremsiges på klassisk arabisk, der herved fremmer klassisk
arabisk som et internationalt fællessprog (lingua franca) for den religiøse
identitet af islam og dermed også den islamiske verden.

Valg af den føde der kan spises (fødevarer, spiseregler) inden for den brede
islamiske verden er ikke kun bestemt af klimatiske, økologiske og teknologiske
vilkår, men også af kulturelle og religiøse valg. I islam påbyder Gud overfor de
som tror, at spise af de gode ting som Han har forsynet menneskeheden med.[koran
34] Ifølge de islamiske renhedsbestemmelser er kød fra selvdøde dyr og ådsler
generelt, og mere specifikt bestemte dyrearter, særlig rovdyr og visse krybdyr
ikke tilladt at spise (hertil tilføjes andre dyrearter også, såsom aber, svin
(både indenfor jødedom og islam), hunde og katte). I visse tilfælde redegøres
for disse bestemmelser ud fra rationelle (f.eks. hygiejniske eller økonomiske),
spirituelle (f.eks. asketiske eller sjælefred) eller religiøse grunde. Selvom
redegørelsen tager en eller flere af følgende grunde i betragtning, er de
islamiske grundtekster og teologiske værker klare i bestemmelsen om hvilke
overordnede og specifikke kategorier af føde, både vegetariske som
ikke-vegetariske, der må indtages.

Afgudsofferkød (offerkød) kalder muslimerne det kød, der ofres til afguder eller
andre end Gud. Islam forbyder at spise afgudsofferkød og betragter det som en
synd. Kød der slagtes efter de islamiske forskrifter omtales på dansk generelt
som halal-slagtet (hvor betegnelsen ’ḥalāl’ på arabisk betyder ”tilladt” i
modsætning til ’ḥarām’ der betyder ”syndefuldt”).

I Danmark er slagtning efter islamiske ritualforskrifter tilladt, hvor flere
spisesteder er forsynet med et såkaldt halal-certifikat, der indikerer at steder
overholder de islamiske forskrifter for renlighed, behandling og slagtning af
dyr. ”Blandt muslimer i Danmark er der i øvrigt en stigende tendens til at lægge
vægt på dyreetiske principper, igen betinget af de religiøse skrifter. Man
betoner således nødvendigheden af gode opvækstvilkår for dyr og retter kritik
mod, hvad man anser for hensynsløs behandling af dyr forårsaget af kommercielle
produktionsbetingelser”. Ved socialt samvær på spisesteder der ikke er
halal-certificeret vil muslimer generelt holde sig til fiskeprodukter (der
overordnet set ikke kræver halal-slagtning) eller vegetabilske retter.

Udover at vand i islam fungerer som en livsnødvendighed for menneskets
overlevelse og velbefindende (frugtbarhed, drikkevand), spiller det en afgørende
rolle i de islamiske grundtekster,[koran 35], hvor det også gennemgående
anvendes i religionens ritualer (abultion, abdest)[koran 36]. Anden form for
vandholdig opløsning der kan indtages, sidestilles ikke med drikkevand, hvortil
visse af disse også betragtes som syndige at indtage, særskilt blod samt
alkoholholdige drikke, f.eks. mjød, øl og vin. ”I en nærorientalsk, monoteistisk
sammenhæng er forbuddet mod vindrikning ikke enestående for islam, men har
indgået i flere af regionens nært beslægtede religioner”. Ligesom føde er
underlagt renhedsbestemmelser, er der forskellige væsker (både drikkelige som
udrikkelige), hvor berøring med disse i forskelligt omfang kræver vask af
kroppen, tøjet eller stedet.

I Danmark er alkoholkulturen en tæt indgroet del af socialt samvær; ved fælles
kulturelle og sociale begivenheder (festival, koncert), uddannelsesinstitutioner
(rustur, fredagsbar), erhvervslivet (julefrokost, reception, sammenkomst) eller
ved private begivenheder (fest, fødselsdag, cafe- og bytur) er alkoholindtagelse
en stor del af selve samværet. Islam der har en så at sige nul-tolerance overfor
alkohol gør det umuligt for muslimer at indpasse sig i denne alkoholkultur og
fører ofte til socialt fravær fra begivenheder der ellers betragtes som vigtige
for sameksistens (integration) på tværs af overbevisninger. Dette har bl.a.
medført at flere danske private virksomheder og offentlige institutioner har
indført en alkoholpolitik der skal skabe rum for social udfoldelse uafhængig af
social eller religiøs overbevisning.

Islam identificerer ingen bestemte klædningsstykker som autoritativ påklædning,
idet mænds og kvinders beklædning har varieret fra område til område og fulgt
lokale skikke. I islam hører beklædning på linje med bl.a. føde og væske til de
basale fornødenheder for mennesket i samfundet. Ud fra en religiøs kontekst er
det særligt tilhylning og slør der udgør en væsentlig del af beklædningen,
stærkt betonet af dets praktiske, symbolske og metaforiske funktion. Hertil er
beklædning stærkt afhængig af social status, økonomisk formåen og kulturelle
forhold, hvorimod klædernes funktion og symbolik ud fra det religiøse perspektiv
udgør en langt større rolle i islam end deres faktiske udseende. Beklædning
findes i to hovedformer, bestemt af, om beklædning står i forhold til personens
egne nøgne krop eller andre menneskers beklædning. I det første tilfælde er
beklædnings grundfunktion at skjule, hvor det i det andet tilfælde er at
fremvise anstændig beklædning. Den minimale beklædning er forordnet overfor
begge køn, der omhandler tildækning af den nøgne krop, hvor netop nøgenhed inden
for islam er stærkt forbundet med seksualitet. De teologiske værker forskriver
nærmere bestemmelser for hvad der skal tilhylles og hvornår det skal
aktualiseres, både i hjemmet overfor kernefamilien, i privaten overfor den
udvidede familie, overfor det modsatte køn og i offentligt rum. Klæde i form af
tilhylning, -dækning og slør er i islam oftest tegn på fromhed, ærbarhed og
kyskhed.,

Beklædnings- og pyntegenstande i forhold til personens egen krop (samt overfor
kernefamilien og evt. ægtefælle), betragtes ud fra en neutral interesse,
hvorimod det i forhold til mennesker i det offentlige rum kan bringe forargelse
og fordærv. De moralske kodeks som enten tillader eller syndiggør (korruption)
genstandene tager afsæt i grundteksterne og de teologiske værker. Her opdeles de
med henblik på formål og funktion. Pyntegenstande med udtryk for skønhed (f.eks.
ankelkæder, øreringe, armbånd, ankellænker, amuletter, fingerringe, halsringe og
næseringe) betragtes anderledes end pyntegenstande med udtryk for funktionalitet
eller redskab (f.eks. kapper, turban, slag, tasker og kjortler). Selvom
overgangen til tider er uklar, er udsmykning i det offentlige (enten som
beklædning eller genstand) generelt betragtet som (moralsk) syndefuldt.

I Danmark og store dele af Europa har sløret inden for islam, særlig den
kvindelig tilhylning og -dækning, fyldt en stor del af den offentlige debat,
stærkt tilknyttet emner som ligestilling og frigørelse, undertrykkelse,
kønsdiskrimination og dertil hørende offentlig anvendelse heraf. En række
kvindeklæder og betegnelser relateret hertil – eksempelvis hijab, chador, niqab
og burka – er alle betegnelser forbundet hermed. Den mandlige tilhylning og
tildækning har nærmest været helt fraværende fra debatten, selvom mandlige
hovedbeklædninger (fez, turban, taqiya) fylder en tilsvarende del af religionen.
Visse anser dette som endnu et tegn på politisk og religiøs polemik og til tider
institutionaliserede intolerance overfor muslimer og den islamiske identitet i
Europa, dermed også religion i al almindelighed (religionsfrihed).

Ud fra kulturelle og sociale aspekter er den almindelige antagelse, at status
viser sig gennem udseendet (f.eks. kan den rige og den fattige umiddelbart
kendes på udseendet), der derved har stor betydning og kan bruges som signal. En
tilsvarende forståelse er gældende indenfor den religiøse sfære af islam, hvor
man hævder, at de troendes udseende er oplysende og glansfuldt i modsætning til
de ikke-troende, der vil have et mørkt og dystert ansigt.[koran 37] Forskellen
mellem udseendets skønhed er dets ydre (adfærd, materialiseret) eller indre
(hengivende) karakter (personlighed, livsstil), er at førstenævnte oftest
udmøntes i form af smykker og pynt og sidstnævnte henviser til hjertets skønhed
og fromme gerninger. Gud ser ikke alene på det ydre, men kender til hjerte og
menneskets gerninger og kender dermed også de fromme, der i udseendet har en
’famlet skønhed’ (hykleri).[koran 38]

I islam skal mænd og kvinder være uden smykker og pynt (ved omgang i det
offentlige) og i stedet henvise til hjertets skønhed og fromme gerninger.
Kropsudsmykning af ansigt, hænder og andre dele af kroppen der ikke tilhylles,
er ikke tilladt (overfor fremmede); dette indebærer f.eks. tatoveringer og
henna-udsmykning af disse områder af kroppen samt ansigtspiercinger og
tilsvarende smykker og pyntegenstande.

Inden for islam er det en selvfølge og forpligtelse, at en mand har skæg. Udover
at skægget virker som et værdighedstegn på modenhed (manddom), eksisterer der
forbud i de teologiske værker mod studsningen af hele eller dele af skægget. I
visse dele af den islamiske verden afspejler længden bl.a. fornem rang, hvor det
i andre er skægprydelsen (i form af bestemt afskæring) der har denne effekt. Det
rituelle skæg kan have forskellige mønstre, hvor den mest kendte er det
rundskårne fuldskæg og afskåret moustache. I tæt forbindelse med renligheden er
påbuddet forbundet med hygiejniske foranstaltninger med hyppig vedligeholdelse
og pleje af skæg for bl.a. at undgå hudsygdomme.

Omskærelse er inden for religionerne jødedom og islam en rituel bortoperation af
det mandlige lems forhud,, der i islam foretages på nyfødte drengebørn til unge
drenge inden pubertetsalderen. Skønt der er visse overordnede ensartede
hovedtræk mellem omskæring i islam og andre religionsformer, har ritualet i
enkeltheder varieret i forskellige samfund og overbevisninger. I islam er
ritualet forordnet i de teologiske værker hvor majoriteten betragter omskærelse
som et pligtigt ritual for alle drenge. Tilsvarende er ritualet stærkt
tilknyttet ved omvendelse til islam, uafhængig af personens aldersforhold ved
omvendelsen. Ritualet er forbundet med aspekter af renlighed, frugtbarhed og
riter, knyttet til de generelle bestemmelser og konsekvenser af patriarken og
profeten Abrahams omskærelse og pagt med Gud. Hertil er også større islamiske
ritualer koblet til forpligtelsen af at det mandelig køn er omskåret, særskilt
pilgrimsrejsen.

Islam rummer ingen udtalelser om omskærelse af pigebørn eller kvinder (kvindelig
omskæring). Religionen praktiser ”omskærelse af drenge, mens omskærelsen af
piger, som praktiseres i visse lande der har islam som hovedreligion, må være en
mere lokal tradition”. Inden for andre religions- og traditionsformer omskæres
piger; specielt i Egypten, hvor det er meget udbredt: ”her praktiseres
omskæringen også af de [kvindelige] kristne koptere”. Den danske debat om
omskærelse af kvinder inden for islam tyder på at være en fejlslutning som led
af, at det praktiseres i visse lande med islam som statsreligion. Den
internationale debat om omskæring har primært haft fokus på sundhedsmæssige
aspekter ved omskærelse, særligt som en prævention eller forebyggende
beskyttelse mod HIV, som udmeldt ved forskellige internationale studier og
pressemeddelelser af bl.a. Verdenssundhedsorganisationen (WHO) og de Forenede
Nationer (FN).

Omtrent en tredjedel af verdens mænd er omskåret. ”I Danmark og i resten af
Europa bliver det mere og mere almindeligt, at muslimske drenge får foretaget
operationen af kirurger som nyfødte,” enten på privathospitaler eller
specialklinikker. ”Muligheden for at blive omskåret af religiøse grunde på et
offentligt hospital [i Danmark] blev afskaffet i 2003”.

Bevidstheden om egen personlighed inden for islam er grundfæstet i at mennesket
har ansvar og indflydelse, overfor sig selv,[koran 39] andre[koran 40] og Gud.
Det at være ”ansvarlig betyder at man selv står inde for det som man er eller
gør og at man kan drages til ansvar for sine handlinger”. Ud fra et juridisk
perspektiv forudsætter ansvar en vis tilregnelighed og selvbestemmelse, hvor
islam skelner mellem myndige og umyndige personer. Selvom mennesker til en vis
grad styres af arv og miljø (faktorer som man ikke nødvendigvis direkte har magt
over), står man som myndig (eller værge for en umyndig) til ansvar overfor
handlinger eller valg man har tilsluttet sig der går imod egen vilje. Dette
medfører at man hverken kan drages til ansvar for andre[koran 41] (dette med
undtagelse af værger) eller for ens handlinger, der i god tro er uvidende.

Inden for islam er det ved kønsmodningens indtræden, der bl.a. markerer
barndommens ophør (samt fravær af handicap der har varige konsekvens for
’normal’ livsførelse), at mennesket betragtes som myndigt. Overgangen fra
umyndig til myndig (barn til voksen) har stor betydning for de nye voksnes
ansvarsrolle og identitet i den islamiske verden.

Grundlæggende for de islamiske forestillinger om mennesket er dets skabelse, som
sætter det ind i et særligt forhold mellem Gud og verden, skaberen og de øvrige
skabninger. På den ene side er mennesket en del af skabningen, og som alle andre
skabninger underkastet skaberens suveræne almagt; på den anden side er mennesket
skabt som den fremmeste skabning[koran 42] sammenlignet med andre skabninger som
engle, jinn og dyr. Et væsentligt element i forholdet mellem Gud og mennesket er
at mennesket som sådant er defineret som et religiøst væsen hvor islam
grundlæggende konstituerer det at være menneske. Den monoteistiske gudstro blev
ifølge Koranen bevidnet ved skabelsen af mennesket[koran 43] med løftet om en
tilværelse i forløsning, såfremt mennesket gebærder sig ret og formaner det der
er sandt. Blandt mennesket vil ikke-troende være de der forsømmer den
guddommelige pagt[koran 44] (eller modstår menneskets medfødte natur)[koran 45]
og dermed lader sig lede på afveje af det slette.

Mennesket er dermed grundlæggende født gudfrygtig med en ”religiøse længsel
eller oplevelse som et hovedtema i sit liv”; dette kan enten efterleves for
opnåelse af forløsning eller bortkastes og dermed vildledes. Dette forudsætter
at mennesket nødvendigvis tilkendes en vis grad af fri vilje, selvom Gud
samtidig afholder dem Han vil fra vildledelse.[koran 46] Menneskesynet ud fra
gudsforholdet er dermed hverken præget af absolut fri menneskelig vilje eller
forudbestemmelse, men en flydende kobling mellem skæbne og handlefrihed.[note
19] Det er ved dødens indtræffelse og sjælens temporære ophold i skærsilden og
senere varige ophold i dødsriget (paradis eller helvede) at mennesket modtager
sin fulde fortjeneste af Gud ved dommedag.

Menneskerettigheder inden for islam er rettigheder der tilkommer alle mennesker
med hensyn til f.eks. race, køn, sprog eller religion. Hvor de vestlige
menneskerettigheder tager udgangspunkt i den forestilling, at mennesket er alle
tings mål, fastholder islams menneskesyn, at mennesket er skabt af Gud, og at
Gud er altings mål. Islams menneskerettigheder har afsæt i religionen, hvor
naturretlig tænkning, baseret på forestillingen om eksistensen af en universel
menneskelig natur legemliggjort i individerne og identiteten i denne
menneskenatur på tværs af samfundsklasser og sociale omskiftelser, særligt skal
tolkes ud fra grundteksterne. Rettighederne har baggrund i menneskets og
borgernes ret (både på et individuelt og kollektivt stadie), herunder retten til
liv,[koran 47] frihed, sikkerhed, lighed,[koran 48] retfærdighed, ytringsfrihed,
tryghed og ejendom.[koran 49]

Adskillige formuleringer af menneskerettigheder har eksisteret siden tidlig
islam, hvor systematisk udformning af islamiske menneskerettigheder (tilsvarende
f.eks. FN’s menneskerettigheder) først er blevet til fra slutningen af det 20.
århundrede.

De islamiske menneskerettighedsidealer er ikke altid sammenfaldende med de
vestlige, der afgrænser individets rets- og frihedssfære over for staten. Selvom
forskellige initiativer har forsøgt at tilvejebringe et kompromis mellem de
islamiske og vestlige idealer er den fundamentale forskel mellem altings mål
(dvs. Gud eller mennesket) med til at præge forskelligheden af hvordan f.eks.
friheds-, ligheds- og delagtighedsrettigheder udlægges. Dertil eksisterer der i
et vist omfang på tværs af landsgrænser forskellighed i hvordan
menneskerettigheder tolkes ud fra de teologiske værker og herefter udmøntes som
islamisk ret; et element der gennemsyrer diversiteten og forståelsen af den
ideale islamiske styreform. I Danmark har forskelle i disse idealer til tider
ført til kontroversielle offentlige og politiske debatter, særligt om emnerne
sammeneksistens (integration, akkulturation, assimilation) ægteskab (arrangeret
ægteskab, flerkoneri), kvinders påklædning og kønsroller (kvindefrigørelse) og
ytringsfrihed.

Den islamiske verdens syn på kønsrollerne i almindelighed har varieret i
forskellige muslimske samfund gennem tiderne, hvor de antikke kulturelle normer
– der hvor kvinder primært varetager arbejdet i hjemmet og mændene tager sig af
arbejdet udenfor – har været den dominerende sociale rollefordeling mellem mænd
og kvinder. Denne (stereotype) forestilling om den adfærd som er typisk for mænd
og kvinder skal sidestilles måden at være til på som mand eller kvinde; dvs.
kønsrollen som den udspringer fra biologiske og psykiske faktorer der udmøntes
som en social identitet. Islam adskiller sig fra de fleste andre religioner i
verden ved at henvende sig direkte til både mænd og kvinder[Kilde mangler], hvor
belønningen for fromhed og gudshengivelse loves overfor begge køn.[koran 50]

Tilsvarende den antikke jødedom og kristendom er kønsrollen inden for islam
domineret af den patriarkalske kultur, hvor manden fungerer som familiens og
samfundets overhoved. Udmøntningen af dette inden for den religiøse sfære ses
ved at kønnet er tildelt forskellige religiøse funktioner og pligter inden for
bestemte domæner, både på individuelle og kollektive områder.[note 20] Ud fra et
samfundsmæssigt perspektiv er det oftest sådan at manden indtager de dominerende
positioner som overhoved (for familien),[koran 51] embedsmænd og lærde (dog er
der undtagelser, som bekræfter reglen). Hertil er krigstjeneste forbeholdt mænd
og funktionen ved diverse menigheder (bl.a. i moskéen) primært varetaget og
hvervet af mænd (oftest omtalt som imam) selvom kvinder kan have en underordnet
funktion.

På trods af det noget ensidigt patriarkalske billede, der tegner sig når
kønsrollerne vurderes formelt, er muslimernes historie og grundtekster fyldt med
fortællinger om kvinder som anvender deres køn eller marginaliserede position
til at få indflydelse for sig selv, deres familie eller folk.[note 21] Disse
fortællinger har bl.a. en stor symbolsk betydning i udvikling af den folkelige
identitet og kønsroller som tolket ud fra de religiøse skrifter.

Kønsadskillelse (seklusion) har været en udbredt praksis blandt antikke jødiske
og kristne samfund, særligt i områderne Mesopotamien og Persien, hvor senere
før-islamiske samfund har videreført praksissen. Der er ingen religiøs
legitimitet for seklusion i Koranen, selvom senere ortodokse trosretninger har
tolket snævre åbenbaringer som en generel opfordring[koran 52] til at underbygge
dets validitet. Ud fra dette tolkningsgrundlag gives praksissen religiøs
legitimitet blandt retningens tilhængere, hvorimod det inden for den brede
islamiske verden betragtes som særskilte kulturelle love og forordninger og
dermed uden for islams rammer. Derudover betragtes sådanne lovgivninger til
tider som en direkte ulydighed mod Guds befaling om lighed mellem kønnene[koran
53] (ligestilling) og sidestilles af majoriteten af muslimer med
kønsdiskrimination.[Kilde mangler]

Kønsopdeling af kvinder og mænd har eksisteret i mange samfund og har været
praktiseret i forskellige sammenhænge gennem tiderne og med forskelle fra kultur
til kultur. Overordnet udledes samfundsinstitutionerne og normsystemerne ud fra
kønnets biologiske, sociale eller religiøse identitet, rolle og funktion. I den
islamiske verden er kønsopdeling og omgang mellem personer af modsat køn i det
offentlige rum i varierende grad enten praktiseret frit i samfundet eller
forordnet som love. Opdelingen anvendes regulerende som en institution for at
forebygge kaos, fristelser og fordærv, særligt med afsæt i menneskets
seksualitet. Det er oftest med afsæt i den ærbødige og asketiske livsførelse
sådanne opdelinger i praksis udmøntes, uafhængig af deres karakter som
individuel eller kollektiv forpligtelse.

Generelt fordrejes kønsopdeling i islam som medførende kønsadskillelse eller
kønsdiskrimination. Eftersom kønsopdeling sker med en ligeværdighed for begge
køn hvor der ikke forskelsbehandles, er udlægningen oftest misbegrundet eller
med afsæt i særlige profane og ortodokse udlægning af islam med afsæt i polemik.
I Europa tager den politiske debat om kønnet i islam overvejende udgangspunkt i
det kvindelig køn; oftest med afsæt i emner relateret til kønsopdeling, hvor
udlægningen indicerer helt eller delvis undertoner af kønsdiskrimination og
-adskillelse (islamofobi). Særskilt i Danmark er det debatten om kvindens
klædedragt og tilsløring som undertrykkende foranstaltning, hindring for
integration og anvendelse i offentlige rum, der er i fokus. Det at kønnet
opdeles ved større religiøse forsamlinger (konferencer, menigheder, bedehuse)
eller brug af offentlige faciliteter (svømme- og gymnastikhaller, anstalter,
forsamlingshuse) med særlige hensyntagen og tilpasning til den islamiske
identitet, betragtes af islam-kritikere som udemokratisk, kønsdiskriminerede og
undertrykkende over for kvinden. Eftersom forholdene for mænd og kvinder
gennemgående er ligeværdige, selv om de er opdelt, betragter andre det som
polemik og til tider institutionaliseret intolerance overfor muslimer og den
islamiske identitet, dermed også religion i al almindelighed
(religionsfrihed).[Kilde mangler]

Islams syn på seksuel identitet, -adfærd, -handlinger og følelser har i
grundteksterne ”et positivt syn på seksualiteten hos både mænd og kvinder” og
”anerkender menneskets seksuelle behov og anser kærlighed mellem ægtefæller som
en gave fra Gud”. Seksualitet betragtes som en naturlig del af den menneskelige
eksistens, hvor partnerne bl.a. omtales som klædning for hinanden[koran 54] og
som en vej til sjælefred.[koran 55] Legale former for seksualitet er hverken
anset for syndige eller forbeholdt reproduktion. Prævention og afbrudt sameleje
er f.eks. tilladt, hvilket er en indikation af, at samleje ikke alene drejer sig
om formering. I Islam er det en grundværdi og forskrift, at seksualitet foregår
inden for rammerne af ægteskab. Seksuelle forhold mellem personer, der ikke er
gift (hor) eller mellem personer af samme køn (homoseksualitet)[koran 56]
betragtes som overskridelse af religionens grænser.[koran 57] Udover at hor og
homoseksualitet i den islamiske verden betragtes som en skændsel for samfundet,
er det inden for grundteksterne[koran 58] (og senere også islamiske ret) også
belagt med strenge strafferammer. Andre juridiske bestemmer om seksualitet,
bl.a. om renlighed, kønsdele, udflåd herfra og samlejestillinger nævnes i
grundteksterne[koran 59] og beskrives mere detaljeret i de teologiske værker.

Løfte om seksuel afholdenhed (cølibat) har ingen islamisk begrundelse, og den
askese der fordres af muslimer (både lægmænd som prædikanter) i grundteksterne,
rummer intet krav om seksuel afholdenhed. Derimod er seksuel afholdenhed
påkrævet under særlige riter og ritualer, f.eks. pilgrimsfærden og faste.
Særligt er samleje med en menstruerende kvinde, samt efter børnefødsler, ikke
tilladt.

Abort der fremprovokeres ved indgreb (fosterdrab) betragtes i islamisk ret som
forbudt og et overgreb på liv; særligt betragtes fostret fire måneder efter
undfangelsen som besjælet af Gud og dermed beseglet af livets hellighed.[koran
60] I særtilfælde hvor det f.eks. drejer sig om den svangre kvindes overlevelse,
voldtægt eller andre særlige specielle tilfælde er der udbredt enighed om
svangerskabsafbrydelse. I tilfælde af spontan abort (dødfødsel) efter fire
måneder skal fosteret - i lighed med alle andre afdøde - jordfæstes ved en
begravelsesceremoni.

Jomfru betegner inden for islam en (ung) kvinde som ikke har haft samleje (der
indebærer indføring af penis i skeden), og derfor har bevaret sin mødom; oftest
anvendt bredt i omtale af alle ugifte piger og kvinder. I teknisk og juridisk
forstand kan jomfru også anvendes om mænd der ikke har haft samleje, dvs. ugifte
mænd, selvom denne betegnelse ikke er gængs anvendt. Jomfruelighed er inden for
islam både i renheds og i seksuel forstand tæt forbundet med det kvindelige køn
og kvindens dyd indtil giftermålet. Ud fra forskellige sociale, kulturelle og
samfundsmæssige forordninger har jomfruelighed og jomfrubevis været en central
forordning. Måske har arveretslige implikationer betydet, at det har været en
ønskværdig forudsætning at vide om kvinden er jomfru ved ægteskabets indgåelse.
Generelt påfalder bevisbyrden for kvindens jomfruelighed hendes familie.
Herudover har faderen en anden ret over jomfruens ægteskab, idet kvinden
traditionelt giftes bort (ægteskab). Der er inden for islam ingen hellighed
forbundet med slægtens afkom af en ikke jomfruelig kvinde, ej heller er der
begrænsninger for at kvindelige jomfruer ikke kan ægtes af bestemte
samfundsklasser (f.eks. præster).

Den dydighed der er forbundet med muslimske kvinders jomfruelighed er tæt
forbundet med mødommen (jomfruhinden). Selvom de teologiske værker beskriver den
fromhed der er tilknyttet en jomfru og de retslige værker anfører retslige love
og forordninger om en jomfrus værge og rettigheder, er der ingen nærmere
forpligtelser eller begrænsninger for jomfruelige kvinder. I tilfælde med en
brudt jomfruhinde (enten fra et tidligere ægteskab, tilfældigt brud eller som
horkvinde), hvor kvinden gerne vil fremstå som jomfru, kan kvinderne i det 21.
århundrede få foretaget en mødomsrekonstruktion; sådan et moderne biologisk
indgreb, ligger uden for religionen islam og dermed forståelsen af
jomfruelighed.

Ægteskab er inden for islam en bindende kontrakt mellem en mand og en kvinde,
der for mandens part indebærer forsørgerpligt og sigter mod samliv i fælles
hjem. Hermed fungerer ægteskabet som det retsmæssigt regulerede forhold mellem
mand og kvinde med henblik på varigt fælleskab, hvor ægtefællernes retlige
status er forskellige. Traditionelt er manden formelt kvindens juridiske
overhoved, mens kvindens sociale berettigelse som ægtefælle er fødslerne og
opfostring af børnene. ”Islams regler for ægteskab søger først og fremmest at
sikre, at alle ved, hvem der har forsørgelsespligt over for de børn, der bliver
resultatet af et indgået ægteskab”. Herudover imødekommer religionen også andre
ægteskabstyper med andre formål end børnefødsel, bl.a. undgåelse af utugt og
gensidig kendskab og støtte af ægtefællerne. De islamiske grundtekster
indeholder lovbestemmer om ægteskab i almindelighed samt fortællinger om
hustruers list og magtudfoldelse,[koran 61] der gennemgående anvendes til at
forme og karakterisere kvindens identitet, ansvar og rolle som en tro ægtefælle.
I islam vurderes ægteskab som en central samfundsinstitution, hvor der også
fremgår klare regler om hvem man kan giftes med (incestforbud),[koran 62]
flerkoneri (polygyni)[koran 63] og ægteskabslovgivning generelt.

Ægteskab kan opløses på mandens forlangende gennem skilsmisse. Inden for de
juridiske rammer kan ”ægteskabet også opløses af en dommer, dersom den ene part
kan godtgøre, at den anden part ikke opfylder de ægteskabelige pligter” eller
ægteskabskontrakten. Islam påkræver at både manden og kvinden skal kræve
ægteskabet opløst i tilfældet af ægtefællens vantro (frafald).[koran 64]

Iblandt muslimer i vestlige og ikke-muslimske lande er det først og fremmest den
religiøse vielse (dvs. en vielse der ikke nødvendigvis er anerkendt eller
registret af en myndighed) der er af central betydning, da alene sådan en er
religiøst forordnet. En religiøs vielse har normalt ingen retslig
gyldighed,[note 22] hverken positiv eller negativt, og er fuldt lovligt efter
dansk ret. Således vil religiøst viet muslimer oftest omtale hinanden som
ægtemand og ægtekone, selvom de borgerligt ikke er gift. I tilfældet af
muslimske mænd der har indgået religiøse vielser med flere end en kvindelig
partner, vil denne efter dansk lov om civilstand betagtes som ugift eller enlig
(hvis han ikke bor sammen med partnerne), uafhængig af om partnerne er
udenlandske eller danske statsborger. I tilfældet af et muslimsk ægteskab er
indgået ved en myndighed i udlandet og samtidig er i strid med dansk ret, da er
ægteskabet ugyldigt i Danmark.

Islam skelner mellem forskellige typer af ægteskaber, særligt mellem ægteskab
(nikāḥ) og nydelsesægteskab (nikāḥ al-mutʿa), begge former er omtalt i
Koranen.[koran 65] Blandt visse senere islamiske lovskoler betragtes
nydelsesægteskab som en forældet praksis. De islamiske lovskoler der stadig
bekender sig til begge ægteskabstyper praktiserer også stadig begge typer.

Islam er i høj grad sammenfaldende med de jødiske og kristne skrifter hvad angår
arrangeret ægteskab, hvor ”ægteskaber arrangeres af repræsentanter for de to
familier. Frieren medbringer en brudesum til pigens familie, mens hun til
gengæld fører en medgift med ind i ægteskabet”. Det er familiens overhoved der
arrangerer ægteskabet, hvor ægteskabet fungerer ”som en social kontrakt med
juridiske og økonomiske konsekvenser. Manden gifter sig, kvinden bortgiftes og
indføres som fremmed i hans slægt”. Ud fra et samfunds og politisk perspektiv
anvendes arrangerede ægteskaber bl.a. til at besegle alliancer mellem stammer,
folk og familier.

Arrangerede og forældre-guided ægteskaber finder også sted blandt muslimer i den
vestlige verden, hvor det ”bl.a. på baggrund af disse forhold og den generelle
udlændingedebat, at et fleretal i Folketinget i 2002 indførte den såkaldte
24-års regel, der bl.a. kræver at begge parter skal være 24 år, hvis man ønsker
en ægtefælle fra udlandet indført til landet”. Reglen forhindre det ikke
lovmæssigt at indgå i ægteskab, alene tildeling af opholdstilladelse i Danmark.
Forskellige menigheder og foreninger der kæmper for retten til ægteskab på tværs
af landegrænser og nationaliteter er opstået i kølevandet af loven.

Tvang i forståelsen af retslig sanktioner, indgreb i handlefrihed, social
kontrol og tilsvarende, er en integreret del af alle rets- og lovfunderet
samfundsstrukturer, og religioner. Hvad angår trosforholdet og religiøsitet,
fastslår islam, ”at der ikke bør udøves tvang i religionen”, og dermed heller
ikke indenfor ægteskaber, der er en religiøs forordning.

Udlændingedebat i Danmark om arrangerede ægteskaber har til tider stillet
spørgsmålstegn ved forskellen og ligheden mellem tvangsægteskaber og arrangerede
ægteskaber, der herigennem har været tonesættende for hvordan islamiske
ægteskaber i al almindelighed praktiseres. Diskursen må antages at være politisk
betonet, eftersom det i en lang række muslimske lande er ”muligt at indgå og
opløse ægteskab efter juridiske regler”, der er identiske med, eller tager afsæt
i, den vestlige verdens retstraditioner.

Blandede ægteskaber er i islam ægteskaber, hvor alene manden som den ene
ægtefælle er muslim. Det kun tilladt muslimske mænd at indgå blandet ægteskab
med kvinder der enten er jøder eller kristne;[koran 66] islam tillader ikke
muslimske kvinder at indgå i blandet ægteskab (endogami)., Blandt visse senere
islamiske lovskoler er der herudover også lovgivet om ægteskab på tværs af
islamiske trosretninger. Selvom der samfundsmæssigt kan være forhindringer for
ægteskab mellem to muslimer fra hvert sit land eller sin kultur, eksisterer der
ingen religiøse forhindringer for sådanne typer af blandede ægteskaber inden for
islam.

Familie kan inden for islam anvendes i betydningen kernefamilie, dvs. ægtepar
samt disses børn, eller den udvidede familie, der ud over det mandlige
overhoved, hans hustru(er) og ugifte børn evt. også omfatter mandlige sønner og
disses hustruer og børn. Generelt anvendes det som betegnelse for husets
blodbeslægtede medlemmer, hvor omfanget af familien er stærkt afhængig af det
muslimske samfund.

Slægtskab afledes igennem det fædrene overhoved (patrilineær) hvor det normalt
også vil være den gifte kvinde der flyttet til sin mands familie (patrilokal). I
nogle samfund vil ægteparret bosætte sig nogle år hos en af familierne,
hvorefter de kan etablere sig uafhængigt af familien – en familiestruktur der er
blevet mere udbredt blandt muslimske familier i vesten.



https://da.wikipedia.org/wiki/Chile

Chile, officielt Republikken Chile (spansk: República de Chile), er et land på
den sydvestlige kyst af Sydamerika mellem Andesbjergene og Stillehavet. Chile
grænser op til Argentina, Bolivia, Peru samt Drakestrædet. Udover området på
fastlandet inkluderer Chile nogle stillehavsøer, og landet har et
territorialkrav på et 1,25 millioner km² stort område på Antarktis; disse krav
er dog suspenderet under Antarktistraktaten.

Atacamaørkenen i det nordlige Chile indeholder store mineralrigdomme, specielt
kobber. Landets befolkningsmæssige, kulturelle og politiske centrum er et
arealmæssigt relativt lille område nogenlunde midt i landet, hvor også den
største del af landbrugsproduktion findes. Sydchile er rigt på skove og
græsningsarealer, og her finder man desuden flere vulkaner og søer. Den sydlige
kyst er en labyrint af fjorde og kanaler, forvredne halvøer og øer.

Spanien erobrede og bosatte Chile i midten af det 16. århundrede og overtog
derved magten fra Inkariget. Efter at have erklæret sig uafhængig af Spanien i
1818 etablerede Chile sig i 1830'erne som en relativt stabil, autoritær republik
med en pæn økonomisk vækst. I midten af det 20. århundrede opstod der stor
politisk højre-venstre polarisering og uro. Dette kulminerede med militærkuppet
i 1973, hvor Salvador Allendes venstreorienterede regering blev væltet og
erstattet af et 16 år langt militærdiktatur. Diktaturet blev afløst af en
demokratisk valgt centrum-venstre-koalition, der styrede landet i fire
præsidentperioder frem til 2010.

I dag er Chile en af Latinamerikas mest stabile og velstående nationer. I maj
2010 blev Chile det første sydamerikanske land, der blev medlem af OECD. Chile
er medgrundlægger af internationale sammenslutninger som FN, Unasur (unionen af
sydamerikanske stater) og CELAC (sammenslutningen af latinamerikanske og
caraibiske stater).

Der er flere teorier om oprindelsen af navnet Chile. Ifølge 16.
hundredtalsforfatteren Diego de Rosales kaldte inkaerne dalen ved Aconcagua for
"Chili" efter en forvansket udgave af navnet på en picunche-høvding, Tili, som
herskede over området på den tid, hvor inkaerne erobrede området i det 15.
århundrede. En anden teori peger på ligheden mellem Aconcagua-dalen og dalen ved
Casma-floden i Peru, hvor der var en by og et område, der hed Chili.

Andre teorier hævder, at navnet kan være afledt af ord fra et oprindeligt folk
på området for "Jordens ende" eller "havmåger", fra mapuche-ordet "chilli", som
kan betyde "hvor landet ender", eller fra quechua-ordet "chiri", der betyder
"kold" eller "det dybeste sted på Jorden". Endnu et bud på oprindelsen af navnet
er fra det onomatopoietiske "cheele-cheele", som er mapuchernes imitation af
sangen fra den gulvingede stærling (lokalt kaldet trile).

De spanske conquistadorer hørte om navnet fra inkaerne, og de få overlevende fra
Diego de Almagros første spanske ekspedition syd for Peru kaldte sig selv for
"mændene fra Chilli". I sidste instans er Almagro krediteret for udbredelsen af
navnet "Chile" efter at have givet Mapocho-dalen dette navn.

For omkring 10.000 år siden indvandrede de første oprindelige folk til området
og bosatte sig i de frugtbare dale og kystområder i det, der er nutidens Chile.
Eksempler på fund fra disse folk er Monte Verde i nærheden af Puerto Montt,
Cueva del Milodón i Patagonien og lavatunnellen i Pali-Aike-krateret, ligeledes
i Patagonien. I det chilenske område boede forskellige folk. Mod nord boede
atacameñoerne og diaguitaerne; begge folkeslag var agerdyrkere og beherskede
vandingsteknikker, hvilket tyder på en vis statsdannelse. Længere mod syd boede
mapucherne (af spanierne kaldet araucaniere), som der menes at have været
omkring en million af. Inkaerne udbredte kortvarigt deres rige til at omfatte
det nordlige af nutidens Chile indtil omkring Santiago, men mapucherne modstod
med held adskillige inkaforsøg på at underlægge sig dem på trods af, at
mapucherne tilsyneladende ikke havde nogen central magt. Kulminationen på denne
strid var slaget ved Maule (i slutningen af det 15. århundrede), hvor
inkaherskeren Túpac Yupanqui ved floden Maule måtte se sig besejret i et
blodigt, tre dage langt slag, der blev enden på inkaernes erobringstogt mod syd.

I 1520 var Ferdinand Magellan på sin vej Jorden rundt nået til sydspidsen af
Sydamerika og rundede som den første europæer dette punkt, og han blev ligeledes
den første europæer til at sætte foden på jorden i det, der nu er Chile. Den
næste europæer, der ankom, var Diego de Almagro, der med sine conquistadorer i
1535 var på jagt efter guld og i den forbindelse drog sydpå fra Peru. Spanierne
mødte på deres vej forskellige folkeslag, der klarede sig selv med agerdyrkning
med svedjebrug og jagt. Almagro blev imidlertid skuffet over manglen på ædle
metaller og desuden afskrækket af de lokale beboeres stridbarhed og vendte
tilbage til Peru. Nogle år senere var det Pedro de Valdivia, der drog mod syd,
og denne gang var erobringen mere hårdnakket. Han grundlagde Santiago i 1541, og
skønt spanierne stadig ikke fandt ædle metaller, kunne de godt se
agerbrugspotentialet i de frugtbare dalområder. Chile blev derpå en del af det
Spanske imperium.

Erobringen af landet forløb gradvist, og europæerne led flere tilbageslag. Et
omfattende mapuche-oprør, som blev indledt i 1553, resulterede i Valdivias død
og ødelæggelse af mange af spaniernes vigtigste bosættelser. Nye oprør fandt
sted i 1598 og 1655. Ved hvert oprør rykkede sydgrænsen for spaniernes koloni
længere mod nord. Den spanske regerings afskaffelse af slaveriet i 1683 skete i
erkendelse af, at modstanden voksede, når man gjorde mapucherne til slaver.
Trods de kongelige forbud vedblev relationerne mellem kolonisterne og de
oprindelige folk at være spændte.

Med sin placering på et relativt lille område defineret af Andesbjergene mod
øst, Stillehavet mod vest, Atacama-ørkenen mod nord og mapuchernes område mod
syd blev den chilenske koloni en af de mest centraliserede og homogene af de
spanske kolonier i Sydamerika. Kolonien opfattede det som sin opgave med sin
grænsegarnison at hindre angreb, dels fra mapucherne, dels fra spaniernes
europæiske fjender, først og fremmest briterne og hollænderne. Boucaniers og
engelske eventyrere plagede sammen med mapucherne kolonien; et eksempel herpå er
Francis Drakes overfald på koloniens vigtigste havn i Valparaíso i 1578. Chile
havde derfor en af de største hære i Amerika og var en af de mest militariserede
spanske besiddelser, hvilket betød store udgifter for vicekongedømmet i Peru.

Den første folketælling blev foretaget under Agustín de Jáureguis regering i
1777-78. Den viste, at der i kolonien var 259.646 indbyggere, deraf 73,5 % af
europæisk afstamning, 7,9 % mestizer, 8,6 % oprindelige folk og 9,2 % sorte. Der
blev foretaget en lignende folketælling i Chiloé-provinsen i 1784, og den viste,
at der her boede 26.703 indbyggere, heraf 64,4 % af europæisk afstamning samt
35,5 % oprindelige folk.

Under Napoleonskrigene i Europa havde franskmændene sat Joseph Bonaparte på den
spanske trone i 1808, og dette satte skub i et spirende ønske i kolonien om at
opnå selvstændighed. En national junta opkaldt efter Ferdinand 7., arving efter
den afsatte spanske konge, blev dannet d. 18. november 1810. Regeringsjuntaen
erklærede Chile for en autonom republik inden for det spanske monarki. Til minde
om dette fejrer Chile nationaldag hvert år d. 18. september.

Efter disse begivenheder fik bevægelsen for fuldstændig uafhængighed mere vind i
sejlene. Bevægelsen blev anført af José Miguel Carrera og hans to brødre Juan
José og Luis. Spanierne søgte derpå at genskabe sit herredømme over Chile og
flere andre dele af Sydamerika, der ligeledes forsøgte at opnå uafhængighed, i
det forløb, der blev kaldt reconquistaen. Dette førte til yderligere modstand,
men også interne kampe, idet Bernardo O'Higgins udfordrede Carreras magt i
ledelsen af uafhængighedsbevægelsen.

Krigshandlingerne fortsatte med ujævne mellemrum indtil 1817. Under en af
spaniernes succesfulde togter måtte uafhængighedsbevægelsens ledere flygte til
Argentina, og her blev Carrera fængslet. O'Higgins, der i eksilet var blevet
udnævnt til øverste diktator, og den argentinske general José de San Martin, en
helt fra Argentinas selvstændighedskrig, samlede en hær og krydsede med den
Andes, hvorpå de besejrede royalisterne i Chile. Den 12. februar 1818 godkendte
O'Higgins teksten til Chiles uafhængighedserklæring, og landet betragtede
herefter sig selv som selvstændigt, idet dette dog først blev bredt anerkendt
hen imod midten af århundredet.

Den politiske revolte medførte dog ikke større sociale ændringer i landet, og
samfundet i det 19. århundredes Chile bibeholdt en stærk klasseopdeling, som i
stor udstrækning skyldtes den politik, spanierne havde ført, samt den katolske
kirkes dominans.

Langsomt begyndte Chile at øge sin indflydelse og etablere sine grænser. I
første omgang gik man efter Chiloé-øgruppen, som spanierne havde bevaret magten
over, og efter nogle militære forsøg på erobring, opgav spanierne modstanden, og
øgruppen blev chilensk ved Tantauco-aftalen i 1826. Økonomien blev markant
forbedret med et sølvfund i Chañarcillo og den voksende handel via Valparaíso. I
den forbindelse opstod der en konflikt med Peru om herredømmet over
Stillehavskysten. Samtidig søgte man fra omkring 1848 at trænge ind i
Araucanía-regionen samt at styre bosættelsen af de talrige tyske immigranter,
der i stort omfang kom til at leve i de nuværende Los Ríos- og Los
Lagos-regioner. Magallanes-regionen blev en del af nationen i 1843 med
opførelsen af Bulnes-fortet, og Antofagasta-området, der på det tidspunkt
tilhørte Bolivia, begyndte at blive befolket.

Mod slutningen af det 19. århundrede konsoliderede regeringen i Santiago i syd
med den endelige besættelse af Araucanía. Grænsetraktaten fra 1881 mellem Chile
og Argentina bekræftede Chiles suverænitet over Magellanstrædet. Som et resultat
af salpeterkrigen med Peru og Bolivia (1879-83) ekspanderede Chile sit
territorium mod nord med næsten en tredjedel og eliminerede derved Bolivias
adgang til havet samtidig med, at man vandt vigtige nitratforekomster, hvis fund
skabte en periode med national velstand.

Borgerkrigen i Chile (1891) medførte en omfordeling af magten mellem præsidenten
og kongressen, så kongressen fik mere magt, som man kender det fra
parlamentarisme, dog uden den normale procedure med, at parlamentet (kongressen)
valgte regeringslederen. Men borgerkrigen havde også været en kamp mellem dem,
der gik ind for opbygning af lokal industriproduktion, og de magtfulde chilenske
bankinteresser, særligt House of Edwards, der havde stærke forbindelser til
udenlandske investorer.

Chiles økonomi degenererede delvist til et system, der beskyttede den herskende
elite, og korruption var udbredt i landet omkring århundredskiftet til det 20.
århundrede. Langsomt begyndte middel- og arbejderklasserne at blive styrket, og
flere nye partier, som det Demokratiske Parti (støttet af håndværkere og
arbejdere i byerne) og det Radikale Parti (støttet af byernes middelklasse og
eliten i provinsen), vandt frem. I 1920'erne blev de traditionelle konservative
partier besejret, da den reformvenlige Arturo Alessandri blev valgt til
præsident, men hans reformprogram blev i lang tid obstrueret af den konservative
kongres, indtil han fik støtte fra militære grupper, der var utilfredse med
nedskæringerne i deres rækker.

Alessandri blev stødt fra magten af konservative officerer, og i 1924-25 blev
landet ledet regeringsjuntaer, hvor den anden junta dog arbejdede på at få
Alessandri tilbage og frivilligt afgav magten til ham. Så var vejen banet for
Alessandri, der samme år stod bag en ny forfatning, der blandt andet betød et
officielt brud mellem kirke og stat, tillod arbejderne at organisere sig og
øgede præsidentens magt på bekostning af kongressen. Denne forfatning fungerede
til 1973.

Præsidentens øgede magt kom general Carlos Ibáñez del Campo til gode, da han i
1927 kom til magten efter et manipuleret valg. Hans styre var reelt et diktatur,
idet parlamentet var sat helt ud af kraft. Imidlertid var han relativt populær,
idet han kunne lukrere på store lån fra banker i USA og i øvrigt sørgede for at
tilgodese middelklassens behov. Hans popularitet led imidlertid et gevaldigt
knæk med Wall Street-krakket i 1929 og Depressionen, der fulgte. Folkeforbundet
opgjorde senere, at ingen nation i verden led mere under Depressionen end Chile,
hvor på et tidspunkt næsten en fjerdedel af arbejdsstyrken var uden arbejde.
Ibáñez frygtede en borgerkrig og gik i eksil i Argentina i 1931, efter at han
havde overgivet magten til en demokratisk valgt efterfølger. Dette medførte, at
hans status ikke for alvor led, og at han de følgende årtier fortsat var en
central politisk skikkelse og i øvrigt blev valgt til præsident igen i 1952.

I første omgang medførte krisen og Ibáñez' flugt dog en periode med megen
ustabilitet og flere kortlivede regeringer. I 1932 kom Alessandri imidlertid
tilbage på præsidentposten, og demokratiet kom snart på skinner igen, idet
Alessandri nu var mere midtsøgende end tidligere. I kølvandet på Alessandri kom
det Radikale Parti, et midterparti, til magten og sørgede for stabilitet i de
følgende år, ofte i koalition med andre partier. Med Ibáñez' anden
regeringsperiode og hans efterfølger, Jorge Alessandri (Arturo Alessandris søn),
vendte konservatismen tilbage til magten.

I 1964 blev Alessandri afløst af kristendemokraten Eduardo Frei Montalva, der på
baggrund af absolut flertal for sin politik igangsatte en række store reformer.
Reformerne omfattede sociale og økonomiske forhold, særligt inden for
undervisning, boliger og landbrug. De store ambitioner blev ikke helt indfriet,
idet der kom modstand fra begge de politiske fløje: Enten var reformerne for
drastiske, eller også var de ikke omfattende nok.

I 1970 blev socialisten Salvador Allende valgt som præsident i Chile som den
første marxistiske regeringsleder i Sydamerika. Allende fik gennemtrumfet flere
socialistiske tiltag som nationalisering af kobber-miner, der hovedsageligt var
ejet af amerikanske firmaer, og overtagelse af andre store virksomheder, banker
og godser. Ledelsen af godser og fabrikker blev overtaget af bønder og
arbejdere. Samtidig fik Allende hævet lønningerne, hvilket kom et meget stor del
af befolkningen til gode og satte gang i købekraften.

Efter den første tid med opbakning bag hans politik fik Allende efterhånden
problemer med at holde sammen på den koalition, der havde sikret ham valget, men
værre var, at oppositionen, der havde magten i kongressen, blev betydeligt mere
aktiv i sin politik. Udenrigspolitisk søgte Allende at holde gode forhold til
USA, men samtidig øgede han forbindelserne til de lande, USA anså som deres
fjender, heriblandt Sovjetunionen, Nordvietnam, Nordkorea, Cuba og Kina. USA's
reaktion var tosidet: På overfladen var man kølig, især efter nationaliseringen
af de amerikanskejede kobberminer, og Nixons regering pressede Chile på
økonomien. Samtidig arbejdede USA i det skjulte på at destabilisere den
socialistiske regering ved at finansiere Allendes modstandere og opfordre til et
kup.

Efterhånden forværredes økonomien i Chile, hvilket styrkede oppositionen, der
samtidig forenede kræfterne fra kristendemokraterne og de konservative, efter at
kristendemokraterne i begyndelsen af Allendes regeringsperiode ikke havde
modarbejdet ham. Et vigtigt kongresvalg i marts 1973 ændrede imidlertid ikke
meget ved magtfordelingen, idet oppositionen ikke opnåede de forventede to
tredjedeles flertal, som kunne have væltet Allende. I stedet betød resultatet
større konfrontationer, der blev gradvist mere voldelige, på gadeplan mellem
regeringsstøtter og tilhængere af oppositionen. De yderste politiske fløje fik
vind i sejlene, og højrefløjen søgte at få militæret på sin side. Et militært
kup blev forpurret i juni, men hændelsen gav et signal om, at militæret var
nervøst. Samfundet gik mere og mere i stå, og da kongressen og højesteret
tilføjede Allende et sviende nederlag, planlagde han at søge om støtte til sin
politik ved en folkeafstemning. Imidlertid kom militæret under ledelse af den
nyudnævnte hærchef, Augusto Pinochet, dette i forkøbet ved at angribe
strategiske civile myndigheder i landet den 11. september 1973. Det var starten
på det militærkup, der styrtede Allendes regering. Undervejs i kuppet led
Allende en voldelig død, øjensynligt begik han selvmord, hvilket en
domstolsafgørelse har fastslået i 2012. USA's rolle i kuppet og Allendes død er
uklar, men Henry Kissinger fortalte Nixon, at USA havde "hjulpet" kuppet.

Efter kuppet tog en militærjunta under ledelse af general Pinochet magten. De
første år af dette styre var præget af talrige overtrædelser af
menneskerettighederne. Ifølge Rettig-rapporten blev mindst 2.115 mennesker
dræbt, lige som et meget stort antal (der er nævnt tal på 28.000 eller mere)
blev udsat for tortur. Det chilenske nationalstadion blev straks efter kuppet
omdannet til en koncentrationslejr, og her blev den internationalt kendte sanger
og sangskriver Victor Jara dræbt blandt mange andre.

Landet blev styret som et militærdiktatur, og en ny grundlov blev vedtaget ved
en kontroversiel folkeafstemning 11. september 1980. Grundloven gav yderligere
magt til præsidenten, hvorpå Pinochet blev valgt som præsident for yderligere
otte år. I løbet af 1980'erne oplevede Pinochets styre gradvis større folkelige
protester, og regeringen måtte efterhånden tillade større frihed til fx at
forsamle sig, tale og danne foreninger, herunder fagforeninger og politiske
partier. Regeringen satte gang i markedsorienterede økonomiske tiltag og
bevægede sig hen imod en fri markedsøkonomi, hvilket satte gang i lokale og
udenlandske investeringer; dog blev kobberindustrien og andre vigtige
mineralområder ikke åbnet for markedet.

Ved en folkeafstemning 5. oktober 1988 fik Pinochet ikke støtte til en ny
otteårs periode som præsident. I stedet blev der afholdt valg til både
præsidentposten og størstedelen af kongressen i december 1989. Her vandt
kristendemokraten Patricio Aylwin som kandidat for en koalition af 17 partier,
og han blev derfor præsident, dog kun for en fireårig overgangsperiode.

Siden Pinochets fald har Chile igen været et demokrati med frie valg, og i den
tid har der været præsidenter fra såvel midten med Eduardo Frei Ruiz-Tagle
(1994-2000), venstrefløjen med Ricardo Lagos (2000-2006) og den første
kvindelige præsident Michelle Bachelet (2006-2010 og igen fra 2014) samt
højrefløjen med Sebastián Piñera (2010-2014).

Der har været foretaget mange undersøgelser af forbrydelserne begået under
Pinochets regime. Pinochet forblev efter udløbet af sin præsidentperiode som
øverste militære leder i landet til 1998. Herefter blev han udnævnt til senator
på livstid. Dette gav automatisk immunitet for retslig forfølgelse. Senere samme
år rejste han til Storbritannien for at modtage lægebehandling, men her blev han
arresteret på basis af universel jurisdiktion, og han blev fængslet i halvandet
år, inden han blev udleveret til Chile. Nu kunne han tiltales for sine
forbrydelser, men juridiske slagsmål, bl.a. som følge af Pinochets sygdom,
medførte, at han døde uden at blive retsforfulgt i sit hjemland for sine
forbrydelser.

To hændelser bragte i 2010 Chile i nyhedernes overskrifter verden over. Først
blev landet udsat for et voldsomt jordskælv, hvor over 500 mennesker omkom og
over en million blev hjemløse, og senere på året blev 33 arbejdere indespærret i
en mineulykke, og de sad indespærret i 69 dage, inden de blev reddet op i god
behold.

Chile er en republik med repræsentativt demokrati, hvor præsidenten både er
statsoverhoved og regeringsleder. Landet har flerpartisystem, men fungerer i
praksis som et topartisystem på grund af det binomiale valgsystem. Den udøvende
magt ligger hos regeringen, den lovgivende magt hos regeringen og de to kamre i
kongressen. Den dømmende magt er uafhængig af både den lovgivende og den
udøvende magt.

Den nuværende grundlov blev vedtaget under Pinochets militærregime i september
1980 ved en folkeafstemning, der af flere iagttagere blev betegnet som
problematisk. Loven trådte i kraft fra marts 1981. Efter Pinochets nederlag i
folkeafstemningen i 1988 blev grundloven ændret, så fremtidige ændringer af den
ville være lettere at gennemføre. I september 2005 underskrev præsident Ricardo
Lagos en række ændringer til grundloven efter beslutning i kongressen. Blandt
ændringerne var fjernelse af udpegede senatorer og senatorer på livstid,
præsidentens mulighed for at udskifte den øverste militære leder samt en
nedsættelse af præsidenters valgperiode fra seks til fire år.

Kongressen i Chile har to kamre: Et senat med 38 sæder samt et deputeretkammer
med 120 sæder. Senatorerne vælges for otte år ad gangen med forskudte valg, mens
de deputerede vælges for fire år ad gangen. Valgene til kongressen foregår efter
et binomialsystem, hvor der i hvert valgområde vælges to repræsentanter.
Systemet tilgodeser i stor udstrækning store partier eller valgforbund, og i
Chile har man siden Pinochets afgang haft to store koalitioner, der i de fleste
tilfælde får et mandat hver. Det er kun, hvis den ene af koalitionerne opnår
mere end dobbelt så mange stemmer som den anden, at vinderen får begge mandater.
Af samme grund er de to store koalitioner ofte tæt på at være lige store i begge
kamre.

Kongresbygningen ligger i Valparaíso omkring 140 km vest for hovedstaden
Santiago, hvor Palacio de La Moneda, præsidentens residens, ligger.

I det nuværende senat har centrum-venstre-koalitionen Ny Majoritet flertal med
20 mandater, mens højrefløjskoalitionen Alliance har 15 (tre senatorer er
uafhængige). Det seneste valg fandt sted 17. november 2013 og omfattede både
valg af præsident, valg til deputeretkammeret samt valg af 20 af senatorerne.
Valgets resultat træder i kraft 11. marts 2014, og der skete en lille
forskydning i senatet, så der fremover er 21 fra Ny Majoritet, 16 fra Alliance
og én uafhængig. Tilsvarende har Ny Majoritet flertal i deputeretkammeret med 68
pladser, mens Alliance fik 48, og der var fire pladser til deputerede uden for
alliancerne. Præsidentvalget blev afgjort i to runder, idet valgets vinder,
Michelle Bachelet fra Ny Majoritet, med 46,7 % af stemmerne ikke fik absolut
flertal. I anden runde, der blev afholdt fire uger senere, 15. december, var
Bachelet oppe imod Evelyn Matthei fra Alliance, og her vandt Bachelet med 62,2 %
mod 37,8 %, og hun er dermed klar til at afløse Sebastián Piñera og genindtage
præsidentposten, som hun også – som den første kvinde i Chiles historie – indtog
i 2006-2010.

Chiles retsvæsen omfatter blandt andet en appeldomstol, et system af militære
domstole, en forfatningsdomstol og højesteretten. I juni 2005 afsluttede Chile
en gennemgribende revision af kriminalretssystemet. Reformen har erstattet
inkvisitionsprocesser med anklageprocesser, som svarer mere til dem, man kender
fra lande som USA og Danmark.

Siden Chile var helt ung som selvstændig nation, har den været meget aktiv i
internationale forhold. I 1837 gik landet aggressivt ind i en udfordring af den
peruvianske havneby Callaos dominans på stillehavshandelsruterne og besejrede
den kortlivede alliance mellem Bolivia og Peru (Peru-Bolivia-konføderationen,
1836-39) i Konføderationskrigen. Krigen betød opløsningen af konføderationen og
en fordeling af magten i Stillehavsområdet. En ny krig, Salpeterkrigen
(1879-83), befæstede Chiles regionale betydning og øgede samtidig landets areal
i betragtelig grad.

I løbet af det 19. århundrede var Chile handelsmæssigt tættest forbundet til
Storbritannien, et land der havde afgørende betydning for organiseringen af
Chiles flåde. Frankrig påvirkede Chiles rets- og uddannelsessystemer og havde en
væsentlig indflydelse på landet i blandt andet hovedstadens arkitektur, som i
stort omfang blev til under det økonomiske opsving omkring skiftet til det 20.
århundrede. Tyskland øvede indflydelse på Chile ved organiseringen og skolingen
af landets hær, som blev forestået af preussere.

Den 26. juni 1945 var Chile blandt de 50 nationer, der underskrev De Forenede
Nationers Pagt i San Francisco, USA, og dermed grundlagde FN. Med militærkuppet
i 1973 blev Chile isoleret politisk på den internationale scene som følge af
udbredte brud på menneskerettighederne.

Siden sin tilbagevenden til demokrati i 1990 har Chile været en aktiv deltager i
den internationale politiske arena. I januar 2005 afsluttede nationen en toårig
plads som ikke-permanent medlem af FN's sikkerhedsråd, og fra januar 2014
genindtog den pladsen. Chileneren Jose Miguel Insulza har siden 2005 været
generalsekretær i Organisationen af Amerikanske Stater. Chile er et aktivt
medlem af FN's organisationer og deltager i FN's fredsbevarende styrker og har
siden 2011 været medlem af FN's menneskerettighedsråd. Landet var vært for
forsvarsministermøde for Amerika i 2002 og for APEC-topmøde og tilhørende
mødeaktiviteter i 2004. Det var ligeledes vært for ministermødet i Community of
Democracies i april 2005 og for den ibero-amerikanske konference i november
2007. I egenskab af observatørnation i Mercosur og fuldt medlem af APEC har
Chile været en vigtig spiller vedrørende internationale økonomiske emner og
frihandel på den sydlige halvkugle.

Chile har diplomatiske forbindelser med de fleste lande i verden. Det fik
afsluttet sin territorialstrid med Argentina i 1990'erne bortset fra
grænsedragningen i det sydligste Patagonien. Chile og Bolivia afbrød deres
diplomatiske forbindelser i 1978, efter at det mislykkedes at komme til enighed
om en løsning på Bolivias ønske om igen at få den forbindelse til havet, som
landet mistede under Salpeterkrigen 1879-93. De to lande har i stedet
forbindelse på konsulniveau.

De væbnede styrker i Chile er underlagt civil kontrol, som udøves af præsidenten
gennem forsvarsministeren. Præsidenten har bemyndigelse til at udskifte chefen
for de væbnede styrker.

Den nuværende chef for hæren er general Juan Miguel Fuentealba Poblete. Hæren
består af 45.000 mand og er organiseret med hovedkvarter i Santiago, seks
divisioner fordelt over landet, en luftbrigade i Rancagua og en specialkommando
i Colina. Den chilenske hær opererer med 105 Leopard 1A5 som hovedkampvogn, og i
marts 2006 købte man 140 brugte Leopard 2A4 fra Tyskland.

Flådens chef er admiral Enrique Larrañaga Martin, som står i spidsen for 21.773
mand, heriblandt 2.500 marineinfanterister. Ud af flåden på 29 overfladefartøjer
er kun otte større krigsskibe (fregatter). Disse skibe har base i Valparaíso.
Flåden har egne luftfartøjer beregnet til transport og overvågning; den har
ingen kamp- eller bombefly. Flåden råder desuden over fire ubåde med base i
Talcahuano.

Luftvåbnets chef er general Jorge Roja Ávila, som står i spidsen for 12.500
mand. Luftvåbnets materiel og mandskab er fordelt på fem flyverbrigader, som har
hovedkvarterer i Iquique, Antofagasta, Santiago, Puerto Montt og Punta Arenas.
Luftvåbnet opererer endvidere fra Eduardo Frei-forskningsstationen på King
George Island i Antarktis. Chile råder over 44 F-16 Fighting Falcon kampfly samt
en række andre fly og helikoptere.

Efter militærkuppet i 1973 kom gendarmerne (Chiles politistyrke) til at høre
under forsvarsministeriet. Efter genindførelsen af demokratiet vendte styrken
operationelt set tilbage til indenrigsministeriets ressort, men hører nominelt
stadig til under forsvarsministeriet. General Gustavo González Jure er øverste
politichef for omkring 40.000 ansatte, der har ansvaret for sikring af lov og
orden, trafikregulering, narkotikabekæmpelse, grænsekontrol og bekæmpelse af
terrorisme.

Ifølge den chilenske lov skal 10% af indtægterne fra det statsejede mineselskab
Codelco gå til de væbnede styrker. I forbindelse med landets 200 års jubilæum i
2010 foretog Chiles væbnede styrker en "modernisering"srunde. I 1998 købte Chile
202 brugte Leopard A1-kampvogne fra den hollandske hær af Rotterdamse Droogdok
Maatschappij (RDM). To chilenske generaler, Luis Lobos og Gustavo La Torre, blev
i den forbindelse dømt for at have modtaget bestikkelse for over en halv million
dollars. Til søs har Chile anskaffet to brugte M-klasse (Multipurpose) og to
brugte L-klasse (Luchtverdediging) fregatter fra den hollandske flåde, samt fire
brugte Type 22/23-fregatter fra Royal Navy. Chile har dog købt to nye
Scorpène-ubåde taget i brug i 2005/2006.

Endelig har Chile købt 18 brugte F-16-kampfly fra det hollandske luftvåben og 10
nye af Lockheed Martin.

Chile er opdelt i 15 regioner (spansk región), der hver ledes af en intendant.
Regionerne er opdelt i provinser, hvor en guvernør står i spidsen. Intendanter
og guvernører udpeges af landets præsident. Det nederste administrative niveau
er kommuner, som administreres af kommunalbestyrelser med borgmestre som øverste
ledere. Kommunalbestyrelserne vælges for fire år ad gangen.

Hver region har et navn og et nummer angivet med romertal (undtagen Santiago
Hovedstadsregionen, der forkortes RM), der grundlæggende begynder i nord og
slutter i syd, med få undtagelser.

Fra nord til syd strækker Chile sig over 4.300 km, og på det bredeste sted er
landet 240 km fra det østligste til det vestligste punkt. Det samlede areal er
på 756.102 km². Hvis man indregner de øer, som landet har i Stillehavet (men
ikke de områder på Antarktis, som det gør krav på), ligger det mellem 17. og 56.
sydlige breddekreds samt 66. og 81. vestlige længdekreds.

Chile er det land i verden, der har den største udstrækning i nord-sydlig
retning,, og dette er med til at gøre, at landet har en stor variation i
landskabsformer. Atacamaørkenen mod nord indeholder store mineralrigdomme, især
kobber og nitrat. Den relativt lille centrale dal, hvor Santiago ligger, er den
dominerende i landet, hvad angår befolkning og landbrugsproduktion. Det er også
herfra, landet historisk set har arnested, og hvorfra det har ekspanderet mod
nord og syd, indtil det har opnået sit nuværende omfang. Det sydlige Chile er
rigt på skove og græsningsland, og her finder man en række vulkaner og søer. Den
sydlige kyst er en labyrint af fjorde, kanaler, forvredne halvøer og øer.
Andesbjergene ligger på landets østligste grænse, mens Stillehavet ligger mod
vest. Chile grænser op til Peru mod nord på en 171 km lang strækning, mod
Bolivia mod nordøst på 860 km og Argentina på 5.308 km mod øst. Kystlinjen mod
vest og syd er på i alt 6.339 km.

Chile kontrollerer Påskeøen (3.512 km vestpå i Stillehavet), Salas y Gómez
(3.210 km vestpå), Juan Fernández-øerne (670 km vestpå) og Desventuradas-øerne
(850 km vestpå) – sidstnævnte øer uden permanent beboelse, men vigtige i forhold
til Chiles krav på havterritorium, der også tager udgangspunkt i disse øer.
Endvidere gør Chile krav på 1.250.000 km² af Antarktis syd for landet, men dette
og andre landes krav er suspenderet under Antarktistraktaten, som Chile er
medunderskriver af.

Chile ligger langs en seismisk og vulkansk zone, en del af Ildringen, som følge
af bevægelserne af Nazca Pladen og den Antarktiske Plade mod den Sydamerikanske
Plade.

Sent i Palæozoikum, for 251 millioner år siden, var det nuværende Chile en
ophobning af havaflejringer, der hørte til kontinentet Gondwanaland. Mod
slutningen af Mesozoikum, for 66 millioner år siden, begyndte havbunden at hæves
som følge af kollisionen mellem Nazcapladen og den Sydamerikanske Plade;
sammenstødet havde som resultat skabelsen af Andesbjergene. Området blev formet
over millioner af år som følge af foldningen af klipperne, der resulterede i den
nuværende geologiske form.

Chile består af et centralt dalområde, der strækker sig i landets længderetning
og flankeres af to bjergkæder, der samlet set udgør omkring 80 % af landets
areal. Det drejer sig mod øst om Andesbjergene, som udgør en naturlig grænse til
Bolivia og Argentina og når næsten syv tusinde meter op med blandt andet
vulkanen Ojos del Salado (6.891 m), samt tættere mod havet den noget lavere
kystbjergkæde, som når lige over tre tusinde meter; højeste punkt er Cerro
Vicuña Mackenna på 3.114 m. Mellem kystbjergene og havet ligger der en række
kystsletter af varierende udstrækning, og her har det været muligt at opføre
byer og anlægge store havne. Nogle af de centrale dalsletter mellem bjergkæderne
omfatter arealer øst for Andes, for eksempel de patagoniske stepper og
Magellan-området, mens andre er højtliggende plateauer helt omgivet af bjerge,
for eksempel Altiplano og Puna de Atacama.

Det nordligste af de fem landskabsområder i Chile, Norte Grande er området
mellem landets nordgrænse og 26. sydlige breddekreds og strækker sig over tre
regioner. Det er præget af Atacamaørkenen, som er den tørreste i verden. Ørkenen
er opsplittet af vandløb, der oprindeligt udgjorde Pampa del Tamarugal. I Norte
Grande er kystbjergene kompakte og falder stejlt ned mod kystarealet med
sletter. Andesbjergene er her delt i to arme, hvoraf den østligste løber i
Bolivia; bjergene er her meget høje og præget af vulkansk aktivitet, som med
ophobninger af sedimenter har skabt Altiplano og saltformationer som Salar de
Atacama.

Umiddelbart syd for Norte Grande ligger Norte Chico, der strækker sig til floden
Aconcagua. Her er Andesbjergene faldende i højde fra Norte Grande og ligger
tættere på kysten; ved Illapel er bjergryggen blot 90 km fra kysten, hvilket
også er det smalleste øst-vestligste sted i landet. I dette område mødes de to
bjergkæder, hvorved der reelt ikke er nogen højslette mellem kæderne på dette
sted. Tilstedeværelsen af floder har til gengæld skabt tværgående dale, hvor
landbrugsproduktion har bredt sig meget i nyere tid. Samtidig er kystsletterne
bredere her end længere nordpå.

Zona Central er Chiles mest befolkede område. Kystsletterne er brede og muliggør
etablering af byer og havne ved kysten, og kystbjergene er yderligere faldende i
højde her. Andesbjergene er fortsat op imod seks tusinde meter høje, men falder
til et niveau på omkring fire tusinde meter i dette område. I en del af områdets
udstrækning er der ikke nogen kystbjergkæde, men mod syd dukker den op igen i
form af Cordillera de Nahuelbuta, mens istidsaflejringer har skabt en række søer
i La Frontera-området.

Syd for Zona Central ligger Zona Sur, der er kendetegnet ved sine mange søer. I
dette område er sletten mellem de to bjergkæder tæt på at være på højde med
havoverfladen, og fra de mange søer fører en række floder vandet mod havet.
Området er rigt på græsningsmuligheder, og kvæghold er den vigtigste
landbrugsform her. I den sydligste del finder man de sydligste højdedrag af
kystbjergene, og der er umiddelbart syd for Zona Central fra havet ind i landet
en markant bugt, hvori den store øgruppe, Chiloé, ligger.

Det sydligste landskab er Zona Austral, der udgøres af Chile-delen af
Patagonien. Under sidste istid var dette område dækket af is, som fik en markant
betydning for landets forrevne struktur. En af konsekvenserne er, at
bjergkæderne nordfra er lavere, og det samme er sletten mellem dem. Da
kystbjergene reelt er væk her, er sletten blevet så lavtliggende, at den er
blevet til havbund, mens bjergene titter op i form af øgrupper, heriblandt
Chiloé og Chonos. Også Andesbjergene er stærkt faldende, og bjergene eroderer
til en række fjorde mod havet. Længst mod syd bøjer Sydamerika og dermed Chile
af mod sydøst, og den sydligste del af området udgøres af Chiles del af
Ildlandet, og her samt nord herfor på fastlandet finder man et relativt fladt
landskab.

Blandt Chiles øer i Stillehavet kan fremhæves Juan Fernández-øerne og Påskeøen,
der ligger på den højderyg, der er skabt af sammenstødet mellem Nazcapladen og
Stillehavspladen.

Med sin beliggenhed på Ildringen rammes Chile jævnligt af jordskælv. Den 22. maj
1960 ramte et jordskælv landet med en styrke på 9,5 på Richterskalaen, og det er
dermed et af verdens kraftigste jordskælv. Den tilhørende tsunami nåede en højde
på 11,5 m ved kystbyen Puerto Saavedra vest for Temuco. Puerto Saavedra blev
praktisk taget ødelagt.

Senest den 27. februar 2010 ramte et jordskælv kysten ud for regionen Maule 325
kilometer fra hovedstaden Santiago og 115 kilometer fra byen Concepcion. Dette
jordskælv havde en styrke på 8,8 på Richterskalaen.

På grund af ørkenen er der i Norte Grande kun få vandløb, der bortset fra Loa
ikke har afløb til havet. Loa, som udspringer i Miño Volcano i Andesbjergene og
løber til Stillehavet er med sine 440 km landets længste flod. På højsletten har
vandløb i 4.517 meters højde dannet søen Chungará, som er en af de højest
beliggende floder i verden. Søen ligger sammen med floderne Lauta og Lluta på
grænsen til Bolivia.

Lidt længere mod syd er der langt flere floder, der er vigtige for landbruget i
dette område. Blandt de vigtige floder her er Aconcagua (142 km), Maipu (250 km)
og dens bifloder, Mapocho (110 km) og Maule (240 km). Vandet i disse floder er
primært smeltevand om foråret og sommeren samt regnvand om vinteren. I dette
område finder man også den store kunstige sø Rapel samt søerne Colbún og Laja.

Chile har omkring 100 beskyttede naturområder, heriblandt 36 naturreservater. I
det sydlige Chile i de tempererede regnskove er halvdelen af floraen endemisk,
hvilket er unikt på verdensplan. Chilensk Klokkeranke (Lapageria rosea) er
landets nationalblomst, andeskondoren er nationalfugl og tarucaen (Hippocamelus
antisensis) er nationaldyr.

I landet findes 56 ordener, 181 familier, 837 slægter og omkring 4.295 arter af
planter. En stor del af disse tilhører kurvblomst-, græs-, ærteblomst- og
natskyggefamilierne.

De ellers meget tørre områder i Atacama-ørkenen mod nord får tilført fugtighed
med vinden fra havet, hvilket gør det muligt for hårdføre arter som akacie,
kaktus-arter og forskellige buske som brombær at gro. På højsletterne lidt
længere mod syd finder man blandt andet gummipuder (Azorella compacta),
ichu-græsser og tola-buske. I det halvtørre centrale Chile møder man kaktusser,
tjørnebuske, Prosopis-træer samt Adesmia-buske. I det fugtige og tempererede
område i det centrale Chile er vegetationen maki-agtig i form af buske,
løvtræer, kaktusarter og græsser. Dette område er dog så befolkningsrigt, at den
oprindelige natur ikke er særligt markant. Området syd for Biobio-floden er
præget af løvfældende og stedsegrønne træer, heriblandt rauli, abetræ, hvid
ædelcypres, roble, Eucryphia cordifolia og laurbær. Syd for søområdet finder man
blandt andet antarktisk sydbøg, andesceder og de enorme fitzroyaer. Længst mod
syd i Patagonien og på Ildlandet finder man på grund af det barske klima primært
dværgudgaver af sydbøg samt hårdføre græsser.

Med Andesbjergene som effektiv beskyttelse er der i Chile – trods landets
størrelse – relativt få vildtlevende pattedyr. Af landlevende pattedyr findes
der 107 arter, og regner man havlevende arter med, er der 141. Blandt de
udbredte arter er guanaco (vilde lamaer), mink, bæltedyr, opossum, pudú og puma.
Pattedyr i chilenske farvande omfatter blandt andet søelefanter og søløve, mens
man undertiden kan opleve blåhval, pukkelhval, sejhval, kaskelothval og delfin.

Blandt fuglearterne findes såvel stand- som trækfugle, og der er meldt om 536
forskellige arter i landet. Heraf er 15 arter endemiske og 38 arter er
internationalt anerkendt som truede arter. Ud over nationalfuglen,
andeskondoren, kan nævnes andesflamingo, en række albatros-arter som gråhovedet,
grårygget og chathamalbatros, en række pingvin-arter som hvidkindet, gullokket
og humboldtpingvin, petrel-arter som grå, og Juan Fernandez-petrel og skråper
som sort og hvidhaget skråpe - alle de nævnte arter er sårbare ifølge Avibase.

Chiles enorme udstrækning i nord-sydlig retning betyder, at de klimatiske
forhold er særdeles varierede. Mod nord findes verdens tørreste ørken, Atacama,
i det centrale område er der middelhavsklima, der er fugtigt subtropisk klima på
Påskeøen, der er kystklima centralt-sydligt, alpint, når man kommer op i
Andesbjergene, samt polarklima i de allersydligste områder. Der er fire årstider
i det meste af landet: Sommer (december-februar), efterår (marts-maj), vinter
(juni-august) og forår (september-november).

Chiles Centralbank i Santiago er landets centralbank. Landets møntenhed er den
chilenske peso (CLP), og pengepolitikken følger en inflationsmålsætning om en
årlig inflation på 3 %.

Chile er et af Sydamerikas rigeste og mest stabile lande, der ligger som en af
de allerøverste blandt de latinamerikanske lande inden for faktorer som
menneskelig udvikling, konkurrenceevne, indkomst per indbygger, globalisering,
økonomisk frihed og lav korruptionsopfattelse. Siden juli 2013 er Chile af
Verdensbanken karakteriseret som højindkomstland. Samtidig er landet præget af
en meget stor økonomisk ulighed. Gini-koefficienten for disponibel indkomst var
således i 2009 på 0,508 ifølge OECD, hvilket angav den højeste ulighed blandt
alle OECD's medlemslande.

Chile har ifølge den konservative amerikanske organisation Heritage Foundations
"Index of Economic Freedom" den højeste økonomiske frihed i Sydamerika (nummer
syv i verden), hvilket skyldes landets uafhængige og effektive retssystem samt
en forsigtig offentlig finanspolitisk styring. I maj 2010 blev Chile det første
sydamerikanske land, der blev optaget i OECD. Landet har den højeste BNP per
indbygger i købekraftskorrigerede enheder blandt de latinamerikanske lande
(skarpt forfulgt af Argentina).

En markedsorienteret økonomisk politik, der har været fastholdt stabilt siden
1980'erne, har været medvirkende til at sikre en jævn økonomisk vækst i Chile.
Mens indkomstulighederne voksede betydeligt under årene med militært styre, blev
fattigdommen igen reduceret efter 1990. Det anslås, at 45 % af befolkningen
levede under fattigdomsgrænsen i 1985. I 2012 anslog IMF, at andelen af
befolkningen, der lever under fattigdomsgrænsen, var på 14,4 %. Landet gennemgik
fra 1999 et mindre dyk, men fra 2003 begyndte økonomien igen at bedre sig. I
2009 oplevede Chile et fald i BNP som følge af finanskrisen, men i årene 2010-12
har væksten oversteget 5 % hvert år.

Arbejdsløshedstallet lå i januar 2014 på 6,12 %, hvilket var højere, end det
havde været i de seks foregående måneder, men generelt har arbejdsløsheden været
svagt faldende over de sidste par år. Der er mangel på arbejdskraft inden for
brancher som landbrug, minedrift og fabrikation.

Et privatiseret nationalt pensionssystem (AFP) har sat gang i indenlandske
investeringer og bidraget til en samlet opsparing, der estimeres til at være på
cirka 21 procent af BNP. Med den obligatoriske pensionsopsparing betaler de
fleste offentlige ansatte 10 % af deres løn til privat administrerede fonde.
Imidlertid blev det i 2009 offentliggjort, at den globale økonomiske krise havde
medført, at $21 millioner var mistet fra pensionsopsparingerne.

Chile har indgået frihandelsaftaler med en række lande, heriblandt en aftale med
EU, der trådte i kraft fra februar 2003, og en aftale med USA, der trådte i
kraft fra januar 2004. EU har opgjort, at fra indgåelsen af aftalen i 2003 til
2011 er den bilaterale handel mellem Chile og EU steget til mere end det
dobbelte (7,7 milliarder euro i 2003 til 18,6 milliarder euro i 2011). Efter en
lignende aftale med Kina indgået i 2005 er Chiles samlede handel med Kina steget
med 22 % på syv år, og Kina var i 2012 Chiles største eksportmarked foran USA
(22 % mod 11 % af den samlede eksport). Chile har størst import fra de store
lande i Sydamerika, Brasilien og Argentina, der står for henholdsvis 17 og 8,2 %
af importen.

Standard & Poor's har givet Chile ratingen AA-. Efter at have været så lav som
3,9 % af BNP i 2006 er landets offentlige gæld steget siden, så den i 2011 lå på
9,2 % af BNP.14 % af statens indtægter kom i 2012 direkte fra
kobberproduktionen. Udlandsgælden var på 17 % af BNP ved udgangen af 2012. Chile
havde et underskud på betalingsbalancen i 2012 på 3,5 % af BNP.

Den økonomisk vigtigste branche i Chile er minedrift, i særdeleshed udvinding af
kobber. Udvinding af kobber udgør 16 % af Chiles BNP og 54 % af dets eksport (42
milliarder US$ af den samlede eksportværdi på 78 milliarder US$). Escondida er
den største kobbermine i verden og står for mere end 5 % af den samlede
produktion i verden. Samlet set udvinder Chile en tredjedel af verdens kobber.
Den statslige minevirksomhed, Codelco, konkurrerer med de private på
udvindingen.

Ud over kobber udvindes der også guld og sølv, mens udvinding af jern, kul og
bly stort set er skrinlagt. Endvidere udvindes der fortsat chilesalpeter i
landet.

Landbrug i Chile omfatter et bredt spektrum af aktiviteter som følge af landets
varierende geografiske og geologiske forhold, klima og kulturforhold. Historisk
set er landbrug en hjørnestenene i Chiles økonomi, men nu står landbruget sammen
med beslægtede områder som skovdrift og fiskeri kun for 3,6 % af BNP. De
vigtigste produkter inden for disse områder er vindruer, æbler, pærer, løg,
hvede, majs, havre, fersken, hvidløg, asparges, bønner, oksekød, fjerkræ og uld
samt fisk og tømmer.

Som følge af sin relative isolerede beliggenhed og stramme toldregler er Chile
ikke ramt af sygdomme som mund- og klovsyge, vinlus eller frugtfluer.
Sammenholdt med placeringen på den sydlige halvkugle med deraf følgende andre
høsttidspunkter, end der findes på de store markeder på den nordlige halvkugle,
udgør nogle af Chiles konkurrencemæssige fordele. Omvendt betyder blandt andet
de mange bjergområder i landet, at kun 1,8 % af det totale areal kan dyrkes.

Af arbejdsstyrken i landet var 10 % i 2011 beskæftiget inden for landbrug. Det
meste af landbrugsområdet i landet ligger i de centrale regioner, hvor der er
store dalområder, og hvor klimaet er tempereret eller subtropisk, hvilket giver
godt udbytte ved dyrkning af jorden. Længere mod syd er der primært tale om
græsningsarealer, og her finder man fåre- og kvægavl.

Turismen i Chile er vokset betydeligt inden for de seneste årtier. Indtægterne
fra turismen (besøgende fra udlandet) er i perioden 1995-2011 steget fra 1,2 til
2,7 milliarder US$. Antal udenlandske besøgende i Chile var i 2012 3,5
millioner, hvilket var en stigning på 13 % fra året forinden. Andelen af
turismen i forhold til den totale eksport var samme år 2,88 %. Langt de fleste
turister i landet kommer fra nabolandene og øvrige sydamerikanske lande. Således
kom 72 % af alle besøgende i 2012 fra Argentina, Bolivia, Peru og Brasilien.
Turister fra Nordamerika og Europa har i nogle år på grund af den globale
økonomiske krise været lidt faldende. En lidt ældre opgørelse viste, at
besøgende fra USA, Europa og Brasilien tilsammen udgjorde 36 % af de besøgende i
2005. Endvidere kunne det konstateres, at besøg fra Asien, specielt Kina og
Sydkorea, var stigende på samme tidspunkt.

En opgørelse fra 2004 viser, at de mest populære mål for turisterne er
hovedstaden Santiago, Valparaíso-Viña del Mar, Arica-Putre-området (landets
nordligste del), Puerto Montt-Puerto Varas (ved flere nationalparker),
Atacama-området (mod nord) og Torres del Paine (Patagonien). Endvidere kommer
turisterne fortrinsvis for naturrelaterede oplevelser. Således viser en
opgørelse over europæiske turisters foretrukne beskæftigelser på besøg i Chile,
at strandene, historiske mindesmærker, nationalparker og generelle
naturoplevelser står højest på listen. Nævnes kan også Påskeøen med de
særprægede stenstatuer, men med sin fjerne placering midt ude i Stillehavet
besøges den kun af meget målrettede turister.

Som turister i deres eget land er chilenerne først og fremmest aktive om
sommeren (december-marts), og de besøger især kystbyer som Arica, Iquique,
Antofagasta, La Serena og Coquimbo mod nord samt Pucón ved Villarrica-søen mod
syd. Desuden er Valparaíso og Viña del Mar med deres korte afstand til
hovedstaden populære besøgsmål.

Uddannelsessystemet i Chile består af fire trin: Forskole (børnehave) for børn
til 5 årsalderen, basisskole med otte klassetrin (6-13 år), ungdomsuddannelser
på fire trin (14-17 år) samt videregående uddannelse.

Siden 2007 har der været gratis adgang til førskoletilbud i landet, men det er
ikke obligatorisk at bruge. Undervisning på basis- og ungdomsniveau er
obligatorisk, og på basisniveauet går cirka 93 % af børnene i offentlige skoler,
mens de resterende 7 % går i private skoler.

På det videregående niveau har man universiteter (både offentlige og private),
professionsinstitutter (IP) samt tekniske institutioner (TCF). Landets største
og ældste universitet er Universitetet i Chile i Santiago grundlagt i 1842; det
har cirka 38.000 studerende.

I 2009 var der cirka 191.000 analfabeter i landet ifølge UNESCO. Procentmæssigt
svarer det til 1,4 % af befolkningen.

Chile har samlet 372 landingsbaner, heraf 62 med hård belægning. Den største
lufthavn i landet er Comodoro Arturo Merino Benítez International Airport (SCL)
i Santiago, som har fast rutefart til en række internationale foruden til
omkring tyve indenlandske destinationer. De vigtigste udenlandske forbindelser
(målt på antal rejsende) er Buenos Aires (to lufthavne), São Paulo og Lima, mens
Miami er den vigtigste forbindelse i Nordamerika og Madrid den vigtigste i
Europa. De tre vigtigste indenlandske destinationer er Antofagasta, Calama og
Iquique. I 2012 rejste over 14 millioner personer via SCL. Lufthavnen er hub for
LAN Airlines og flere mindre, lokale luftfartselskaber.

I Chile findes der et jernbanenet på 6.782 km, der stort set udelukkende
betjenes af det statsejede Empresa de los Ferrocarriles del Estado (EFE).
Tidligere dækkede jernbanenettet hele landet fra Arica i nord til Puerto Montt
langt mod syd, men udviklingen af andre transportformer, først og fremmest fly-
og bustransport, har medført nedgang i togtransporten. Rejse med tog er typisk
langsommere end de konkurrerende former, og efterhånden er komforten i busser
sammenlignelig med den i togene. Godstransport har ligeledes ændres sig fra
jernbanen til lastbiler på de forbedrede veje.

Samtidig med udviklingen i de øvrige transportformer har jernbanerne været
forsømt fra regeringens side i en årrække, men siden årtusindskiftet har der fra
officiel side været opmærksomhed på jernbanerne, og flere strækninger er blevet
eller på vej til at blive renoveret, lige som det kørende materiel er blevet
fornyet.

Chile har 77.764 km landeveje, hvoraf 18.119 km har fast belægning (2.387 km er
motorveje). Den panamerikanske landevej har sin sydligste del i Chile og går ad
Ruta 5, den længste landevej i landet med sine 3.364 km fra grænsen mod Peru i
nord via Santiago til Puerto Montt i syd. Ruta 5 er koblet til Ruta 7 fra Puerto
Montt til Villa O'Higgins på en strækning af 1.240 km. Den sydligste landevej på
fastlandet er Ruta 9, der ender på Brunswick-halvøen.

Busser er blevet meget populære til persontransport med mange konkurrerende
selskaber og moderne, veludstyrede busser. Turen med bus fra Arica ved den
peruvianske grænse til Santiago tager 28 timer, mens turen fra Santiago til
Punta Arenas tager omkring 40 timer. Der er 184 motorkøretøjer per 1000
indbyggere i landet.

Chile har en befolkning på ca. 16,3 millioner mennesker. Siden 1990 har
befolkningsstigningen været dalende som følge af en faldende fødselsrate. En
fremskrivning af tendenserne i befolkningsændringerne spår, at befolkningstallet
i 2050 vil være på 20,2 millioner. Omkring 85 % af landets befolkning lever i
byområder med 40 % i Stor-Santiago. De største byområder i landet var i 2012
Stor-Santiago med næsten 6,7 millioner indbyggere samt Stor-Valparaíso og
Stor-Concepción med begge lidt under en million indbyggere.

Størstedelen af den chilenske befolkning er af europæisk afstamning. En nylig
genetisk undersøgelse viser, at 52 % af chilenerne er af europæisk afstamning,
44 % er stammer fra oprindelige folk, heriblandt mestizer, mens 4 % er af
afrikansk afstamning.

Ved folketællingen i 2012 angav over 1,5 millioner chilenere, at de var af
mapuche-afstamning i en eller anden grad. Det tilsvarende tal ved folketællingen
i 2002 var kun lidt over 600.000, mens tallet i 1992 var på næsten 1,3
millioner. Disse store variationer forklares blandt andet ved forskelle i
synligheden af mapucherne og deres forhold på de tidspunkter, hvor
folketællingerne blev foretaget: Er der fokus på dette folk i medier og
lignende, bliver flere personer opmærksomme på deres afstamning. Den næststørste
af de oprindelige etniske folkeslag er aymaraer, som lidt mere end 100.000 angav
at tilhøre, samt diaguitaer med lidt mere end 40.000.

Chile er et af de 22 lande, der har underskrevet og ratificeret ILO-konventionen
fra 1989 vedrørende oprindelige folk og stammefolk i selvstændige stater.
Konventionen har siden været anvendt i forskellige tilfælde til fordel for
oprindelige folk i landet, fx retten til vand for aymara-folk.

Immigration til Chile har ikke været så omfattende som til andre lande, fx
Argentina, Canada og USA. Det skyldes blandt andet landets afsides beliggenhed
bag Andesbjergene samt afstanden til Europa. Der var aldrig massive
indvandringsbølger til landet som man oplever det i nogle af de nævnte lande.
Således modtog Chile blot 0,5 % af de europæere, der udvandrede til Latinamerika
i perioden 1851-1924, hvor 46 % endte i Argentina, mens 33 % endte i Brasilien.

Den største europæiske, etniske gruppe i Chiles befolkning stammer fra Spanien
og den baskiske region i det sydlige Frankrig. Chilenerne af baskisk afstamning
er anslået til at udgøre minimum 10 %.

Der kom mindre grupper af ikke-spanske europæiske indvandrere til Chile i det
18., det 19. og i begyndelsen af det 20. århundrede. I 1848 fandt efter den
mislykkede martsrevolution en større tysk indvandring sted, der skabte
grundlaget for et tysk-chilensk samfund, der sponsoreret af den chilenske
regering bosatte sig i den sydlige region. Tyskerne (som bl.a. omfattede
østrigere samt tysktalende schweizere, schlesiere og elsassere) bosatte sig især
i Valdivia, Chiloé og Los Ángeles.

Britiske (engelske og skotske) samt irske efterkommere omfatter 700.000
mennesker. Der skønnes at være omkring 100.000 græske immigranter i landet, en
stor del bosat i og omkring Antofagasta. Der findes også større grupper af
chilenere med fransk, italiensk, schweizisk og kroatisk baggrund. En stor gruppe
på 4-500.000 af palæstinensisk afstamning bor i det centrale Chile.

Chile støttede officielt indvandring til landet i det 19. århundrede, men efter
første verdenskrig lukkede landet i stor udstrækning for indvandring for at
undgå store skarer af fattige flygtninge. Anden verdenskrig gav yderligere
støtte til denne politik, så det var generelt kun folk med egne midler, der fik
lov til at komme ind i landet. Der blev dermed sat en dæmper på indvandringen
gennem en stor del af det 20. århundrede, men med den økonomiske vækst har Chile
oplevet en ny bølge af immigration siden begyndelsen af 1990'erne. Ved
folketællingerne i 1992 og 2002 var der henholdsvis 114.531 og 184.464
chilenere, der var født i udlandet. Langt den største del af denne stigning kom
fra lande i Latinamerika, i særdeleshed nabolandene Peru og Argentina.

Chile er overordnet set et spansktalende land. Den variant af spansk, der tales
i landet, er dog noget forskellig fra det, der tales i såvel Spanien som i de
omkringliggende, spansktalende lande i Sydamerika.

Flere af de oprindelige folks sprog tales også i et eller andet omfang.
Mapundungun er mapuchernes sprog og tales af omkring en kvart million; quechua
tales af omkring 8.000 i grænseområdet mod Bolivia; nogle få tusinde i det
nordlige af landet behersker aymara, og et par tusinde taler rapanui, det
oprindelige sprog på Påskeøen. Der findes yderligere nogle få sprog, særligt
længst mod syd i landet. Der undervises i mapundungun i områder i det sydlige
Chile med større befolkninger af mapucher, og sprogets status beskrives som
levende. De øvrige nævnte sprog er truede eller decideret døende.

Ifølge den chilenske grundlov er der religionsfrihed i Chile, og i det store
hele understøtter myndighederne dette i praksis.

Med den spanske invasion i Sydamerika fulgte også katolske missionærer, og Chile
er fortsat et land, hvor hovedparten af befolkningen bekender sig til den
romerskkatolske kirke. En undersøgelse fra 2013 viste, at 61 % af den voksne
befolkning opfatter sig som katolske, mens 17 % opfattede sig som
protestantiske, 4 % som hørende til en anden religion, mens 19 % ikke opfatter
sig som religiøse. Den protestantiske gruppe dækker over grupperinger som
pinsebevægelsen (langt den største andel af protestanterne), lutheranisme,
calvinisme, presbyterianisme, den anglikanske kirke, den wesleyanske kirke og
flere andre mindre kirkesamfund.

Blandt de øvrige religioner findes andre kristne grupperinger som den ortodokse
kirke, mormonkirken, syvendedagsadventister og Jehovas Vidner. Derudover findes
små grupper af jøder, muslimer og buddhister.

I perioden 1833-1925 var den katolske kirke statsreligion i Chile, idet staten
dog efter 1865 også anerkendte andre religioner. Med grundlovsændringen i 1825
blev kirken og staten formelt adskilt. I nutiden understøtter staten indirekte
kristne trosretninger ved at definere officielle fridage i forbindelse med nogle
af de kristne højtider som jul og langfredag.

Chiles sundhedssystem styres af sundhedsministeriet. I 1989 blev der i landet
oprettet en tvungen, national sundhedsfond (FONASA), som alle lønmodtagere
betaler 7 % af lønnen til. Der findes desuden private sygeforsikringer. Mere end
12 millioner indbyggere kan få støtte til helbredsmæssige behandlinger gennem
FONASA.

I nord er det karakteristisk, at der finder en række kulturelle begivenheder
sted, der kombinerer arven fra de oprindelige andesfolkeslag med den tilsvarende
efter de spanske conquistadorer og udtrykker dem i forskellige festivaller og
religiøse traditioner, heriblandt diabladas (djævledans) og Fiesta de la Tirana.

I det centrale af landet dominerer traditioner med udgangspunkt i
landbrugslivet, heriblandt fra huasoernes (chilenske cowboys) liv, især i
området mellem Coquimbo og Biobío. Da dette område af landet huser størstedelen
af landets befolkning, er der en tendens til, at kulturen herfra generelt
fungerer som landets kulturelle identitet. Blandt de tidspunkter, hvor den
chilenske kultur står tydeligst, er i perioden omkring uafhængighedsdagen i
midten af september.

I det sydlige Chile har mapuchernes kultur en stor betydning, især i Araucanía,
mens indflydelse fra tysk indvandring kan ses omkring byer som Valdivia, Osorno
og Llanquihue.

Musik i Chile omfatter et bredt spektrum, herunder folkemusik, popmusik og
klassisk musik. Den folkeligt baserede musik udviser stor variation i landets
forskellige områder med musik og dans fra de oprindelige folk, særligt i nord og
syd samt på Påskeøen. Aymaraerne og atacamaerne har både individuelle og
gruppebaserede danse knyttet til deres religiøse overbevisning. På Påskeøen
finder man reminiscenser fra frugtbarheds- og indvielsesritualer i musik og
dans.

Chiles nationale dans er cuecaen, der har såvel europæiske indslag som elementer
fra oprindelige folk. Dansen er en pardans i 6/8- eller 3/4-takt, og den
ledsages af musik spillet på guitar, som kan suppleres af blandt andet
harmonika, guitarrón (et guitarlignende instrument med 24-25 strenge) og
rytmeinstrumenter. Desuden ledsages den ofte af sang, enten solo eller som duet.
Tonadaen er en sangform, der også især kendes fra Andes-området, heriblandt
Chile, og den går ligeledes især i 6/8-takt med guitarakkompagnement og synges
fortrinsvis af kvinder.

Mellem 1950 og 1970 blev den chilenske folkemusik til en vis grad genfødt, og
grupper som Los de Ramón, Cuatro Huasos og Los Huasos Quincheros opnåede
popularitet sammen med komponister som Raúl de Ramón og Violeta Parra. Ligeledes
var det i den periode, Margot Loyola begyndte at indsamle materiale om den
folkelige musik, og hun har i mange år været en uofficiel ambassadør for den
chilenske kultur. Mod slutningen af 1960'erne og først i 1970'erne stødte man
også på den politiske variant af folkemusikken personificeret i Parra samt
Victor Jara; de to var med til at grundlægge Nueva Canción – Den ny sang. Andre
navne inden for Nueva Canción var grupperne Inti-Illimani og Quilapayún.

Flere chilenske klassiske komponister har også ladet sig inspirere af folkelig
musik. Blandt disse var Humberto Allende, der for eksempel inddrog mapuche-musik
i nogle af sine værker, Juan Orrego-Salas, der ud over instrumentalværker
(heriblandt musik til Quilapayún) også skrev musik til digte af Pablo Neruda.
Blandt de yngre komponister har Fernando García arbejdet med elektronisk musik.
Ud over Orrego-Salas har også for eksempel Sergio Ortega haft tæt kontakt til
Nueva Canción, og han som aktiv Salvador Allende-støtte skrev han den kendte
sang "El pueblo unido jamás será vencido", som blev en verdenskendt slagsang for
venstrefløjen og som signalerede modstand mod Pinochet-styret.

Chilensk rockmusik blev første gang spillet i slutningen af 1950'erne, og den
fik pæn succes op gennem 1960'erne med blandt andet gruppen Los Jaivas og fik
også en vis indflydelse på Nueva Canción. Rockmusikken led et knæk med
militærkuppet i 1973, og rockmusik var officielt forbudt under Pinochets styre
frem til 1990. Siden er denne musikform blomstret op igen, og ofte ser man i
tråd med rock en español, der kendes fra Chile såvel som fra andre
latinamerikanske lande, at de chilenske rockgrupper inkorporerer elementer af
folkelig musik i rocken, for eksempel hos Los Tres.

Chile er på det litterære område navnlig kendt for sin poesi og sine digtere. To
af disse, Gabriela Mistral (i 1945) og Pablo Neruda (i 1971), har modtaget
Nobelprisen i litteratur, og navnlig Neruda er verdenskendt. Andre kendte poeter
fra Chile er Carlos Pezoa Véliz, Vicente Huidobro, Gonzalo Rojas og Nicanor
Parra.

Blandt prosaskribenterne er den nok mest kendte i resten af verden Isabel
Allende, hvis romaner, heriblandt Åndernes hus, er oversat til adskillige sprog,
solgt i over 50 millioner eksemplarer, og flere af dem er filmatiseret. Som
Allende er José Donoso repræsentant for den magiske realisme, der opstod i
Sydamerika og for alvor slog igennem i 1960'erne og 1970'erne. Uden for denne
bevægelse stod Roberto Bolaño, der egentlig var lyriker, men først og fremmest
fik succes fra 1990'erne og frem med sin prosa i romaner og noveller, der blev
meget populære; især De vilde detektiver bragte ham verdensberømmelse.

Før europæernes ankomst til Chile udtrykte de oprindelige folk sig kunstnerisk
på forskellige måder, men spaniernes ankomst satte en brat stopper for dette,
idet erobrerne undertrykte disse udtryk under indsatsen for at kristne de
oprindelige folk. Mængden af præcolombiansk kunst er derfor begrænset, men der
er dog fundet forskellige hulemalerier, især i det allernordligste af landet.
Endvidere er der fundet dekorerede lervarer, og kunsten fra den tid har haft
funktioner som rituelle/religiøse, men også praktiske og æstetiske. De nordlige
kulturer har især anvendt geometriske figurer, men helleristninger forekommer
også i stort omfang. Mod syd har mapuchernes kunst i større omfang haft
religiøse formål, blandt andet med bemalede potter til begravelser.

Spanierne bragte ved erobringen med sig de kunstneriske udtryk, som de kendte
fra Europa, og trods religiøs modvilje blev europæernes kunst snart inspireret
af de oprindelige folks – og omvendt. Således har mapuchernes kunstfærdige
metalarbejder, som man fortsat kender, tydeligvis inspiration fra erobrernes
sølvmønter. Europæernes kunst var i de første mange århundreder tæt knyttet til
den katolske religion, hvor især jesuiterne prægede malestilen.

José Gil de Castro stod i begyndelsen af det 19. århundrede bag en række
portrætter af helte fra Chile og nabolandene. Gil de Castro var en af de første
i en bevægelse, der senere er sammenfattet som "rejsende kunstnere", dvs.
kunstnere der kom til udefra (Gil de Castro var fra Peru og havde afrikanske
rødder). En anden vigtig kunstner i den unge stat var engelske Charles Wood, der
især skildrede motiver fra og på havet.

I 1849 åbnede et nationalt kunstakademi i Santiago, og det blev udgangspunktet
for de første nationale kunstnere i Chile. Nogle af de vigtigste malere i
slutningen af det 19. og begyndelsen af det 20. århundrede var Alfredo
Valenzuela Puelma, Pedro Lira, Alberto Valenzuela Llanos og Juan Francisco
González. Den første egentlige kunstgruppe i landet var "Generación del 13",
dannet i 1913, og gruppen er karakteriseret for deres sociale kritik og
interesse for proletariatet og oprindelige folk som mapucherne.

Af kunstnere fra det 20. århundrede kan nævnes Roberto Matta, pioner inden for
den abstrakte kunst i landet, Carlos Sotomayor, en af de mest markante kubister
fra Sydamerika, Camilo Mori, grundlægger af "Grupo Montparnasse", en gruppe
chilenske malere med inspiration fra Paris i begyndelsen af århundredet, og
Claudio Bravo, en markant hyperrealist.

Der har også være betydningsfulde billedhuggere i Chile. Rebeca Matte var den
første kvinde på dette område og har efterladt sig vigtige værker som Icarus and
Daedalus, som nu i lighed med flere andre af hendes værker er at finde i landets
nationale kunstmuseum.

Mange teatre i Chile stammer fra det 19. århundrede, heriblandt Teatro
Municipal, der blev indviet i 1857 og er det mest betydende i landet. Teatro
Municipal huser flere nationale institutioner som Santiago Filharmoniske
Orkester og Santiago Ballet og Kor. Her spilles de klassiske former for sceniske
værker: Drama, opera og ballet.

Teateret var i slutningen af det 19. århundrede primært for overklassen, men i
det 20. århundrede blev middelklassen mere betydningsfuld samtidig med, at der
blev flere forbindelser med omverdenen, og det kom teateret i landet til gode.
Landets nationale dramakompagni blev stiftet i 1913, men virkede på amatørplan,
mens det første egentlige professionelle teaterkompagni, Baguena-Buhrle, blev
dannet nogle år senere. Dette kompagni spillede både chilenske og udenlandske
stykker og bragte teatret rundt i landet.

I de følgende år blomstrede teaterlivet i landet med mange kompagnier, der især
opførte farcer, og ofte som kun havde begrænset scenografi, så publikum måtte
tænke sig til omgivelser og remedier. Desuden blev der spillet så mange stykker,
hvor skuespillerne havde så mange roller, at det var umuligt for dem at huske
teksterne præcist, hvilket førte til en stil med mange improvisationer og et
udtryk, der kan ligne nutidens sitcoms med fokus på at få latteren frem blandt
publikum.

I 1941 dannede en gruppe studerende ved Santiagos Universitet den første
eksperimenterende teatergruppe, hvilket efterhånden bragte nyt liv til landets
scene. Scenekunsten udviklede sig i de følgende år, blandt andet i politisk
retning. Blandt de betydende skikkelser på teaterscenen i midten af århundredet
var kommunisten Victor Jara, der både skrev for scenen og ledede et
teaterkompagni, inden han vendte sig mod musikken. Militærkuppet i 1973 satte en
brat stopper for teaterkunsten sammen med andre kunstarter, som det fascistiske
styre opfattede som samfundsnedbrydende. Efter diktaturperiodens kulturelle
mørke er teaterscenen i Chile igen blomstret op, og der findes omkring tyve
teaterkompagnier, der spiller over hele landet. Det er dog Santiago, der er
centrum for landets scenekunst med flere faste teatre samt den årligt
tilbagevendende festival Festival Internacional Santiago a Mil.

Første gang, der blev vist film i Chile, var få måneder efter brødrene Lumière
havde vakt sensation med filmfremvisning i Paris. Den nye kunstart blev både en
sensation og en inspiration i Santiago, og blot få år efter, i 1902, havde den
første chilenskproducerede film premiere i Valparaíso. Det var Ejército general
de bombas (Brandmandskorpset), som var en tre minutter lang optagelse af en
brandmandsparade.

Da filmindustrien for alvor kom i gang i 1910'erne, kom mange af instruktørerne
og hovedrolleindehaverne fra udlandet, særligt fra Argentina. To instruktører af
tidens instruktører, den italienskfødte Salvador Giambastiani og Pedro Sienna,
regnes for at være chilensk films grundlæggere. Giambastiani og hans hustru
grundlagde landets første filmstudie i Santiago, og her skabte en række andre
instruktører, blandt andet Sienna, en række film. Blandt de mest markante
stumfilm var El Húsar de la Muerte (1925) af og med Pedro Sienna.

Jorge Délano drog tidligt til udlandet for at lære om film med lyd, og hjemvendt
producerede han nogle af de første film med lyd i landet. Blandt de store
instruktører i 1940'erne var Eugenio de Luigoro og José Bohr, der skabte en af
chilensk films største stjerner, Ana Gonzalez. Efter nogle år med en blomstrende
filmproduktion blev Chile oversvømmet af udenlandske film i begyndelsen af
1950'erne, og den lokale produktion gik meget tilbage.

I 1961 oprettedes Afdeling for eksperimentalfilm på Chiles universitet. Her blev
skabt en række spændende film, som revitaliserede chilensk filmproduktion. Den
banebrydende del blev kendt som "Nuovo Cine Chileno" ("Ny Chilensk Film").
Blandt de nye navne var Álvaro J. Covacevich, der med dokumentarfilmen Morir un
poco om livet for de mest fattige opnåede et stort publikum. Det politiske
element var fremtrædende i perioden op til militærkuppet, og Helvio Sotos
kontroversielle Caliche Sangriento var, trods regeringsmodstand, en
publikumssucces. Et tredje navn fra den tid er Raúl Ruiz, der blandt andet
skabte Tres Tristes Tigres (Tre triste tigre). Endelig kan nævnes Alejandro
Jodorowski, der instruerede den avantgardistiske western El Topo.

Som for andre kunstarter blev militærkuppet i 1973 en katastrofe for chilensk
film, idet langt de fleste af filmskaberne var modstandere af diktaturet og
flygtede til udlandet. Herfra skabte flere af dem film, der protesterede mod
undertrykkelsen i fædrelandet. Eksempler på dette er Miguel Littíns Det
forjættede land og Patricio Guzmáns dokumentartrilogi La batalla de Chile
(Slaget om Chile).

Siden militærregimets fald blomstrede filmproduktionen i Chile kun langsomt op,
men siden årtusindskiftet er der sket noget, og en del af de nyere film gør op
med diktaturperioden. Det gælder for eksempel Guzmáns Le cas Pinochet og den
oscarnominerede No af Pablo Larraín. Andre filmskabere søger uden om den tunge
fortid, men behandler fortsat nationale temaer som Alicia Scherson i Play om
forholdet mellem en mapuche-pige og en velstående arkitekt.

Naturforholdene har stor indflydelse på byggeri i Chile. Særligt jordskælv, der
forekommer relativt hyppigt i landet, har medført et behov for at skabe
bygninger, der kan modstå store rystelser.

Nogle af de første markante bygninger i landet, heriblandt den første katedral i
Santiago, er gået tabt på grund af jordskælv. Siden er man gradvist blevet bedre
til at bygge holdbart. Nogle af de ældste større bygningsværker i landet er
kirkerne Iglesia de San Agustín og Catedral Metropolitana i Santiago fra
henholdsvis 1625 og 1748-1800; begge har et markant præg af nyklassicisme i
udtrykket. Italienskfødte Joaquín Toesca var i den periode en markant arkitekt,
der blandt andet stod bag Catedral Metropolitana. I området omkring hovedstaden
dominerer arkitekturstrømninger fra Europa, særligt Spanien, men kommer man et
stykke væk fra det centrale område i landet, finder man også bygninger, der har
markant anderledes præg.

På Chiloé finder man for eksempel en række bygninger, blandt andet flere
jesuiterkirker, i træspån, som blandt andet også er kendt i Nord- og Østeuropa.
I byer som Castro og Cronchi finder man også træhuse på pæle i vandkanten. Andre
steder i det sydlige af landet, hvor der bor mange efterkommere af tyske
indvandrere, er det tyske præg tydeligt på arkitekturen. Endelig kan man stadig
finde rukaer, som er mapuchernes traditionelle boliger.

Mod nord findes i den lille by Toconao en bemærkelsesværdig kirke bygget af
bløde, hvide sten hentet i et lokalt stenbrud. Klokketårnet er særlig velholdt
og er erklæret et nationalt monument. Et stykke oppe i bjergene finder man
eksempler på præcolumbiansk arkitektur i form af gårde ved Inkastien.

I nyeste tid er der fokus på den kulturelle arv i arkitekturen, hvilket ses hos
nogle af de markante nutidige arkitekter som Alejandro Aravena og Borja
Huidobro.

Den første avis i Chile var La Aurora, der første gang udkom i 1812 i tiden lige
før landets uafhængighed. I 1827 begyndte El Mercurio at udkomme, og den er den
ældste avis, der fortsat udgives i landet. Den er af konservativ observans og
regnes blandt de mest seriøse aviser i landet. Den anden store avis i landet er
La Tercera, der er mere sensationspræget. La Nación er statsejet og hælder mod
liberal observans.

De første tv-udsendelser i landet blev sendt i 1959. Generelt er der et liberalt
tv-marked i landet og mange stationer, både regionalt og nationalt. Den
nationale tv-station i landet er Televisión Nacional de Chile (TVN), der stammer
fra 1969. Stationen ejes af staten, men fungerer i princippet uafhængigt af
regeringen og er reklamefinansieret.

I 2012 var der 3,2 millioner fastnettelefoner og 24 millioner mobiltelefoner i
landet. Der var samme år 2,152 millioner internet-hosts i landet, og i 2009 var
der lidt mere end 7 millioner internetbrugere i landet.

Som på mange andre områder varierer traditionerne for mad og drikke også i de
forskellige områder af landet. Inspirationen i det chilenske køkken bærer basalt
set præg af det spanske køkken, madtraditioner fra de oprindelige folk samt de
tilgængelige lokale ingredienser. Overordnet set er oksekød, fisk og skaldyr,
frugt og grøntsager nogle af de vigtigste fødevarer. Senere er der kommet
inspiration fra andre dele af verden til chilensk mad.

De oprindelige folk i området brugte især produkter som kartofler, majs, bønner
samt fisk og skaldyr. Da europæerne kom til landet, bragte de med sig dyr som
svin, får, kvæg og høns samt planter som hvede og vin.

Blandt de populære retter i landet er asado (grillet kød), cazuela (en kød- og
grønsagsret i suppe), empanadas (brød med fyld af kød eller fisk), humitas
(grøntsager indpakket i majsdækblade og kogt), pastel de choclo (fyldte
majstærter), curanto (en ret speciel for Chiloé med mange ingredienser lavet i
jordhuller med glødende sten) og sopaipillas (friturestegte gærbrød).

Af drikkevarer er vin udbredt, selv størstedelen af den nationale produktion går
til eksport. Piscoen, en farveløs eller gulbrun brandy, regnes som nationaldrik,
især som pisco sour, hvor spiritussen suppleres med lime. Desuden brygges der en
del øl i landet, primært lagerøl.

Den mest populære sportsgren i Chile er fodbold. Chile har deltaget i otte
VM-slutrunder, heriblandt VM i 1962, som landet var vært for, og hvor
landsholdet fik det hidtil bedste resultat med en tredjeplads. Andre gode
resultater opnået af holdet er fire finalepladser i Copa América og
bronzemedaljer ved OL i 2000. Den bedste række i landets turneringssystem er
Primera División, som i 2013 af IFFHS (Det Internationale Forbund for
Fodboldhistorie og -Statistik) blev rangeret som 19.-bedste i verden (ligaen
havde været 10.-bedste året forinden).

Blandt landets bedste klubber er Colo-Colo (30 mesterskaber), CF Universidad de
Chile (16 mesterskaber) og Club Deportivo Universidad Católica (10
mesterskaber), der også har haft succes i de sydamerikanske cup-turneringer;
seneste chilenske triumf blev opnået af Universidad de Chile, der sejrede i Copa
Sudamericana i 2011. Blandt de internationalt kendte spillere fra landet er
Elías Figueroa (aktiv 1964-1982 i blandt andet brasilianske Internacional), Iván
Zamorano (aktiv 1983-2003 i blandt andet Real Madrid og Inter) og Marcelo Salas
(aktiv 1993-2008 i blandt andet Juventus).

En anden populær sportsgren i landet er tennis. Landsholdet i denne sport har to
gange (2003 og 2004) vundet World Team Cup og spillet finale i Davis Cup i 1976.
Marcelo Ríos blev den første latinamerikanske spiller, der lå nummer ét på
verdensranglisten for herrer, en plads han holdt i seks uger, og flere spillere,
deriblandt Ríos, har været i finalen i en Grand Slam-turnering. Tilbage i 1937
vandt Anita Lizana i U.S. Championship og blev dermed den første
latinamerikanske kvinde, der vandt en Grand Slam samt lå nummer ét på
verdensranglisten.

Basketball er ligeledes en populær sport, og herrelandsholdet har to gange
vundet bronze ved VM-turnering (1950 og 1959), mens kvindelandsholdets bedste
resultat er sølvmedaljer på hjemmebane i 1953.

Chile har deltaget i de fleste olympiske lege, men traditionelt haft det svært i
konkurrencerne der. Til og med 2012 er det blot blevet til to guld-, syv sølv-
og fire bronzemedaljer. De to guldmedaljer blev vundet ved OL 2004, begge i
tennis, hvor Nicolás Massú vandt i singlerækken samt i doublerækken sammen med
Fernando González, der i øvrigt vandt bronze i single. Ud over tennis har
chilenske sportsfolk hjemført medaljer i atletik, ridning, boksning, skydning og
fodbold (bronze i 2000).

Blandt mere lokale sportsgrene er rodeo ganske populært og anses for at være
nationalsporten. Den største årlige turnering er "El Chileno", der har været
afholdt siden 1948. Chueca er en sport i stil med hockey, som stammer fra
mapucherne.

Blandt de sportsgrene, der ofte dyrkes mere uformelt, er skiløb og andre
vintersportsgrene, der har gode forhold flere steder i Andesbjergene, surfing,
der dyrkes flere steder ved kysten, samt løb, herunder maratonløb og
ultramaraton, der vokser i popularitet i lighed med andre steder i verden.
Endelig kan det nævnes, at Dakar Rally siden 2009 har afholdt dele af løbet i
Chile og Argentina.



https://da.wikipedia.org/wiki/M%C3%98

Karen Marie Aagaard Ørsted Andersen (født 13. august 1988 i Odense), bedre kendt
under sit kunstnernavn MØ, er en dansk sangerinde. Som soloartist brød hun
igennem i marts 2013, hvor hun blev P3s Uundgåelige i uge 12 med "Pilgrim". Mø
har en fortid i pigepunkduoen Mor. Flere udenlandske og anerkendte musikmedier,
heriblandt Pitchfork roser MØ for hendes evne til at blande soulinspireret-pop,
electronica og R&B. I oktober 2013 vandt hun Kronprinsparrets Stjernedryspris.

I april 2014 vandt MØ "P3 Prisen" under P3 Guld, som hun fik overrakt af sit
store idol Melanie C fra Spice Girls. Efterfølgende blev MØ kåret som én af
vinderne til European Border Breakers Awards 2015, fordi hun har haft succes med
at få udbredt sin musik i udlandet.

I november 2014 vandt hun "Årets nye danske navn", "Årets danske udgivelse",
"Årets danske solist" og "Årets danske musikvideo" ved Danish Music Awards.

MØ var desuden sangskriver på Major Lazer og Ariana Grande-sangen "All My Love".

I 2015 medvirkede MØ på Major Lazers megahit "Lean On", der er blevet den mest
sete YouTube musikvideo nogensinde med dansk medvirkende, "Lean On" har også
toppede hitlisterne på Spotify og iTunes med en førsteplads på den
internationale hitliste og over 700 millioner streams på Spotify.

I oktober 2015 udgav med singlen "Kamikaze", der på 4 dage ramte 450.000
afspilninger på YouTube. Musikvideoen blev skudt og instrueret i Kijev. Det blev
også premiere den 25. oktober. Sangen blev også produceret af amerikanske disc
jockey og producer Diplo. I maj 2016 udkom singlen "Final Song", som blev et top
40 hit i mere end 10 lande, heriblandt Storbritannien hvor sangen opnåede en 15.
plads på UK Singles Chart (hendes højeste placering som soloartist).

Sammen med Major Lazer og Justin Bieber udgav MØ singlen "Cold Water" i juli
2016. I USA debuterede sangen på andenpladsen på Billboard Hot 100, hvilket er
rekorden for den højeste danske hitlisteplacering i USA, sammen med Jørgen
Ingmann ("Apache") og Lukas Graham ("7 Years") hvis numre også opnåede en
andenplads. Det er samtidig MØ's anden top 10-single på Billboard Hot 100 (efter
"Lean On"). I Storbritannien gik sangen ind på førstepladsen på UK Singles
Chart, og blev MØ's første nummer ét-single i Storbritannien, og gør hende
samtidig til den fjerde danske artist til at opnå en førsteplads på hitlisten.
Det er desuden første gang i historien at to danske artister har ligget nummer
ét på den britiske single-hitliste (den anden er Lukas Graham) i samme år.



https://da.wikipedia.org/wiki/Slaget_ved_Somme

Slaget ved Somme var en britisk-fransk offensiv under Første Verdenskrig indledt
1. juli 1916 i nærheden af Albert i Nordfrankrig med 13 britiske og fem franske
divisioner. Den øverst ansvarlige på den britiske side var general Douglas Haig,
som i modsætníng til modstanderen general Erich Ludendorff var modstander af
overraskelsesmomentet i krig. Haig gik ind for nedslidning af fjenden, men det
medførte i stedet nedslidning af hans egne tropper.

Efter 4½ måneders kamp, hvorunder fronten flyttedes nogle få kilometer,
stabiliseredes situationen. Slagets første dag medførte det største
enkeltdagstabstal (60.000 – heraf en tredjedel døde) som følge af en
krigshandling i den britiske historie. Slaget var primært sat i gang for at
lette presset på franskmændene ved Verdun og havde kun ringe militær betydning.
De allieredes tabstal efter slaget var 420.000. Én af årsagerne til de høje
tabstal var for ringe uddannelse af soldaterne. Den britiske overkommando
prøvede senere at give artilleriet skylden for katastrofen.

Undergrunden i Somme består af kridt og det betød, at skyttegrave og tunneller
kunne udvikles til det perfekte. Det gjorde, at faste stillinger udrustet med
maskingeværer var nærmest uindtagelige for fodfolk og kavaleri. Derfor
udvikledes pansrede køretøjer. Under offensiven den 15. september anvendte
briterne kampvogne for første gang i historien.

Både de allierede og tyskerne gravede dybe kanaler, nogle gange så tæt på, at de
lyttede til hinanden. Kanalerne lå ned til 100 meter under overfladen, og var
fyldt med op til 100 ton dynamit. Nogle steder kan man se store søer der stammer
fra de store eksplosioner.



https://da.wikipedia.org/wiki/Jarl_Friis-Mikkelsen

Jarl Friis-Mikkelsen (født 1. december 1951) er en dansk skuespiller, sanger,
filminstruktør, tv-vært og tidl. underholdningschef på Danmarks Radio.

Han er født i Aarhus søn af en norsk mor og en dansk far. Faderen var jurist.
Moderen døde, da Jarl var 11 år, og faderen stod tilbage med to børn. Han blev
student fra Gammel Hellerup Gymnasium. Herefter gik han på Københavns
Universitet, hvor han i 1978 blev Cand. mag. i dansk og engelsk. I slutningen af
1970'erne gjorde han sig bemærket i Danmarks Radios P3 samt popgruppen Kester.

Jarl Friis-Mikkelsen debuterede på tv under Dansk Melodi Grand Prix 1981 sammen
med Jørgen de Mylius. Blev så en flittigt benyttet vært på tv-programmer som
Lørdagshjørnet, Smil, det' lørdag og Schyy.. Det er Lørdag. I forbindelse med
sit arbejde på Danmarks Radio traf Friis Ole Stephensen, som han udviklede
figurerne Brødrene Øb & Bøv med. Det blev grundstenen til et samarbejde, der
skabte Walter og Carlo-figurene, samt Morten Korch-parodien Kampen om den røde
ko.

Han fortsatte som populært ansigt hos Danmarks Radio i 1990'erne. Han blev bl.a.
vært på sit eget talkshow, 'Talkshowet', hvor tidens store stjerner fra ind- og
udland lod sig interviewe. Tilrettelagde ligeledes quizzen Skattefrí Lørdag,
hvor han var vært sammen med fotomodellen Tina Kjær. I 1990'erne medvirkede Jarl
Friis blandt andet i de 4 Krummerne-filmene, som den underkuede og nervøse
vaneforbryder Ivan; samt en karakterrolle som narcissistisk vært i tv-serien
Charlot og Charlotte.

Han var underholdningschef i Danmarks Radio fra 1994-97. Sammen med Ole
Stephensen oprettede han Skandinavisk Filmkompagni A/S, hvor han indtil salget
af Skandinavisk Filmkompagni i januar 2010 var Kreativ chef og hoved-aktionær.
(1996-2010)

Jarl Friis genoptog samarbejdet med Ole Stephensen i bryllupsprogrammet Hjælp,
skal vi giftes og indledte herefter et samarbejde med komikeren Casper
Christensen. Ud over en birolle som sig selv, instruerede han flere afsnit af
serien Langt fra Las Vegas. Samarbejdet fortsatte i flere afsnit af Casper
Christensen og Frank Hvams Klovn. I 2005 var Jarl vært for Dansk Melodi Grand
Prix, og i sidste halvdel af årtiet producerede han flere afsnit af quizzen
A-Ha. I 2008 blev Jarl afskediget fra Danmarks Radio og producerede derefter
tv-serien Ole & Jarl med Ole Stephensen på TV 2 Charlie. I 2009 deltog Jarl i TV
2's portræt- og underholdningserie Stjernerne på slottet.

I 2011 var han sammen med Casper Christensen vært på Zulu Awards og var også
vært i TV 2 Charlie-serien De Bedste Grin.

Jarl Friis-Mikkelsen har været gift tre gange: fra 1985-1989 med modellen
Jacqueline Friis-Mikkelsen og fra 1994-? med skuespiller Mari-Anne Jespersen. I
2009 blev han gift med Susanne Persson. Han er far til Isabell (f. 1986), Liva
(f. 2004) og Ella (f. 2011).

I de seneste år har han instrueret den første sæson af Langt fra Las Vegas og
medvirket i den danske sitcom Klovn med blandt andre Casper Christensen og Frank
Hvam.



https://da.wikipedia.org/wiki/Sommer-OL_2016

Sommer-OL i 2016 til Rio 2016 er de 31. Olympiske lege. Legene afholdes i
perioden 5. – 21. august i Rio de Janeiro, Brasilien. Det er dermed første gang,
at OL afvikles på det sydamerikanske kontinent.

Syv byer havde ansøgt om værtskabet for legene: Baku, Chicago, Doha, Madrid,
Prag, Rio de Janeiro og Tokyo. Den 4. juni 2008 offentliggjorde IOC, at fire
byer ville komme i betragtning til den endelige afstemning: Chicago, Madrid, Rio
de Janeiro og Tokyo.

Den Internationale Olympiske Komite (IOC) afgjorde på sessionen i oktober 2009 i
København, at Rio de Janeiro skulle have værtskabet. Det var blandt andet til
stor skuffelse for USA, der havde sendt præsident Barack Obama til København for
at promovere Chicago som OL-vært.

Denne kalender er baseret på oversigten som blev offentliggjort samme dag som
billetsalget startede, 31. marts 2015.

Den 15. juni 2016 afslørede Casa da Moeda do Brasil (Brasiliens statslige
møntprægeri) medaljerne til de olympiske og paralympiske lege 2016. De i alt
5.130 medaljer er fremstillet på en mere miljøvenlig måde. Guldet er omfattet af
loven om konfliktmineraler og er udvundet uden brug af kviksølv. 30 % af sølvet
er genbrugt fra spejle, loddetin og analoge røntgenfilm, og 40 % af kobberet i
bronzemedaljerne er genindvundet i selve møntprægeriet. Medaljebåndene er
fremstillet af 50 % genbrugsPET fra plastflasker, og medaljernes træetui er
udført i freijó-træ (hvidløgstræ; Cordia alliodora fra rubladfamilien), der er
fældet efter FSC-retningslinjerne.

Den ene side af de olympiske medaljer har stiliserede laurbærblade i en
sejrskrans, sommer-OL 2016's logo, teksten "Rio 2016" og de olympiske ringe. Den
anden side har det sædvanlige motiv med sejrens gudinde Nike på Panathinaiko
Stadion med Akropolis i baggrunden - men med teksten "XXXI Olimpiada Rio 2016".
Medaljerne er 8,5 cm i diameter, og vejer 500 gram. De er 3 mm tykke i kanten og
buler ud på midten. På randen er der indgraveret disciplinen med laser. Der er
fremstillet 2.488 OL-medaljer: 812 guld, 812 sølv og 864 bronze. Guldmedaljen
består af 1 % guld, 92,5% sølv, og resten kobber. Metalprisen for én guldmedalje
er 249,42 dollars (1.673 kr) for guldet og 259 $ (1.737 kr) for sølvet - hvilket
giver 508,42 $ (3.410 kr) uden kobberet. Sølvmedaljen består af 93 % sølv og 7 %
kobber. Metalprisen for én sølvmedalje er 260,40 $ (1.746 kr) for sølvet alene.
Bronzemedaljen består mest af kobber, og én medalje indeholder kobber for mindre
end 5 $ (33,5 kr).

Der er fremstillet 2.642 paralympiske medaljer: 877 guld, 876 sølv og 889
bronze. De har samme dimensioner og legeringer som de olympiske medaljer.
PL-medaljerne er hule og indeholder små stålkugler, der rasler og afslører
"lødigheden" for blinde atleter. Bronzemedaljen har 16 kugler og giver den
mindste lyd, sølvmedaljen har 20 kugler, og guldmedaljen, med 28 kugler, larmer
mest. På den ene side af PL-medaljerne er der sommer-PL 2016's logo, teksten
"Jogos Paralímpicos Rio 2016" (paralympiske lege på portugisisk), de
paralympiske "Agitos" og 46 frø, der symboliserer atleternes mod, vedholdenhed
og udvikling (coragem, persistência e desenvolvimento). Den anden side har de
paralympiske "Agitos", teksten "Rio 2016 Paralympic Games", "Rio 2016" skrevet
med blindeskrift og 25 mere eller mindre hele frø.

Åbningsceremonien blev afholdt på Maracanãstadion den 5. august 2016. Dette var
den første gang siden 1900 at åbningsceremonien for sommer-OL blev afholdt på et
andet slags stadion end et atletikstadion. Åbningsceremonien var kombineret af
den formelle åbningsceremoni, som bestod af velkomsttaler, hejsning af flag og
paraden af sportsfolk, samt den kunstneriske åbningsceremoni, som havde til
formål at fremvise værtsnationens kultur. Der var omkring 78.000 tilskuere på
Maracanã.

De kreative instruktører for ceremonien var Fernando Meirelles, Daniela Thomas
og Andrucha Waddington. Deborah Colker, Brasiliens mest berømte koreograf,
udarbejdede en stab af over 6000 frivillige, der dansede i åbningsceremonien.
Prøverne startede i slutningen af maj 2016. Lea T deltog i åbningsceremonien for
Sommer-OL 2016, og blev dermed den første transseksuelle kvinde, som deltog i De
Olympiske Leges åbningsceremoni.



https://da.wikipedia.org/wiki/Jupiter_(planet)

Jupiter er den femte planet fra Solen i Solsystemet. Jupiter har 63 kendte
måner, men det anslås, at den kan have helt op til 100 måner. Planeten er den
største planet i vores solsystem, og den kan ses med det blotte øje fra Jorden
som det (normalt) fjerdeklareste objekt på himlen – kun overgået af Solen, vor
egen Måne samt Venus og ved visse lejligheder Mars. Jupiter har også rekorden
med hensyn til omdrejningshastighed; den drejer én gang om sig selv i løbet af
mindre end 10 timer, hvilket får den til at "bulne ud" langs ækvator – i et
astronomisk teleskop ses planetskiven af den grund svagt elliptisk frem for helt
cirkelrund. Rotationen er differentiel, idet vinkelhastigheden er størst i
ækvatorregionen.

Jupiter er indhyllet i en atmosfære, der primært består af brint og helium med
bælter og zoner af tætte skyer, der i hovedtræk ligger parallelt med planetens
ækvator. Talrige steder "brydes" dette bæltemønster af lavtryk, hvor skymasserne
hvirvler rundt om lavtrykscenteret. Den største af disse, den såkaldte Store
Røde Plet, er et "stormvejr" 2-3 gange så stort som hele Jorden. Pletten skifter
facon, farve og udbredelse fra tid til anden, men har eksisteret uafbrudt i de
mere end 400 år man har observeret Jupiter med høj nok opløsning til at se
objekter af den størrelse.

Jupiter har et stærkt komplekst magnetfelt. Magnetfeltet er 18.000 gange
stærkere end Jordens magnetfelt og rækker 6 millioner km ud i rummet. på grund
af magnetfeltet danner solvinden kraftigt polarlys på Jupiter.

Jupiters ringsystem blev opdaget i 1979 af rumsonden Voyager 1, da denne tog
billeder af Jupiter i modlys. Ringsystemet har en lys, central ring på cirka
7.000 kilometer i bredden, og den er cirka 20 kilometer tyk.

En af månerne, Ganymedes, er Solsystemets største måne. Den og de tre andre
såkaldt galileiske måner blev opdaget i 1610 af den italienske astronom og
fysiker Galileo Galilei.

Flere af månerne indgår i et kompliceret samspil med hinandens og Jupiters
tyngdefelter, hvilket bl.a. giver en intens vulkanaktivitet på månen Io.
Materiale udspyet fra Ios vulkaner vekselvirker med de intense magnetfelter og
strålingsbælter omkring Jupiter, og skaber derved radiostøj der kan måles her på
Jorden.

Brudstykker af kometen Shoemaker-Levy 9 gav i 1994 en stor opvisning i hvilke
kræfter der er i spil i Solsystemet idet de slog ned på Jupiter med en hastighed
af omkring 60 km/s svarende til 216.000 km/t. Nedslagene blev observeret ved
hjælp af rumsonden Galileo.



https://da.wikipedia.org/wiki/Bangladesh

Bangladesh (officielt navn: Folkerepublikken Bangladesh) er et land i Sydasien.
Før 1971 hed det Østpakistan. Grænselandene er Indien mod vest, nord og øst og
Myanmar mod øst. Mod syd ligger det Indiske Ocean.

Bangladesh er et forholdsvist nyt land, der har haft en turbulent levetid med
diktatur og siden 1992 demokrati. Indtil 1947 var landet en del af det engelske
koloniherredømme. Efter englændernes tilbagetrækning blev Indien delt op i det
hinduistiske Indien og det muslimske Pakistan. Bangladesh var det daværende
Østpakistan, mens det, der i dag kendes som Pakistan, kaldtes Vestpakistan.
Bangladesh erklærede sig uafhængigt af Pakistan i 1971, hvilket udløste
Bangladeshkrigen, hvorefter landet efter intervention fra Indien opnåede
uafhængighed og status som selvstændig stat.

Navnet Bangladesh blev oprindeligt skrevet som to ord, Bangla Desh. I 1950'erne
brugte bengalske nationalister disse ord til politiske møder i Østpakistan.
Ordet Bangla er hovedbetegnelsen både for Bengal regionen og Bengali-sproget.
Den tidligste reference til ordet daterer tilbage til Nesari tallerkenen fra
805 e.Kr. Ordet "Vangaladesa" er fundet i sydindiske skrifter fra det 11.
århundrede.

Ordet fik officiel status under Bengal Sultanatet i det 14. århundrede.
Shamsuddin Ilyas Shah udråbte sig selv som "Shah af Bangala" i 1342. Ordet
Bangla blev det mest anvendte navn for regionen under den islamiske periode.
Portugiserne omtalte regionen som Bengala i det 16. årundrede.

Oprindelsen af ordet Bangla er uklar, men teorier peger tilbage til
bronzealderens proto-Dravidiske stamme, det austriske ord "Bonga" (Solgud) og
jernalderens Vanga Kongerige. Indo-Aryan suffikset Desh stammer fra
sanskrit-ordet deśha, som betyder "land". Udfra det kan det formodes, at navnet
Bangladesh betyder "Bengals land"

Frem til lige efter 2. verdenskrig var Bangladesh en del af den britiske koloni
Britisk Indien. Dagens Bangladesh omfatter det, som den gang var den indiske
provins Østbengalen.

Ved Indiens deling i 1947 blev Indien delt i den sekulære stat Indien og den
islamiske stat Pakistan. Bengalen blev delt i to, den vestlige del forblev i
Indien, mens den østlige del kom med i Pakistan. Denne del fik navnet
Østpakistan, men lå 1.500 km fra resten af landet (Vestpakistan, det nuværende
Pakistan).

Vestpakistan dominerede den nye stat fuldstændig, både politisk og kulturelt.
Dette oprørte mange i Østpakistan, da denne del af landet havde den stærkeste
økonomi samt et eget sprog, som ikke er nærmere beslægtet med urdu, Pakistans
officielle sprog.

Efter, at politiske partier, som gik ind for uafhængighed for Østpakistan, vandt
valgene i 1971 med en overvældende majoritet, begyndte en proces med at frigøre
sig fra Vestpakistan. Dette blev gjort under ledelse af Sheikh Mujibur Rahman.

Den Pakistanske hær var fuldstændig domineret af Vestpakistan og gik ind for at
stoppe løsrivelsen. Den 25. marts 1971 begyndte et blodbad: i løbet af tre dage
blev 50.000 civile bengalere dræbt af hæren. Ti millioner mennesker måtte flygte
til Indien, og Rahman blev arresteret. Før han blev arresteret, kom han med en
formel uafhængighedserklæring den 26. marts.

Indien greb ind til fordel for Bangladesh, og invaderede Pakistan den 4.
december. I løbet af to uger var den pakistanske modstand knust, og Rahman kunne
vende tilbage som det uafhængige Bangladeshs første statsminister.

Sheikh Mujibur Rahman blev dræbt i et attentat den 15. august 1975. Den 3.
november gennemførte militæret et kup, men allerede den 7. november blev
lederen, generalmajor Khaled Mosharraf, væltet i et modkup.

General Ziaur Rahman blev nu landets stærke mand. Han blev senere også valgt til
præsident ved valgene i 1978. Rahman blev myrdet i maj 1981, og Bangladesh blev
styret af de militære frem til 1991, da Bangladesh blev demokratisk.

Begum Khaleda Zia, enken efter Ziaur Rahman, vandt valget og blev statsminister.
Hun blev genvalgt i 1996 men blev senere samme år væltet. Fra 2001 kom hun
tilbage i position som leder af en koalitionsregering.

Bangladesh er politisk styret af en parlamentarisk regering. Præsidenten er
statsoverhoved, dog uden reel magt, mens regeringen er ledet af
premierministeren. Der er to store partier, der skiftes til at have
regeringsmagten, henholdsvis Bangladesh National Party og Awami League.
Partierne er ideologisk ikke langt fra hinanden, men er alligevel i voldsom
opposition. Attentatforsøg mod politikere samt strejker er et ofte set fænomen.
I august 2004 var der et granatangreb mod oppositionslederen. Det førte til, at
21 af oppositionspartiets medlemmer blev dræbt, og at lederen af partiet blev
såret. I januar 2005 blev den tidligere finansminister dræbt i et andet
granatangreb, og flere andre attentatforsøg har fundet sted. Politisk er landet
ustabilt.

Bangladesh er sammen med de øvrige lande i Sydasien medlem af SAARC (en
forkortelse for South Asian Association for Regional Cooperation). SAARC blev
stiftet i december 1985 med det formål at fremme det regionale samarbejde inden
for regionen, samt øge samhandel mellem landene og styrke Sydasiens økonomisk
udvikling. Organisationen har hovedsæde i Kathmandu, Nepal, og følgende stater
er medlemmer: Bangladesh, Bhutan, Indien, Maldiverne, Nepal, Pakistan og Sri
Lanka samt fra april 2007 også Afghanistan.

Bangladesh er inddelt i syv administrative divisioner, hver opkaldt efter deres
respektive divisionelle hovedbyer: Barisal (বরিশাল), Chittagong (চট্টগ্রাম),
Dhaka (ঢাকা), Khulna (খুলনা), Rajshahi (রাজশাহী), Sylhet (সিলেট) og Rangpur
(রংপুর).

Divisionerne er underinddelt i distrikter (zila). Der er 64 distrikter i
Bangladesh, der hver er underinddelt i upazila (underdistrikter) eller thana
(politistationer). Området inden for hver politistation, undtagen dem i
metroområderne, er inddelt i flere unioner, hvor hver union består af flere
landsbyer. I metroområderne er politistationerne inddelt i bydistrikter, der
hver er yderligere underinddelt i mahallaer. Der er ingen folkevalgte embedsmænd
i divisionerne, distrikterne og upazilaerne, og administration består kun af
regeringsmænd. Direkte valg holdes i alle unioner (eller bydistrikter); og der
vælges en formand og et antal rådsmedlemmer. I 1997 gennemførtes en lov, der
reserverede tre pladser (ud af tolv) i hver union til kvindelige kandidater.

Dhaka er hovedstaden og den største by i Bangladesh. Blandt andre store byer kan
nævnes Chittagong, Rajshahi, Rangpur, Khulna, Sylhet og Barisal. Disse metrobyer
har borgmestervalg, mens andre kommuner vælger en formand. Borgmestre og formænd
vælges for perioder af fem år.

Landets geografiske udstrækning svarer til cirka tre gange Danmarks størrelse,
og det er omtrent ligeså fladt, dog med enkelte perifere bjergregioner.
Bangladeshs geografiske placering betyder, at det fungerer som en tragt for
vandet fra tre af de store floder, der kommer fra bjergregionerne nordpå og
munder ud i landet: Brahmaputra, Ganges og Meghnafloderne. Denne tragtformation
samt de voldsomme mængder vand, der falder i monsunperioden, medfører, at store
dele af befolkningen bliver nødt til at flytte i de perioder, hvor vandmasserne
er mest voldsomme. Hvert år lider landet af oversvømmelser, der blandt andet
nedbryder den i forvejen sparsomme infrastruktur.

I Indien kan vandkraftværket og dæmningen ved Ganges indløb i Bangladesh,
Farakka være årsag til en del problemer i Bangladesh. Dæmningen leder vandet
uden om Bangladesh, hvilket medfører at saltvandet fra Bengal bugten trænger ind
i Bangladesh og skaber vanskeligheder for landbrug. Når smeltevandet fra
bjergene i Himalaya kommer om sommeren åbner Farakka-værket for sluserne mod
Bangladesh og skaber derved store oversvømmelser.

Bangladesh har et tropisk klima med milde vintre fra oktober til marts og varme,
fugtige somre mellem marts och juni. Mellem juni og oktober varer
monsun-sæsonen, hvor årets største regnmængder falder. Naturkatastrofer, såsom
oversvømmelser, tropiske cykloner, tromber og Bores indtræffer næsten hvert år.
Dette i kombination med afskovning og erosion kan give katastrofale
konsekvenser.

I november 2007 døde over 2.300 personer i cyklonen Sidr, som ramte store dele
af landet.

Bangladesh har, siden det blev uafhængigt, taget adskillige tiltag inden for den
økonomiske sektor og følger en liberal markedsøkonomi. På det politiske område
forsøger man at tiltrække udenlandske investeringer ved at give de udenlandske
investorer en række fordele, blandt andet fordelagtige skattefradrag. Som
udenlandsk investor kan man blandt andet etablere 100 % udenlandsk ejede
selskaber og et joint venture med en lokal privat partner eller med en partner
fra den offentlige sektor.

Den største eksportvare fra Bangladesh er tekstiler, der i 2003-2004 udgjorde
ca. 75 % af den samlede eksport. Selvom der også er en vis eksport af te, læder
og frosne rejer, skaber den store afhængighed af eksport fra tekstilsektoren en
vis usikkerhed i økonomien overfor ændringer i verdensøkonomien. EU er landets
største handelspartner, og aftager næsten 20 % af landets eksport.

Bangladesh er et fattigt, overbefolket og ineffektivt styret land. Cirka
halvdelen af GDP ($ 61,94 milliarder, 2004) frembringes fra servicesektoren,
selvom næsten to tredjedele af indbyggerne arbejder i landbrugssektoren, hvor
ris er den vigtigste afgrøde. Der er adskillige større forhindringer for en
voksende økonomi. De årlige cykloner og oversvømmelser, de dårlige
havnefaciliteter, en voksende arbejdsstyrke, der ikke kan absorberes af
landbrugssektoren, forsinkelser i udnyttelse af naturressourcer (naturgas),
manglende elektricitetsforsyning, og langsom implementering af økonomiske
reformer er alt sammen med til at forhale udviklingen. De økonomiske reformer
forsinkes i mange tilfælde af politiske uoverensstemmelser og korruption på alle
niveauer. Selvom der er mange hindringer, har der alligevel været en støt
økonomisk vækst på ca. 5 % de sidste mange år. Mange bangladeshiske virksomheder
var i 2004 generelt baseret på afhængighed af billig arbejdskraft og lokale
ressourcer og afhængighed af udenlandske virksomheders teknologioverførsel.

Størstedelen af landets industriproduktion består af tekstiler.
Tekstilindustrien i Bangladesh ekspanderede stærkt i løbet af 1980-erne, da det
lave lønniveau tiltrak udenlandsk kapital. 40 % af kvinderne i Bangladesh
arbejder indenfor denne sektore, mange under meget dårlige arbejdsforhold.
Tekstiler udgør 75 % af eksportvørdien, og Bangladesh overgås kun af Kina i den
internationale handel med tekstiler (ready-made garments, RMG). I 2013 blev der
afsløret elendige forhold i denne industri, og en større dødsulykke førte til,
at regeringen forøgede mindstelønnen til 5.300 Taka (68 dollar) fra december
2013.

Ved starten af en virksomhed er der adskillige udfordringer, der skal
overkommes. Verdensbanken har opstillet nogle indikatorer for at starte en
virksomhed i forskellige lande. På baggrund af indekset er det muligt at
foretage en sammenligning af at starte ensartede virksomheder i Danmark og
Bangladesh. Indikatorerne er selvfølgelig generelle og vil formodentlig afvige
fra en individuel virksomheds erfaringer og oplevelse.

For at starte en virksomhed er der for hvert enkelt land en række lovregulerede
procedurer, der skal finde sted mellem stifter og eksterne partnere som for
eksempel myndigheder, advokater og revisorer. I Danmark viser listen, at det er
nødvendigt med 4 procedurer i gennemsnit, hvor det i Bangladesh er 8. I Danmark
tager det i gennemsnit 4 dage at gennemgå disse procedurer, hvor det i
Bangladesh tager 35 dage. Hvis der mellem to parter opstår en kontraktuel tvist
ud fra lignende forudsætninger i henholdsvis Danmark og Bangladesh, kræver det i
Danmark i gennemsnit 14 procedurer, der tidsmæssigt fylder 83 dage, fra sagsøger
har lagt sag an, til kontrakten bliver fuldbyrdet af domstolen, hvor det i
Bangladesh kræver 29 procedurer og tager 365 dage. Det er ikke muligt at komme
med en sikker og præcis vurdering af længden af en sådan retssag, men tallene er
med for at give en forestilling om de forskelle, der er mellem Danmark og
Bangladesh.

Ud fra ovenstående indeks fra Verdensbanken fremgår det, at der er væsentlige
forskelle på virksomhedsstart i Danmark og Bangladesh. Tilsyneladende er det
nemmere i Danmark. Selv om Verdensbankens indeks er generelt, giver det
alligevel en indikator til virksomheder, der overvejer at ekspandere til
Bangladesh.

Befolkningstallet er blandt det største i verden, og er anslået til 162 mio.,
hvoraf de fleste indbyggere lever under fattigdomsgrænsen. Befolkningstætheden
svarer rundt regnet til, at hele den danske befolkning flyttede nord for
Limfjorden. Det forventes at befolkningen når 250 mio. i år 2050.

Bangladesh's population befolkningsvækst var blandt de højeste i verden i
1960'erne og 1970'erne, da befolkingstallet voksede fra 65 til 110 millioner.
Med indførelsen af prævention i 1980'erne, formindskedes befolkningstilvæksten.
Fertilitetsraten er nu på 2,55, lavere end den er i Indien (2,58) og Pakistan
(3,07). Befolkningen er reltativt ung med 34% som er 15 år eller yngre og 5% 65
år eller ældre. Forventet levealder ved fødslen er estimeret at være 70 år for
både mænd og kvinder i 2012. På trods af den hurtige økonomiske vækst, så lever
43% af befolkningen stadig under fattigdomsgrænsen, hvilket betyder, at man
lever for mindre end 1,25 $ om dagen.

Det officielle sprog er bengali, mens engelsk er det andet sprog og er bredt
benyttet i undervisning og i forretningsverdenen. Bengali folk udgør 98% af den
samlede befolkning.

Det ældste bevis for litteratur i Bangladesh er Mahasthan Brahmi inskriptionen,
der daters tilbage til 3. århundrede f.Kr.. I tiden under Guptariget, blomstrede
Sanskrit literaturen i regionen. Bengali udvikledes fra Sanskrit og Magadhi i
det 11. århundrede. Bengali literaturen er en tusind år gammel tradition.

Den arkitektoniske tradition i Bangladesh har en 2.500 år gammel historie.
Terrakotta arkitektur er et særtegn for Bengal. Præ-Islamisk Bengali arkitektur
nåede sit højdepunkt under reached Palariget, da Pala Skolen for Skulpturel
Kunst etablerede store strukturer som f.eks. Somapura Mahavihara. Islamisk
arkitektur begyndte at udvikledes under Bengal Sultanatet, da lokal
terrakottastil påvirkede middelalderens konsturktioner af moskeer. Adina Moskeen
var den største moske, der blev bygget i det indiske subkontinent.

Hvid ris danner base for det bengalske køkken, sammen med mange grøntsager og
linser. Risretter inkluder også bengalsk biryani, pilaf og khichuri. Sennep,
ghee, solsikkekerneolje og frugt chutney er udbredt i bengalsk madlavning. Fisk
er hovedkilden til protein i det bengalske køkken. Hilsa, en slags indisk sild,
er nationalfisken og er meget populær i Bangladesh. Rogn er en delikatesse. Mad
fra havet er en vigtig del af det bengalske køkken, specielt hummere, rejer og
tørfisk. Af kød spises der mest kylling, oksekød, lammekød, hjortekød, and og
due.

Cricket er en af de mest populære sportsgrene i Bangladesh, efterfulgt af
fodbold. Landsholdet i cricket deltog for første gang i VM i Cricket i 1999, og
året efter fik holdet tildelt status som elite Test cricket. Bangladesh har fem
stormestre i skak. Blandt disse var Niaz Murshed den første stormester i
Sydasien. Indenfor rytmisk gymnastik, blev russeren Margarita Mamun, som stammer
fra Bangladesh, verdensmester i 2013 og 2014.

Kabaddi er en meget populær sport i Bangladesh og betragtes som nationalsport.
Andre populære sportsgrene er bl.a. hockey, tennis, badminton, håndbold,
basketball, volleyball, skak, skydesport og lystfiskeri. National Sports Council
styrer 42 forskellige sportsorganisationer.

Koordinater: 24°01′00″N 89°52′00″Ø﻿ / ﻿24.01667°N 89.86667°Ø﻿ / 24.01667;
89.86667



https://da.wikipedia.org/wiki/The_Notebook_(film)

The Notebook er et romantisk kærligheds-drama fra 2004 med Rachel McAdams og
Ryan Gosling i hovedrollerne. Den er baseret på kærlighedsromanen af Nicholas
Sparks, Minder i mol.

Historien begynder den 6. juni 1940. Den 17-årige Allie Hamilton (Rachel
McAdams), enebarn af et rigt plantage-ejerpar, og hendes ven, Sara (Heather
Wahlquist), tilbringer aftenen ved det lokale tivoli i Seabrook Island, South
Carolina. Det er her, Noah Calhoun (Ryan Gosling), og hans ven, Finn (Kevin
Connolly), første gang ser Allie. Han bliver med det samme forelsket, men bliver
afvist, da han lidt efter spørger Allie, om hun vil danse med ham. Allie tager
derefter en tur i et pariserhjul, og Noah skynder sig hen og hænger sig fast
overfor den stol, som Allie sidder i. Han fortæller her Allie, at hvis hun ikke
vil gå ud med ham, så vil han give slip, og falde ned. Allie har ikke andet valg
end at acceptere, men da Noah stadig ikke kan komme ned, åbner Allie Noahs
bælte, og hiver hans bukser ned om knæene på ham.

Næste morgen, fortæller Allies mor, at de skal rejse om formiddagen, i stedet
for i næste uge. Allie tager ud til Noahs arbejdsplads, men da Noah lige er kørt
ud med et læs, er hun tvunget til at rejse hjem, uden at sige farvel. Hendes
forælde sender derefter Allie til New York, hvor hun begynder på Sarah Lawrence
College. Noah, som nu er ladt tilbage sønderknust over at være adskilt fra
Allie, begynder at skrive breve til hende. Et hver dag i et helt år, men han får
ikke noget svar, da brevene kun når til Allies mor, som gemmer dem for sin
datter. Da et år er gået, bliver de to tvunget til at leve videre uden hinanden,
Allie fortsætter med sin skole, imens Noah melder sig til kamp i 2. verdenskrig
og ender op i Europa under General Pattons kommando. Finn bliver dræbt i krigen.

I mellemtiden bliver Allie sygehjælper for sårede soldater. Det er også på denne
måde, hun møder den velhavende Lon Hammond Jr. (James Marsden). Allie tilbringer
en del tid sammen med ham, og det ender med at de bliver forlovede, til Allies
forældres store begejstring. Deres bryllup skulle gerne blive årets begivenhed.
Selvom Lon Jr., har en del kontakter, da han er en ung advokat, er han for stiv
og for optaget af sit arbejde, til at han kan varetage Allies følelsesmæssige
behov.

Filmen går tilbage til det ældre par, hvor den ældre Allie nu, trods sin
alzheimers, kan huske hele sit liv med Noah ("Duke"). Bogen, som Noah har læst
op af, har Allie faktisk selv skrevet, da hun fik beskeden om at hun var blevet
ramt af alzheimers (med i deleted scenes), så engang, når hun ikke ville kunne
huske noget, ville Noah kunne læse op af bogen, og hun ville "komme tilbage til
ham". Sandheden er at Noah flere gange har læst op af bogen, men at perioden,
hvor Allie har kunnet huske noget er blevet kortere og kortere med tiden, før
det hele var væk igen.

Filmen modtog meget forskelligt kritik fra anmelderne. Resultaterne fra Rotten
Tomatoes var 51% af kritikerne gav filmen positiv kritik, baseret på 142 indlæg.
Metacritic rapportede at filmen fik den middelmådige score på 53 ud af 100,
baseret på 34 indlæg .

Filmen var tydeligvis mere populær hos kvinderne end hos mændene. På IMDb
Women's Top 50 Films ligger den på 27. pladsen og fik 7.4 "point" ud af 10,
langt fra den egentlige liste.

Filmen havde premiere den 25. juni 2004 i USA og i Canada og indtjente $13.4
million i fordelt mellem de 2.303 biografer, som viste den i den åbningsweekend,
og blev nr. 4 ved årets box office. Filmen indtjente i alt $115.6 mio. verdenen
over – $81 mio. i USA og Canada og $34.6 mio. andre steder .



https://da.wikipedia.org/wiki/VM_i_fodbold

Verdensmesterskabet i fodbold (FIFA World Cup) er den vigtigste turnering i
international fodbold. Mesterskabet arrangeres af Federation Internationale de
Football Association (FIFA), verdensfodboldforbundet, og det bliver afgjort
mellem FIFA's medlemslandes landshold. Turneringen er blevet spillet hvert
fjerde år siden det første VM i 1930 (undtaget i 1942 og 1946 på grund af 2.
verdenskrig).

I de 20 mesterskaber, der indtil nu (juni 2014) er afholdt, har kun otte
forskellige lande vundet VM. Tyskland er i øjeblikket forsvarende verdensmester,
mens Brasilien er rekordholder med flest vundne verdensmesterskaber (5 titler).

Den første fodboldlandskamp nogensinde blev spillet i 1872 mellem England og
Skotland, men på dette tidspunkt blev fodbold næsten udelukkende spillet i
Storbritannien. Efterhånden blev sportsgrenen dog også populær i resten af
verden, og fodbold blev spillet som demonstrationssportsgren ved OL i Paris i år
1900. Fodbold blev en officiel olympisk sportsgren fra og med OL i London 1908,
hvor det engelske fodboldforbund (FA) arrangerede turneringen, der kun var for
amatørspillere. Det engelske landshold vandt OL-turneringen i både 1908 og 1912,
men den blev i starten mere opfattet som show end som sport.

Den olympiske turnering havde altså kun deltagelse af amatørspillere, da Sir
Thomas Lipton arrangerede Sir Thomas Lipton Trophy i Torino i 1909. Det var den
første internationale turnering for professionelle spillere, og den omtales af
nogen som "det første VM" og havde bl.a. deltagelse af de mest prestigefyldte
professionelle klubber fra Italien, Tyskland og Schweiz. Den blev vundet af West
Auckland Town FC, et amatørhold fra det nordøstlige England, der var blevet
inviteret, efter at det engelske fodboldforbund havde afslået at tage del i
turneringen. West Auckland forsvarede med succes deres titel i 1911 og vandt
dermed pokalen til ejendom i henhold til turneringens regler.

I 1914 besluttede FIFA at anerkende den olympiske turnering som
"verdensmesterskabet i fodbold for amatører" og overtog samtidig ansvaret for at
arrangere turneringen. Dette banede vejen for den første interkontinentale
fodboldturnering ved OL i 1924 i Paris – indtil da havde kun europæiske hold
deltaget. Uruguays landshold vandt turneringen og vandt igen ved OL i 1928, hvor
et andet sydamerikansk hold, Argentina, vandt sølv.

Fodbold blev imidlertid droppet fra OL-programmet ved OL i Los Angeles i 1932,
dels på grund af sportens lave popularitet i USA, dels på grund af, at IOC og
FIFA ikke kunne enes om fortolkningen af amatørbegrebet. Derfor vedtog FIFA den
28. maj 1928 at arrangere deres egen internationale turnering. Uruguay, der nu
havde vundet det officielle verdensmesterskab (dvs. OL) to gange, og som skulle
fejre landets 100 års uafhængighedsjubilæum i 1930, blev på FIFA's kongres i
Barcelona 1929 udnævnt til værtsland for det første VM i FIFA-regi.

Det første mesterskab blev afholdt i 1930 i Uruguay. At turneringen blev afholdt
i Sydamerika betød imidlertid væsentlige praktiske problemer for de europæiske
hold. Rejsen til Uruguay med skib tog ca. 2 uger hver vej, og mange europæiske
klubber skulle dermed undvære deres bedste spillere i op til to måneder. Det
betød, at det første VM blev uden datidens stærkeste nationer som England,
Italien, Østrig og Ungarn. Kun fire europæiske lande, Frankrig, Belgien,
Jugoslavien og Rumænien, endte med at sende deres landshold af sted. Og af disse
klarede Jugoslavien sig som det eneste gennem den indledende runde.

I semifinalen mødte Jugoslavien imidlertid hård modstand mod hjemmeholdet
Uruguay og måtte indkassere et nederlag på 6-1. Det blev også resultatet i den
anden semifinale, hvor Argentina slog USA. I finalen mellem Uruguay og
Argentina, der også mødtes i OL-finalen i 1928, vandt værtslandet Uruguay 4-2.

Fire år senere, da VM skulle afvikles i Mussolinis Italien i Europa, havde
Uruguay endnu ikke tilgivet, at så mange stærke europæiske hold havde boykottet
mesterskabet i Uruguay fire år tidligere. Så de forsvarende verdensmestre blev
væk og overlod det til Brasilien og Argentina at repræsentere Sydamerika.

Men de europæiske hold dominerede, og de otte kvartfinalister var alle fra
Europa. Turneringens dommere var usædvanligt gavmilde over for det italienske
landshold,[Kilde mangler] og der var mistanke om, at de var "købt" af det
fascistiske styre i Italien.[Kilde mangler] Værtslandet vandt mesterskabet efter
en finalesejr på 2-1 efter forlænget spilletid over Tjekkoslovakiet.

Mange havde den opfattelse, at VM på skift burde afvikles i Europa og
Sydamerika, så da Europa for anden gang i træk blev valgt til arrangør, blev de
sydamerikanske lande så fornærmede, at de alle, undtagen Brasilien, trak sig fra
turneringen. Østrig, der oprindeligt havde kvalificeret sig, trak sig også fra
slutrunden, men det skyldtes, at landet ikke længere var selvstændigt efter
Hitlers indlemmelse af Østrig i Det Tyske Rige i foråret 1938.

Det italienske landshold forsvarede sit verdensmesterskab ved at slå Ungarn i
finalen med 4-2, men italienerne havde også kniven på struben. Inden kampen
havde de efter sigende modtaget et telegram fra den italienske premierminister
Benito Mussolini med ordlyden "Vind eller dø!".[Kilde mangler]

På grund af 2. verdenskrig og dens konsekvenser blev VM-slutrunderne, der skulle
have været afholdt i 1942 og 1946, aflyst.

VM-turneringerne blev genoptaget i 1950 ved slutrunden i Brasilien, hvor
britiske hold for første gang deltog i VM. De britiske lande havde meldt sig ud
af FIFA i 1920, delvist på grund af modvilje over for den udenlandske
indflydelse på sporten, delvist på grund af manglende lyst til at spille mod
lande, de havde kæmpet mod under krigen. Landene meldte sig dog ind igen i 1946.

Efter at have boykottet de to foregående turneringer, vendte også Uruguay
tilbage for første gang, siden de blev verdensmestre i 1930. Af politiske
årsager deltog mange østeuropæiske lande ikke. Men den forsvarende
verdensmester, Italien, var med på trods af flyulykken i Superga i 1949, hvor
hele Grande Torino-holdet, heraf mange landsholdsspillere, blev dræbt.

VM-slutrunden i Schweiz i 1954 var den første, der blev vist i fjernsynet.
Slutrunden huskes især for de mange målrige kampe, heriblandt VM-historiens
målrigeste, kvartfinalen mellem Østrig og Schweiz, der endte 7-5 til Østrig,
efter at Schweiz havde været foran med 3-0.

Vesttyskland blev en overraskende verdensmester ved at slå Ungarn 3-2 i finalen,
efter at have været bagud med 2-0 undervejs. Kampen, der i Tyskland stadig
omtales som Miraklet i Bern, er gået over i historien som en af de største
overraskelser ved VM. Ungarn var nemlig datidens klart stærkeste hold. De var
bl.a. olympiske mestre og tabte kun én kamp (altså VM-finalen 1954) i perioden
1950-56, og endvidere havde de i den indledende runde vundet 8-3 over netop
Vesttyskland, der altså fik revanche i finalen.

For første og hidtil eneste gang kvalificerede alle fire britiske hold sig til
slutrunden, men det blev ikke den store succes for nogen af holdene. De
traditionelt stærkeste hold, England og Skotland, blev slået ud i den indledende
runde, mens Wales og Nordirland nåede kvartfinalerne.

Turneringens store målscorer var franskmanden Just Fontaine, der scorede hele 13
mål i Frankrigs 6 kampe, heriblandt 4 mål i bronzekampen mod Vesttyskland, som
franskmændene vandt 6-3. De 13 mål er det højeste antal mål scoret af én spiller
ved én VM-slutrunde nogensinde.

Brasilien, der gav VM-debut til den 17-årige Pelé i den tredje kamp i
gruppespillet, vandt verdensmesterskabet for første gang, og dermed blev
sydamerikanerne det første hold, der vandt VM uden for dets eget kontinent
(hvilket det øvrigt gentog i 2002). I finalen sejrede Brasilien 5-2 over
værtslandet Sverige, der overraskende havde spillet sig frem til finalen.

Pelé scorede ikke i sin VM-debut mod Sovjetunionen, men derefter blev det til
seks mål i de resterende tre kampe: Kampens eneste mål i 1-0-sejren over Wales i
kvartfinalen, et ægte hattrick i semifinalen mod Frankrig (5-2), og endelig to
mål i VM-finalen mod Sverige.

I maj 1960 blev Chile ramt af at af det 20. århundredes kraftigste jordskælv,
som målte 9,5 på Richter-skalaen. Ødelæggelserne var enorme, men på forunderlig
vis lykkedes det chilenerne at få alt klar til VM allerede to år senere.

Mesterskabet blev præget af defensivt og voldeligt spil, især i kampen mellem
værtsnationen og Italien i den indledende runde, der fortsat kaldes Slaget om
Santiago. De fleste store stjerner spillede under vanligt niveau, og Pelé blev
skadet i Brasiliens anden kamp. I stedet blev brasilianerne Amarildo og
Garrincha, samt den tjekkoslovakiske målmand Viliam Schrojf de store navne i et
ellers skuffende VM, der i Europa mest huskes som det sidste VM, der ikke blev
sendt direkte i fjernsynet.

Brasilien forsvarede med held VM-titlen fra 1958 ved at slå Tjekkoslovakiet 3-1
i finalen. Chile vandt overraskende bronze efter en indsats præget af fantastisk
holdånd. I bronzekampen blev Jugoslavien besejret 1-0.

Dette VM vil nok huskes mest for finalen på Wembley, hvor Geoff Hurst skyder
bolden på overliggeren, hvor den så rammer mållinjen. Linjedommeren Tofik
Bakhramov dømte bolden inde og så var England foran 3-2 i en forlængede
spilletid. Det knækkede Vesttyskerene og Hurst scorede endnu engang på et
kontrastød, da tyskerene valgte at gå i offensiven. Der bliver stadig diskuteret
i dag, hvorvidt bolden var inde eller ej.

Turneringens store overraskelse stod Nordkorea for. De slog i deres sidste
gruppekamp giganterne fra Italien med 1-0. De gik videre fra gruppen, da de
havde spillet uafgjort med 1-1 mod Chile. I kvartfinalen kom de foran 3-0 i
løbet af 25 minutter mod Portugal. Eusébio, som var en af verdens bedste på det
tidspunkt, vendte kampen med 4 scoringer i træk. Portugal vandt kampen 5-3.

Italiens indledende gruppe ved VM-slutrunden endte med følgende resultater: 0-0
mod Polen, 1-1 mod Peru og 1-1 mod Cameroun var nok til at sende Italien videre
på bedre målscore end Cameroun. Andet gruppespil gav sejr over Argentina 2-1 og
Brasilien 3-2. Paolo Rossi scorede alle 3 italienske mål. Han scorede i
semifinalen 2 mål mod Polen i 2-0-sejren, og i finalen scorede han til 1-0, da
Vesttyskland blev slået 3-1. Rossi blev turneringens topscorer foran Karl-Heinz
Rummenigge fra Vesttyskland. Italien var aldrig bagud i en eneste kamp under
selve slutrunden.

Turneringens største sejr tilfaldt Ungarn med en 10-1-sejr over El Salvador, men
til trods for, at Ungarn i det indledende gruppespil havde turneringens
næstbedste målscore, var det ikke nok til at nå det andet gruppespil. Belgiens
udligning et kvarter før kampens afslutning, sendte Ungarn ud.

Bedste hold, som ikke gik videre til andet gruppespil var Algeriet. Med sejr
over Vesttyskland 2-1 og Chile 3-2 havde de en god chance for at deltage i det
andet gruppespil. Den sidste kamp i puljen mellem Vesttyskland og Østrig måtte
bare ikke ende med tysk 1- eller 2-måls sejr. Da Vesttyskland allerede efter 10
minutter havde bragt sig på 1-0, så var spændingen ude af den kamp. Algeriet var
foran 3-0 ved pausen mod Chile i deres sidste kamp, hvilket havde gjort
Vesttyskland-Østrig ligegyldig for Algeriet.

For første gang nogensinde i VM's historie blev værtskabet delt mellem to
nationer, Sydkorea og Japan. Det var en turnering med mange overraskelser. De
forsvarende verdensmestre Frankrig, samt både Argentina og Portugal nåede ikke
videre fra gruppespillet, mens både England og Italien blev nummer to i deres
respektive grupper. Begge værtsnationer gik videre til slutspillet, i øvrigt
begge som gruppevindere.

Tyrkiet vandt bronzekampen mod den ene værtsnation Sydkorea, der i kvartfinalen
slog Spanien ud efter straffesparkskonkurrence. Irland var også tæt på at skabe
en sensation, da de tabte en straffesparkskonkurrence til Spanien i
ottendedelsfinalerne. Debutanterne Senegal nåede kvartfinalerne. Danmark nåede
ottendedelsfinalerne, hvor de tabte 3-0 til England. I bronzekampen blev der i
øvrigt scoret det hurtigste mål nogensinde i en VM-kamp, da Tyrkiets Hakan Sukür
scorede efter blot 11 sekunder, selvom det faktisk var Sydkorea der startede med
bolden.

Finalen stod mellem Brasilien og Tyskland. Kampen blev vundet 2-0 af Brasilien
efter to mål af Ronaldo, der også blev slutrundens topscorer med otte mål.
Turneringens bedste spiller blev, på trods af en fejl ved Brasiliens første mål
i finalen, Tysklands målmand Oliver Kahn.

Så var det Tysklands tur til at afholde et VM igen. Denne slutrunde startede med
en 4-2 sejr til Tyskland over Costa Rica.

Finalen blev spillet i Berlin, mellem Frankrig og Italien. Italien vandt 5-3 i
en straffesparkskonkurrence over Frankrig, efter at kampen forblev uafgjort med
1-1 ved den ordinære spilletids udløb. Kampen bliver især husket for den famøse
"maveskalle" fra Zinedine Zidane mod Marco Materazzi. Zidane blev udvist i, hvad
der skulle blive den sidste kamp i hans karriere, som dermed sluttede på
beskæmmende vis.



https://da.wikipedia.org/wiki/Tyskland

Tyskland (officielt Forbundsrepublikken Tyskland) (tysk: Bundesrepublik
Deutschland) er en føderal stat af 16 delstater i det vestlige Mellemeuropa.
Landet grænser i nord op til Danmark, i vest til Frankrig, Luxembourg, Belgien
og Holland, i syd til Schweiz og Østrig og i øst til Østrig, Tjekkiet og Polen.
Hovedstaden er Berlin.

Som nationalstat blev Tyskland først samlet i 1871, mens den nuværende stat er
en fortsættelse af den vesttyske forbundsrepublik fra 1949. I 1990 blev DDR
indlemmet i forbundsrepublikken som fem østtyske delstater.

Med sin centrale beliggenhed har Tyskland haft afgørende indflydelse på Europas
historie. I dag er landet med sine mere end 80 millioner indbyggere det
folkerigeste i EU. Tysklands økonomi er også den største i EU og den
fjerdestørste på verdensplan. Som verdens største eksportnation anses landet for
motoren i europæisk økonomi. Landet er bl.a. en vigtig aktør i G8 og NATO. Efter
USA er Tyskland verdens mest populære destination for indvandring.

Ordet tysk stammer fra det gammelhøjtyske theodisk,diutisk, der er afledt af det
oldgermanske theoda "folk" i betydningen "talende folkesproget", i modsætning
til latin, der brugtes af gejstlige og lærde.[Kilde mangler] Tyskland er først i
1990, blevet til den stat det er i dag. Navnet Tyskland har gennem historien
dækket over vidt forskellige og komplekse statsdannelser:

Navnet Tyskland blev indtil midten af 1800-tallet brugt udelukkende om det
område, hvor der taltes tysk og ikke om en nationalstat. Det omfattede det
tysktalende Østrig og områder i Polen, Böhmen (det nuværende Tjekkiet) og i
Sønderjylland. Først under preussisk ledelse i 1871 (den lilletyske løsning uden
Østrig) blev Tyskland en fast geografisk enhed.[Kilde mangler] I Danmark var
Tyskland før 1990 Vesttyskland, mens den anden tyske stat hed DDR eller
Østtyskland.

Tyskland er hjemsted for en række interessante forhistoriske menneskefund. Der
er spor af fortidsmenneskelig aktivitet til for 700.000 år siden.
Neanderthal-mennesket havde sin gang i Tyskland indtil det blev fortrængt af det
moderne menneske for omkring 40.000 år siden. Efter istiden havde sluppet sit
greb i Europa, blev Tyskland hjemsted for stadig flere mennesker. I løbet af den
yngre stenalder gik Tyskland bort fra jæger- og samlerlivet og begyndte at dyrke
jorden og holde husdyr.

De første skriftlige beretninger om mennesker i Tyskland findes hos grækerne og
romerne fra omkring 500 år f. kr.. De omtaler keltiske stammer i syd og
germanske stammer i nord. I løbet af de næste århundreder bevægede de germanske
stammer sig længere mod syd og fortrængte snart den keltiske kultur i
Sydtyskland, kun i de schweiziske alper kunne kelterne holde sig fast. Mange
flod- og bynavne i Sydtyskland vidner om deres tilstedeværelse.

Slaget i Teutoburger-skoven (Varusslaget) i Niedersachsen i år 9 e.Kr., hvor
germanere under Hermann udslettede en hel romersk hær, der var på vej længere
ind i Tyskland, satte en stopper for romernes fremfærd mod nord i det germanske
område. Romerne prøvede aldrig for alvor igen at udvide deres territorium øst
for Rhinen. Fra 58 f. kr. til 455 e. kr. var områderne vest for Rhinen og
områderne syd for Donau under romersk kontrol. Grænsen mellem romerriget og de
germanske stammer løb omtrent langs den nuværende sproggrænse mellem germansk og
romansk. De vigtigste romerske byer var Colonia Agrippinensium (Köln), Augusta
Treverorum (Trier), Mogontiacum (Mainz) og Augusta Vindelicorum (Augsburg). Selv
om der var modsætninger mellem romerne og germanerne, fandt der også en ivrig
kulturel og økonomisk udveksling sted. Den førte til udvikling blandt de
germanske stammer. Romeren Tacitus skrev en etnografisk-historisk beretning om
germanerne 98 e.Kr.

Allerede 120 f.Kr. havde romerne oplevet de germanske folkevandringers styrke,
da kimbrere (sandsynligvis fra Himmerland), teutonere og ambronere vandrede mod
syd i store tal og var tæt på at overvinde romerne i deres italienske kerneland.

Men med hunnernes indmarch i det østlige Europa 376 e.Kr. blev en endnu
voldsommere migration indledt, da store skarer flygtede eller blev fordrevet mod
vest. Samtidig svækkedes det vestlige romerrige kraftigt og åbnede for germanske
stammers indtog i Frankrig. Alemanniske, burgundiske og vandalske stammer
etablerede kongeriger i det meste af Vesteuropa.

I løbet af det 7. århundrede begyndte germanerne også at brede sig ind i det
delvist affolkede område øst for Elben, hvor forskellige slaviske stammer holdt
til. Området var endnu i højmiddelalderen præget af slavisk sprog og kultur, og
de fleste stednavne i Østtyskland er af slavisk oprindelse (Berlin, Dresden
etc.).

I Frankrig etablerede en stærk germansk kongeslægt sig som herskere. Frankernes
kongedømme varede i flere århundreder under det merovingiske dynasti og derefter
under det karolingiske. Den første karolinger var Karl Martell, der i 732
stoppede arabernes fremtrængen i Slaget ved Poitiers. Karl den Store, som blev
kronet som kejser i år 800, erobrede Bayern i 788 og Niedersachsen i 804. Han
kom til at kontrollere det meste af dagens Tyskland og Frankrig og var den
mægtigste mand i Europa. Hans rige strakte sig helt til Ejderen, hvor han havde
kontroverser med nogle af de første danske konger, bl.a. Godfred.

Efter den frankiske kong Ludvigs død blev de frankiske lande ved traktaten i
Verdun i 843 delt i

Da den sidste karolinger døde i 911, overgik tronen til Konrad 1. og i 919 til
Henrik Fuglefænger (Heinrich der Vogler), stamfar til Sachsendynastiet, hvis søn
Otto den Store igen blev kejser i 962, året, der betegner fødslen af Det Hellige
Romerske Rige af den tyske Nation. Mens den vestlige del af Frankerriget
udviklede sig til den franske, centralistiske stat, vedblev det tysk-romerske
rige at være præget af et meget stort antal territorialfyrster, der dygtigt
arbejdede sammen for at indskrænke den tyske kejsers magt, hver gang han
forsøgte at få fuld kontrol over området. Det tyske kejserrige blev et
valgkejserdømme, hvor syv kurfyrster (med ret til at kåre (vælge)) havde en
magtfuld placering, mens de mindre stater gennem forskellige aftaler forsøgte at
holde sammen mod de store. Systemet sikrede på mange måder en bevarelse af
riget, men var samtidig rigidt og konservativt. Det blev en fast skik at vælge
kejseren fra de habsburgske konger fra Østrig, det stærkeste medlem af riget.

Reformationen havde sit udspring i de tyske småstater. Efter nogle mindre
religionskrige i det 16. århundrede brød trediveårskrigen ud i 1618 med Tyskland
som midtpunkt. Det var en ødelæggende krig, der først havde religiøse, men
senere rent magtpolitiske motiver. Krigen hærgede landene voldsomt, og efter 30
år som kampplads for de europæiske stormagters hære var Tysklands indbyggertal
faldet fra 17 til 10 millioner .

I løbet af det 17. og 18. århundrede blev enevælden indført efter fransk
forbillede i mange tyske stater. Det betød en rivalisering mellem de forskellige
dele af riget. Det protestantiske Preussen under især Frederik den Store kom
godt gennem denne udvikling. Så godt, at han kunne udfordre den tyske kejser fra
det stærke, katolske Østrig. Modsætningen mellem de to vigtigste medlemmer af
rigsfællesskabet var med til at svække rigets sammenhængskraft i det 18.
århundrede. Især under Syvårskrigen, hvor Preussen og Østrig kæmpede mod
hinanden, var riget tæt på opløsning. Hverken Østrig eller Preussen var i stand
til at stoppe Napoleon Bonaparte og hans franske værnepligtshær, der i 1806
fejede al modstand til side og gav det skrantende tyske rige dødsstødet.

Efter det tysk-romerske riges sammenbrud og Napoleons nederlag ved Waterloo blev
de europæiske landes grænser stukket ud ved kongressen i Wien i 1815. Tyskland
blev ikke forenet. I stedet blev en løs konføderation skabt med to dominerende
medlemmer: Preussen og Østrig, og mange af de over hundrede småstater blev
samlet i større konge- og fyrstedømmer.

I de følgende tiår kendt som restaurationen (genoprettelsen) forsøgte
monarkierne at bekæmpe liberale strømninger, der havde bredt sig efter den
franske revolution. Liberalismen var tæt forbundet med nationalisme og med
kravet om et forenet Tyskland. I 1848 udbrød der uroligheder i Berlin, og kong
Frederik Vilhelm 4. af Preussen blev tvunget til at love en forfatning. En
nationalforsamling, valgt i alle tyske stater, mødtes i Frankfurt am Main for at
vedtage en ny konstitution. Imidlertid løb den liberale bevægelse ud i sandet,
og kongen nægtede at acceptere forslaget til en forfatning for et forenet
Tyskland på et demokratisk og forfatningsmæssigt grundlag.

Preussens militære sejre over Danmark i 1864 og især over Østrig i slaget ved
Königgrätz 1866 og over Frankrig i den fransk-preussiske krig 1870-71 betød, at
konkurrenterne var slået af banen, og Preussen alene kunne grundlægge et samlet
Tyskland. Ved udråbelsen af det tyske kejserrige i Versailles i januar 1871 blev
Preussens kongeslægt gjort til kejsere over det Tyske Rige. Det omfattede alle
de større og mindre stater i Tyskland, der før havde været mere eller mindre
selvstændige. I årtier havde valget stået mellem den stortyske og lilletyske
løsning: med eller uden Østrig. Men Preussen havde nu effektivt kørt Østrig ud
på et sidespor, og Tyskland blev samlet uden Østrig.

Selv om kejserriget havde en valgt rigsdag, blev regeringen udnævnt af kejseren,
som havde central politisk magt. Otto von Bismarck, jernkansleren, havde med sin
strategiske sans og vilje til krig som magtredskab været hjernen bag Preussens
kolossale opstigning, men da kejser Wilhelm 1. (kejser 1871-1888) døde og blev
fulgt af Frederik 3. (1888) og dennes søn Wilhelm 2. (1888-1918) mistede
Bismarck sin indflydelse.

Kejserriget var en epoke med stor økonomisk vækst og industrialisering. Og
samtidig øget nationalfølelse og militarisme. Bismarcks realpolitiske linje var
erstattet af en aggressiv kurs, der stræbte efter at udvide tyske interesser i
Europa. Og gennem kolonialisering og flådepolitik også i resten af verden. Det
sidste var en torn i øjet på England. Frankrig nærede ønske om hævn efter
nederlaget til tyskerne i 1871, hvor det afstod Alsace/Elsass og
Lorraine/Lothringen. Der var udsigt til krig.

Den 1. august 1914 brød 1. verdenskrig ud. Efter fire års blodig stillestående
krig måtte Tyskland erkende nederlaget, uden at der havde været fjendtlige
tropper på tysk jord. Med traktaten i Versailles 1919 blev Tyskland holdt
ansvarlig for 1. verdenskrig og pålagt enorme krigsskadeserstatninger. Tyskland
mistede store områder til Polen, Frankrig og Belgien, og Nordslesvig kom tilbage
til Danmark efter en folkeafstemning (genforeningen i 1920). Nederlaget betød
kejserrigets endeligt: kejseren abdicerede, og de tyske socialdemokrater udråbte
det Tyske Rige som republik.

Weimarrepublikken var et forsøg på at etablere et liberalt og demokratisk
Tyskland. Regeringen hæmmedes dog af store økonomiske problemer og forfatningens
organisatoriske svaghed. I de tidlige år var det oprør og kupforsøg fra både
højreekstreme og kommunister, og hyperinflationen i 1923 knækkede økonomien. De
næste år blev forholdene bedre, efterhånden som trykket fra
krigsskadeerstatningerne mindskedes. Vellykkede koalitionsregeringer genskabte
ro og orden indtil den store verdensøkonomiske krise efter børskrakket i 1929.
Under den nye økonomiske tilbagegang var forholdene under hyperinflationen i
frisk erindring, og en antidemokratisk opposition mod Versaillestraktaten
undergravede Weimarrepublikken. Både det Nationalsocialistiske tyske
Arbejderparti (NSDAP), tyske monarkister og kommunisterne udnyttede denne
stemning og den øgede arbejdsløshed, og staten var ikke i stand til at
opretholde lov og orden.

Adolf Hitler kunne sætte Weimarrepublikken ud af funktion i 1933 med andre
partiers hjælp og med vold og trusler. Efter at NSDAP blev det største parti i
begge valg i 1932 (dog uden flertal i Rigsdagen) udnævnte præsident Paul von
Hindenburg Hitler til rigskansler den 30. januar 1933. Efter Rigsdagsbranden i
februar 1933 blev kommunistpartiet forbudt. Efter valget i marts 1933 fik Hitler
stadig ikke flertal i Rigsdagen, men de kommunistiske mandater blev annulleret,
og ved hjælp af de øvrige partiers stemmer fik Hitler det to tredjedeles
flertal, som var nødvendigt efter forfatningen og gav ham beføjelser til at
regere alene. Kun det socialdemokratiske SPD stemte mod denne bemyndigelseslov.
Da Hindenburg døde i august 1934, begik Hitler statskup og overtog også embedet
som præsident. Han undergravede systematisk alle demokratiske institutioner og
indførte meget strenge regler for jøder og politiske modstandere; de sidste blev
allerede fra 1933 interneret i de nyoprettede KZ-lejre.

I løbet af 30'erne brød Tyskland flere gange åbenlyst bestemmelser i
Versaillestraktaten, uden at England eller Frankrig greb ind, selv om Tyskland
endnu ikke havde militær af betydning. Efter anneksionen af Østrig i marts 1938
(Anschluss) blev det tyskbefolkede Sudeterland annekteret fra Tjekkoslovakiet i
oktober samme år efter München-aftalen mellem Tyskland og Storbritannien. I
marts 1939 annekterede Tyskland hele den vestlige halvdel af Tjekkoslovakiet (de
gamle østrigske provinser Böhmen-Mähren). Det var ikke en del af aftalen, og
England og Frankrig gav Tyskland et ultimatum.

Polen genopstod efter 1. verdenskrig og havde kunnet udvide sit areal med store
områder, hvor der levede et stort tysk mindretal (bl.a. den polske korridor der
delte det østlige Tyskland i to). Hitler ønskede derfor at erobre landet. Også
for at få livsrum og vise den slaviske races underlegenhed . 1. september 1939
angreb Tyskland Polen fra vest, og den 17. september angreb Sovjetunionen fra
øst. Delingen af Polen og Østeuropa var allerede fastlagt i
Molotov-Ribbentrop-pagten. England og Frankrig erklærede krig mod Tyskland. Det
blev begyndelsen på 2. verdenskrig.

I 1940 besatte Tyskland Danmark, Norge, Belgien, Nederlandene, Luxemburg og
Frankrig. Sovjetunionen blev angrebet i 1941 samtidigt med Grækenland og
Jugoslavien. I forbindelse med Japans angreb på USA i december 1941 erklærede
Hitler også krig mod USA.

Tyskland og Japan, tabte krigen i 1945. Italien kapitulerede allerede i 1943.
Store dele af Europa, ikke mindst Tyskland, lå i ruiner. Krigen førte til enorme
menneskelige lidelser, en total nedbrydning af Tysklands politiske og økonomiske
strukturer og en deling af landet. Tyskland mistede store områder i øst. Den
tyske befolkning blev fordrevet igen og erstattet af polakker og sovjetborgere.

Tyskere refererer ofte til 1945 som Stunde Null for at beskrive landets totale
sammenbrud. Selv om visse storbyer var jævnet med jorden, så var al tysk
industri dog ikke ødelagt, og store dele af infrastrukturen var stadig intakt.
Allerede ved Jalta-konferencen i februar 1945 var de tre store allierede
nationer, USA, Storbritannien og Sovjetunionen, blevet enige om at dele Tyskland
i fire besættelseszoner efter sejren. Ved Potsdam-konferencen blev denne ordning
bekræftet og den tyske grænse mod øst lagt fast ved floderne Oder og Neisse,
hvor den stadig er. Det betød at over 10 millioner tyskere skulle udvises fra de
tyske provinser øst for Oder-Neisse-linjen (Schlesien, Østpreussen og Pommern).

Kort efter Potsdam-konferencen begyndte uenighederne mellem Sovjetunionen og de
vestallierede at vise sig. De kulminerede i 1948 med Berlin-blokaden, den
sovjetiske blokade af den af de vestallierede del af Berlin, som lå isoleret
midt inde i østblokken. Sovjetunionens påskud var utilfredshed med den
nyindførte møntreform i de vestlige besættelseszoner. Takket være en
vestallieret luftbro kunne den vestberlinske befolkning brødfødes.

I 1949 blev to tyske stater grundlagt. De tre vestlige besættelseszoner, den
franske, britiske og amerikanske, blev til Forbundsrepublikken Tyskland
(Vesttyskland), og den sovjetiske zone blev til den kommunistiske stat DDR
(Østtyskland).

Vesttysklands forhold til udlandet var i årtierne efter krigen præget af de
ødelæggelser og folkedrab, som Tyskland var ansvarlig for under 2. verdenskrig.
Målet var fra begyndelsen at genskabe tilliden til Tyskland i verden og på den
måde også opnå økonomisk og politisk handlefrihed. I 1952 indgik den første
tyske forbundskansler Adenauer en aftale mellem Vesttyskland og Israel,
hvorefter Vesttyskland forpligtede sig til at betale tre mia. D-Mark i
erstatning til tysk-jødiske fordrevne. I 1955 besøgte Adenauer Sovjet og
genoptog diplomatiske forbindelser. Det betød at 2 mio. af de ca. 3,3 mio. tyske
krigsfanger i Sovjet kunne vende hjem fra fangenskab. I 1955 indgik Danmark og
Tyskland i forbindelse med Vesttysklands indtræden i Nato en aftale om
mindretallene ved den dansk-tyske grænse (København-Bonn-erklæringerne).

Årene efter Willy Brandts tiltræden i 1969 var præget af afspænding mellem Øst
og Vest. I 1970 indgik Vesttyskland en samarbejdsaftale med DDR. Brandt besøgte
mindesmærket for opstanden i den jødiske ghetto i Warszawa, og Polens og Sovjets
overtagelse af de tidligere tyske østområder (Oder-Neisse-Grænsen) blev
anerkendt.

Utilfredsheden med det østtyske styre førte i 1953 til arbejderopstanden i
Østberlin. I løbet af 1950'erne steg antallet af flygtninge fra DDR til
Vesttyskland voldsomt, og den socialistiske stat var ved at blive drænet for
især højtuddannede borgere. I 1961 lukkede det østtyske regime under Walter
Ulbricht grænsen med Berlinmuren.

Efter Sovjetunionens sammenbrud i slutningen af 1980'erne bredte det folkelige
pres for reformer sig til de kommunistiske østlande og også til DDR. Bølger af
østtyskere flygtede gennem Tjekkoslovakiet og Ungarn til Vesttyskland, og der
opstod demonstrationer og protester mod det østtyske styre, det strengeste
kommunistiske regime i Østeuropa. Begivenhederne er kendt som die Wende
(vendepunktet). Berlinmuren faldt den 9. november 1989, da DDR's regering i
forvirring bevilgede fri udrejse. Tysklands genforening fandt sted, da DDR blev
omdannet til fem delstater, der blev optaget i Forbundsrepublikken Tyskland den
3. oktober 1990. Dagen er nu Tysklands nationaldag.

Efter genforeningen har Tyskland især arbejdet på at forbedre infrastrukturen i
de østlige delstater og få dem op på økonomisk niveau med de vestlige.
Resultatet varierer, da høj arbejdsløshed og social uro er et problem i mange
østlige dele af landet. Internationalt indtager Tyskland en stadig vigtigere
rolle, og landet er en dominerende (men ofte diskret) deltager i EU.

Valg til Forbundsdagen (Bundestag) finder sted hvert fjerde år. Der er ikke sket
væsentlige ændringer i valgsystemet, siden det blev indført i 1949. Det bygger
på en kombination af valg i enkeltmandskredse med udjævningsmandater, således at
forholdstallet bestemmer hvor mange mandater partierne får. Der er gennemført en
række forholdsregler, der skal modvirke politisk splittelse som i
Weimar-republikken: En relativt høj spærregrænse på 5% gør det svært for
nydannede partier at blive valgt ind, landsdækkende folkeafstemninger er ikke
tilladt, der kan ikke udskrives valg uden for de faste valgperioder, og
forbundskansleren har en særlig stærk stilling. Hun kan kun væltes, hvis der kan
dannes flertal for en anden regering. Selv om forbundsdagen kan ændre grundloven
(med 2/3 flertal), er visse friheds- og menneskerettigheder "eviggyldige" og kan
ikke ophæves.

Forbundsrepublikkens statsoverhoved er forbundspræsidenten, der vælges ved
indirekte valg for en periode på 5 år og ikke har politisk magt. Richard von
Weizsäcker blev valgt i 1984 og genvalgt i 1989. Han blev efterfulgt af Roman
Herzog og dernæst af Johannes Rau.

Den 31. maj 2010 valgte forbundspræsident Horst Köhler som den første i embedet
at træde tilbage før tid, efter at han er blevet beskyldt for at bruge de
væbnede styrker til at beskytte økonomiske interesser i Afghanistan. Formanden
for det tyske overhus, Forbundsrådet, socialdemokraten Jens Böhrnsen overtager
stillingen midlertidigt.

Efter det første fællestyske valg i december 1990 bestod forbundsregeringen af
de borgerlige partier Christlich Demokratische Union/Christlich Soziale Union
(CDU/CSU) og Freie Demokratische Partei (FDP), mens Sozialdemokratische Partei
Deutschlands (SPD), miljøpartiet Bündnis 90/Die Grünen og kommunisternes
arvtagere Partei des Demokratischen Sozialismus (PDS, nu Die Linke) var i
opposition.

I dag anses Tyskland for at have bidraget væsentligt til Den Europæiske Unions
fremgang og til samlingen af det østlige og vestlige Europa. Tyskland har i de
senere år optrådt med større selvsikkerhed på mange områder.

Det tidligere forbud mod tyske tropper uden for Tysklands grænser er ophævet, og
der er nu også tyske soldater udstationeret i bl.a. Afghanistan. Tyskland
arbejder, bl.a. med britisk og fransk støtte, på at få en fast plads i FN's
sikkerhedsråd.

Forbundsrepublikken Tyskland består af 16 Länder (forbundslande eller
delstater), hvoraf tre, Berlin, Bremen og Hamborg er bystater. Forbundslandene
har væsentlige beføjelser indenfor bl.a. kultur- og skolepolitik, men også
finans- og skattepolitik kan de i nogen grad selv styre.

Grænsen mellem delstaternes og forbundsregeringens beføjelser og den bedst
mulige administrative opdeling er til stadig debat. Der er stor forskel på
forbundslandenes økonomi og størrelse, og sammenslutninger mellem forbundslande
er blevet diskuteret, men ikke gennemført (f.eks. Berlin-Brandenburg og en
"Nordstat" af Slesvig-Holsten, Hamborg, Bremen, Niedersachsen og
Mecklenburg-Vorpommern).

Siden 2. verdenskrig har Tyskland været meget tilbageholdende med anvendelse af
nationalsymboler. Siden genforeningen, og særlig ved fodbold-VM i Tyskland 2006,
er brugen af nationale symboler igen blevet mere accepteret, men stadig
forbundet med tilbageholdenhed.

Den tyske nationalsang er officielt tredje vers af Deutschlandlied eller Lied
der Deutschen, der blev skrevet af den nationalliberale Hoffmann von
Fallersleben i 1841 på den østrigske kejserhymnes melodi af Joseph Haydn fra
1797. Brugen af de to første, nu uofficielle vers forbindes ofte med
nynazistiske synspunkter.

Det sort-rød-gyldne tyske flags historie går tilbage til befrielseskrigene mod
Napoleon Bonaparte omkring 1813, hvor det Lützowske Frikorps af tyske studerende
havde sort, rød og gul som kendemærke. Farverne blev til symbol for det første
forbund af nationale, tyske studenter (Burschenschaft).

Frem til revolutionen i 1848 blev det sort-rød-gyldne flag et symbol for de
nationalliberales ønske om et forenet Tyskland og deres kamp mod monarker og
fyrster i de mange tyske småstater. Det blev til nationalflag i
Weimarrepublikkens fra 1918-1933, indtil Hitler erstattede det med
hagekorsfanen. I 1949 valgte både DDR og Vesttyskland igen det sort-rød-gyldne
flag, bl.a. for at undgå symboler der havde forbindelse til Preussen og
nazismen, og for at vise forbindelsen til den liberale og demokratiske tyske
bevægelse i 1800-tallet (DDR lagde vægt på den revolutionære sammenhæng). Ved
siden af den tyske flag bruges også delstaternes flag som for eksempel
Slesvig-Holstens flag.

Siden genforeningen 3. oktober 1990 har denne dag været Tysklands nationaldag.
Dagen kaldes også Tag der Deutschen Einheit.

Fra 1954 til 1990 var Vesttysklands nationaldag den 17. juni, med samme titel,
dagen for østtyskernes forgæves folkeopstand mod det kommunistiske styre i 1953
(arbejderopstanden i Østberlin). I DDR var der to nationaldage, den 8. maj,
dagen for Nazi-Tysklands endegyldige kapitulation i 1945, og den 7. oktober,
dagen hvor DDR i 1949 blev grundlagt.

Ved oprettelsen af forbundsrepublikken i 1949 havde man ingen militære styrker.
De vestlige allierede, der stadig havde tropper i det besatte Tyskland, tillod
det ikke. Med den begyndende kolde krig og den aggressive sovjetiske politik i
Østeuropa, ønskede de vestallierede dog at også Vesttyskland skulle kunne
forsvare sig mod østblokken. Vesttyskland fik derfor lov til at oprette en hær i
1955 og blev samtidig medlem af den nordatlantiske alliance NATO.

Det tyske forsvar, Forbundsværnet (Bundeswehr), består af hær, luftvåben og
søværn. Der var ca 284.000 tjenestgørende soldater i disse værn i 2006, og den
militære reserve var på 344.700. Udgifterne til det tyske militær ligger på 28,4
mia Euro og udgør 1,2 % af Tysklands BNP.

Der er i Tyskland ni måneders værnepligt for alle mænd, men man kan alternativt
udføre Zivildienst (hvilket indebærer ni måneders tjeneste i sociale
institutioner, redningsvæsen eller lignende), et års udlandsophold for den tyske
stat eller 6 års ansættelse i brandvæsen eller civilforsvar.

Værnepligten i Tyskland er siden den 1. juli 2011 udsat ved loven
Wehrrechtsänderungsgesetz og erstattet af en frivillig værnepligtstjeneste.

USA's militær er stadig til stede forskellige steder i Tyskland, bl.a. med den
store luftbase Ramstein og yderligere en base i Büchel. Mange af de amerikanske
sårede soldater fra Irakkrigen blev behandlet på et amerikansk militærhospital i
den bayerske by Landshut. USA har ifølge visse kilder omkring 150 atomvåben
opmagasineret på deres luftbaser i Tyskland.

Forbundsrepublikken Tyskland dækker et areal på 357.000 km². Fra det nordligste
punkt i List på øen Sild ved den danske grænse og til det sydligste punkt ved
Oberstdorf i Alperne ved Østrig er afstanden godt 850 km, og fra den østligst
beliggende by Görlitz ved den polske grænse til det vestligste punkt ved grænsen
til Holland er der ca. 600 km.

Den nordlige tredjedel af Tyskland ligger i det nordeuropæiske lavland og består
hovedsageligt af fladt morænelandskab præget af istidens smeltevandsdale, som
nogle af Nordeuropas største floder løber igennem. Langs nordsøkysten mellem
Holland og Danmark er landskabet præget af marskområder med et væld af diger.
Mod Østersøen er kystområdet væsentlig mildere, og kysten minder om den danske
med en del indlandsfjorde (især i Sydslesvig).

Længere mod syd, i Midttyskland, hæver det tyske mellemhøjland, Mittelgebirge,
sig med højder på over 500 meter og enkelte bjerge op til 1500 meters højde.
Skiferbjerge langs Rhinen mod vest, Vogelsberg og Rhön i Midttyskland, samt
Sudeterbjergene mod øst vidner om vulkansk aktivitet i fortiden.

Helt mod syd rejser de tyske alper sig med Zugspitze (2.962 meter) som højeste
punkt. De tyske alper består mest af kalksten, som Alperne ved deres bevægelse
mod nord har skubbet foran sig.

Tyskland ligger i den tempererede klimazone i Mellemeuropa, men danner overgang
fra kystklima præget af vestenvind og Golfstrømmen til det østligere Europas
kontinentalklima. Således hersker der ligesom i Danmark et udpræget kystklima i
Nordtyskland, mens man i den centrale, østlige og sydlige del af Tyskland har
fastlandsklima med koldere vintre og varmere somre.

I Saarland og Rhindalen i det vestlige Tyskland har man hele året rundt det
varmeste klima. Her målte man den tyske temperaturrekord på 40,3 °C i 2003. I
Baden i sydvest har man den højeste gennemsnitstemperatur på 11 °C.

De koldeste områder er i det sydligste Tyskland, hvor højdeforskellen i Alperne
giver kolde vintre med megen sne. Ved Funtensee i Berchtesgaden målte man i 2001
-45,9 °C. I Oberstdorf findes den laveste årlige gennemsnitstemperatur, bare
6 °C.

Hamborg har en middeltemperatur i den koldeste måned på 0,4 °C og i den varmeste
på 16,6 °C. De tilsvarende temperaturer i München, der har fastlandsklima, er
henholdsvis -1,7 °C og 17,3 °C. Den gennemsnitlige nedbør pr. år i Hamborg er
744 mm og i München 948 mm.

Forbundsrepublikken Tyskland udgør sammen med USA og Japan de tre største
industrilande i den vestlige verden. Tyskland er verdens største eksportnation.
Det meste af den enorme tyske eksport kommer fra industrigrene som
elektroteknik, automobiler, maskinindustri og kemisk industri.

Den sociale markedsøkonomi er grundlag for den økonomiske politik. Denne model
blev udviklet i slutningen af 1940'erne af forbundsrepublikkens første
finansminister Ludwig Erhard, der ønskede en fri markedsøkonomi efter
angelsaksisk model, men også et stærkt, statsligt system der skulle tage sig af
de mennesker, som markedet ikke kunne tage sig af.

Selv om de store økonomiske problemer efter genforeningen er begyndt at aftage,
er der stadig stor forskel på levestandarden i de vestlige og østlige delstater.
Arbejdsløsheden er et generelt problem i Tyskland, men rammer særlig hårdt i de
østlige delstater, hvor man nogle steder har en arbejdsløshedsprocent på op til
20. Væksten nåede et lavpunkt i 2003 med en negativ vækst på -0,2 %. De senere
år er det dog gået gradvis fremad, og i 2006 nåede man 2,8 %. Tyskland ser nu
for første gang ud til at kunne opfylde Euro-samarbejdets krav om et maksimalt
underskud i procent af BNP på 3 %, den såkaldte Maastricht-grænse. Selvom
landets økonomiske situation på grund af større strukturelle problemer stadig
ikke er optimal, opnåede man dog i første halvår 2007 for første gang siden
genforeningen et overskud på statens finanser

Tyskland har en befolkning på 82.369.552 indbyggere pr. juli 2008, hvilket gør
det til det folkerigeste i EU og nummer to på i Europa efter Rusland. Da
Tyskland med sine 357.021 km² kun er det syvendestørste land i Europa, er
Tyskland samtidig en af verdens tættest befolkede større nationer. Der er dog
betydelige regionale forskelle i befolkningstætheden. Større
befolkningskoncentrationer findes i Nordrhein-Westfalen koncentreret i
Ruhr-distriktet, Rhein-Main området omkring Frankfurt, i Hamborg, München og
omkring Berlin. De tyndest befolkede områder finder man især i det østlige og
allernordligste Tyskland med Mecklenburg-Vorpommern som den tyndest befolkede
delstat.

75 millioner eller 91 % af befolkningen er tyske statsborgere; af disse har 7,2
millioner indvandrerbaggrund. De sidstnævnte fordeler sig i to grupper:

Indbyggere med fremmed statsborgerskab udgjorde i 2005 6.755.811 millioner,
hvoraf tyrkere er den største gruppe med 2,3 millioner. De øvrige grupper er for
en stor dels vedkommende EU-borgere (2,1 mio.), med italienere (540.810),
polakker (326.596) og grækere (309.794) som de vigtigste grupper. En stor del af
de resterende ikke-tyske statsborgere kommer fra tidligere sovjetstater og især
eks-Jugoslavien med ca. 700.000.[Kilde mangler]

Indfødte etniske mindretal er danskere i Sydslesvig (ca. 50.000), nationale
frisere (ca. 20.000), sorbere i Sydøsttyskland (ca. 60.000) samt sinti og roma
(sigøjnere, ca. 70.000).

Den romersk-katolske kirke omfatter 33 % af Tysklands indbyggere, protestantiske
kirker (især lutherske, men også reformerte) 33%, islam 4 %, og ca. 28 % af
befolkningen betegner sig som konfessionsløse, et af de højeste tal på
verdensplan. I det katolske Bayern spiller religionen fortsat en stor rolle,
mens mange områder i det tidligere Østtyskland har en meget lav grad af
religiøsitet efter det areligiøse, kommunistiske styre.

Siden antikken har Tyskland tilhørt den vesterlandske, kristne religionssfære.
Martin Luthers lære udsprang i Tyskland og bredte sig sidenhen især i det
nordlige Tyskland. I Sydtyskland slog den dels ikke rod i samme grad og blev
dels trængt tilbage under modreformationen. Derfor kan man meget groft dele
Tyskland op i et nordligt, protestantisk og et sydligt og vestligt, katolsk
område. Der er dog også protestantiske egne i det sydlige Tyskland, særligt i
Württemberg og Franken. I Nordtyskland er bl.a. Münster i Nordvesttyskland og en
del af øen Nordstrand i Sydslesvig katolsk præget.

Der er ingen statskirke i Tyskland, men de anerkendte kirkesamfund har en særlig
stilling som offentlige, selvejende instanser. Staten står for at opkræve
kirkeskat, og kirkerne modtager støtte fra staten.

Det officielle sprog i Tyskland er tysk, der er et vest-germansk sprog.
Derudover findes der en række regionale dialekter, der ofte adskiller sig meget
fra hinanden i udtalen.

Ved siden af det tyske sprog er der en række officielle mindretalssprog,
herunder bl.a. dansk, sorbisk og frisisk

Tyskland er med sin centrale placering i Europa et trafikknudepunkt specielt for
transport af varer, men også for persontransport. Man har forsøgt at imødegå den
stærkt stigende godstransport på motorvejene ved at indføre afgifter for
lastbiler (Maut).

Den første tyske jernbane var den nu nedlagte forstadsbane mellem Nürnberg og
Fürth, der blev indviet 7. december 1835. Den første tyske jernbane til at
forbinde to byer var strækningen Leipzig-Dresden fra 1837.

Det tyske jernbanenet administreres i dag af Deutsche Bahn og omfatter efter en
del nedlæggelser ca. 38.000 km skinner. Der foregår store investeringer i
jernbanenettet, der især går til udvidelse og forbedring af de mest befarede
strækninger mellem storbyerne. ICE-3 er det hurtigste tyske tog med ca. 250 km i
timen, der gør det muligt at køre turen fra Hamborg til Frankfurt am Main på 3
timer og 19 minutter.

I romersk tid opstod et vejnet, der siden forfaldt. De første organiserede
landeveje blev bygget i det 18. århundrede, men med bilen kom der for alvor gang
i vejbyggeriet. Verdens første motorvej blev bygget i det sydvestlige Berlin i
1921. I løbet af 1930'erne og især fra 1960 til 1980 blev motorvejsnettet
udvidet kraftigt. Det tyske motorvejsnet er i dag 12.174 kilometer. Tæt trafik
med køer af timers varighed på de store rejsedage forekommer, især i området
omkring Ruhr-distriktet.

En meget stor del af den tyske udenrigshandel foregår med skib, hvorfor Tyskland
har nogle af verdens største havne i Hamborg, Wilhemshaven og Bremerhaven ud til
Nordsøen, men en stor del af varerne udskibes også fra Rotterdam i Holland.
Tyskland har et veludbygget net af kanaler, der forbinder de store tyske floder
med hinanden. Det er muligt at sejle fra Hamborg til Donau i syd. De vigtigste
sejlbare floder er Main, Weser, Elben og Rhinen. De vigtigste kanaler er
Kielerkanalen eller Nord-Østersø-kanalen (påbegyndt af den danske kong Christian
7. som Ejderkanalen), der kan benyttes af meget store skibe, og
Main-Donau-Kanalen, der kobler det sydøstlige Tyskland sammen med resten af
landet. Havnen i Duisburg i Ruhr-distriktet er Europas største indlandshavn.

Tyskland har mange større lufthavne, hvoraf Frankfurt am Main er den største og
vigtigste. Den er med 52,2 millioner passagerer årligt den tredjestørste på
europæisk plan og den største målt i fragt. München er næststørst i Tyskland med
26 millioner passagerer. Til sammenligning betjener Kastrup lufthavn hvert år
cirka 21 millioner. I alt er der 430 større og mindre lufthavne i Tyskland. Det
nationale tyske luftfartsselskab er Lufthansa.

Den tyske kultur har helt indtil 1800-tallet, i modsætning til mange andre
nationale kulturer, udelukkende kunnet definere sig selv gennem det fælles
sprog, fordi man ikke havde en nationalstat. Derfor følte f.eks. Mozart sig som
tysker og ikke østriger, og derfor regner man den jødiske Franz Kafka fra det
tyske mindretal i Prag til tysk litteratur, fordi han skrev på tysk. I
slutningen af 1700-tallet kunne Goethe spørge sig selv: "Hvad er Tyskland?", og
svare at det var der hvor den tyske tunge lød, og der hvor tyske sæder og skikke
blev dyrket. Tyskland har en glorværdig kultur- og videnskabshistorie, der
indbefatter mange af de største kunstnere og videnskabsfolk i verden. Under
Nazi-Tyskland flygtede mange af de største tyske ånder fra landet, og denne
kulturelle og videnskabelige åreladning har været mærkbar op til vor tid.

Tyske malere har været indflydelsesrige på vestlig kunst gennem historien.
Albrecht Dürer, Hans Holbein den yngre, Matthias Grünewald og Lucas Cranach den
ældre var vigtige tyske kunstnere i renæssancen, Peter Paul Rubens og Johann
Baptist Zimmermann i barokken, Caspar David Friedrich og Carl Spitzweg i
romantikken, Max Liebermann i impressionisme og Max Ernst i surrealisme.

Flere tyske kunstnergrupper er dannet i det 20. århundrede, såsom November Group
eller Die Brücke og Der Blaue Reiter i ekspressionisme. Den Neue Sachlichkeit
opstod som en mod-stil til det i løbet af Weimarrepublikken. Efter 2.
Verdenskrig, har de vigtigste bevægelser neoekspressionisme, performancekunst og
konceptkunsten udviklet sig, med bemærkelsesværdige kunstnere som Joseph Beuys,
Gerhard Richter, Jörg Immendorff, HA Schult, Bazon Brock, Wolf Vostell, Aris
Kalaizis, Neo Rauch og Andreas Gursky (fotografi).Større kunstudstillinger og
festivaler i Tyskland er Documenta, Transmediale og Art Cologne.

Den første tyske litteratur stammer fra middelalderen med den berømte mytiske
Nibelungenlied, men det er først i løbet af oplysningstiden i det 18. århundrede
at tysk litteratur gør sig bemærket på verdensscenen. Fx Johann Wolfgang von
Goethe og Friedrich Schiller, der især prægede klassikken; Friedrich Hölderlin
fra romantikken; Heinrich Heine som repræsentant for den politisk
nationalliberale Vormärz-litteratur. Brødrene Grimm samlede tyske folkeeventyr
og grundlagde den tyske sprogforskning. I det 20. århundrede vandt flere tyskere
Nobelprisen i litteratur: Theodor Mommsen (1902), Paul Heyse (1910), Gerhart
Hauptmann (1912), Thomas Mann (1929), Hermann Hesse (1946), Heinrich Böll (1972)
og Günter Grass (1999). Andre betydningsfulde forfattere fra det 20. århundrede
er Christa Wolf, Gottfried Benn, Bertolt Brecht og Arno Schmidt.

Den tyske regering søger gennem Goethe-instituttet, der har filialer over hele
verden, at gøre tysk kultur og litteratur kendt og bremse det tyske sprogs
tilbagegang som verdenssprog. Bogmessen i Frankfurt er en af verdens vigtigste
litterære begivenheder.

Tyske tænkere har været blandt de ledende bidragydere til filosofi og
videnskabsteori. Gottfried Wilhelm Leibniz, Immanuel Kant, Georg Wilhelm
Friedrich Hegel, Karl Marx, Arthur Schopenhauer, Albert Einstein, Friedrich
Nietzsche og Martin Heidegger er nogle af mest berømte, men især i fortsættelsen
af den kritiske marxistiske idé har Theodor Adorno, Max Horkheimer og siden
Jürgen Habermas gjort sig bemærket. Max Weber anses for at være grundlægger af
sociologien som videnskab, og indenfor nyere sociologi har Ulrich Beck med sine
kosmopolitiske ideer og Niklas Luhmann været indflydelsesrige.

De største klassiske tyske komponister er Johann Sebastian Bach, Ludwig van
Beethoven, Georg Friedrich Händel, Robert Schumann, Richard Wagner, Johannes
Brahms og Richard Strauss.

I dag er Tyskland verdens fjerdestørste marked for musik og har indflydelse på
forskellige musikgenrer. Nina Hagen har været en vigtig del af punk-bevægelsen,
popdronningen Nena blev berømt især med sin 99-Luftballons, mens Kraftwerk og
Einstürzende Neubauten i 70'erne og 80'erne var banebrydende inden for
elektronisk musik. I udlandet er det i dag hovedsagelig Rammstein, US5 og Tokio
Hotel der gør sig bemærket, hvor de har skabt et stort publikum selv om de
synger på tysk. På det tyske marked er Udo Lindenberg, Herbert Grönemeyer,
Dieter Bohlen, Die Ärzte, Die Prinzen, Wir sind Helden, Panik, Xavier Naidoo og
Udo Jürgens populære.

Tyskland har vundet Eurovision Song Contest to gange. I 1982 med Nicole og "Ein
Bisschen Frieden og i 2010 med Lena Meyer-Landrut og "Satellite".

De allertidligste tyske film stammer fra Weimarrepublikkens dage, hvor bl.a.
Fritz Lang blev verdensberømt. Under Nazi-Tyskland blev Leni Riefenstahl
banebrydende med sine propagandafilm, der glorificerede nazismen, men beundres
for deres nyskabende filmiske æstetik. Efter 2. verdenskrig gik der nogle år,
før filmproduktionen for alvor kom i gang. En af de første efterkrigsfilm, der
behandlede krigstiden, var Bernhard Wickis Broen fra 1959. I 60'erne brød
instruktører som Volker Schlöndorff og Rainer Werner Fassbinder igennem. Nye
navne i 70'erne var Werner Herzog og Wim Wenders. Fra 80'erne kendes navne som
Wolfgang Petersen og Margarethe von Trotta. Genforeningens nærmest lammende
virkning på tysk kulturliv ramte også filmen i et årti, men i begyndelsen af det
nye århundrede er den blomstret op med eksempler som Florian Henckel von
Donnersmarcks De andres liv, Oliver Hirschbiegels Der Untergang, Marc Rothemunds
Sophie Scholls sidste dage, Detlev Bucks Knallhart og Wolfgang Beckers Good bye,
Lenin!.

I 2006 var der 27 millioner aktive sportsudøvere i Tyskland. Sport er en vigtig
del af fritidslivet, og landet har en stolt sportshistorie med et væld af titler
og medaljer. Landet ligger nr. 3 på medaljelisten for OL. Blandt de mest
populære sportsgrene er fodbold klart nummer ét med 6 millioner aktive
fodboldspillere og 170.000 klubber. Tyskland blev i 2014 verdensmester i
herrefodbold for fjerde gang. De har vundet verdens herrefodboldmesterskaber i
1954, 1974, 1990 og 2014. De blev nummer tre ved VM i fodbold 2006, som
afholdtes i Tyskland. Den tyske Bundesliga er en af verdens største ligaer.
Andre populære sportsgrene er håndbold, hockey, (bord)tennis og basketball.
Inden for vintersport er Tyskland som regel også godt repræsenteret.

Det tyske køkken varierer meget fra region til region og er tit mere beslægtet
med regionernes nabolande end med øvrige dele af Tyskland. Spaghetti-lignende
retter er populære i det sydlige Tyskland, mens kartofler og kålretter hører
Nordtyskland til. Typisk for det tyske køkken er de mange typer pølser, og
generelt er et tysk måltid tungt, syrligt og salt. Af tyske specialiteter kan
nævnes surkål (Sauerkraut), Spätzle (nudler fra Württemberg) og Knödel (store
mel- eller brødboller). Der er mange forskellige traditionelle kødretter, især
af svin. Med de mange indvandrere er italienske, græske, indiske og tyrkiske
restauranter blevet allestedsnærværende.

Tyskland har en meget gammel tradition for ølbrygning, og nogle bryggerier kan
føre deres historie næsten 1.000 år tilbage. Weihenstepfaner nær Munchen er
grundlagt i 1040 og regnes for verdens ældste bryggeri. Der er mange bryggerier
i Tyskland. I Bayern er tætheden størst, og især mod nord i Franken ligger der
ca. 250 flest omkring Bamberg. I de senere år er interessen for tysk øl steget i
udlandet, og de største mærker kan fås mange steder i Danmark. Det tyske øl er
underlagt et gammelt Reinheitsgebot.

Der dyrkes i Rhin- Mosel og Nahedalene, men også i Baden-Württemberg og omkring
Dresden. Rødvinen kan sjældent måle sig med andre landes, men de tyske hvidvine
er højt værdsat. Tyske rødvinsdruerne er fx Spätburgunder (Pinot Noir) og
Dornfelder. Den bedste hvidvinsdrue er Riesling og en krydsning af riesling:
Müller-Thurgau. Vinene er underkastet et indviklet navne og kvalitetssystem.



https://da.wikipedia.org/wiki/Danmarks_fodboldlandshold

Danmarks fodboldlandshold eller landsholdet er et hold under Dansk
Boldspil-Union (DBU), udvalgt blandt alle danske fodboldspillere til at
repræsentere Danmark i internationale fodboldturneringer arrangeret af FIFA og
UEFA samt i venskabskampe mod andre nationale fodboldforbunds udvalgte hold.

Den første danske landskamp blev spillet 19. oktober 1908 under de Olympiske
Lege i London. Danmark slog Frankrigs andethold 9-0 i turneringens kvartfinale.
Danmark besejrede derpå det franske førstehold med hele 17-1 og den danske
angriber Sophus "Krølben" Nielsen scorede 10 mål. Danmark vandt sølv både i 1908
og i 1912.

De Olympiske Lege blev hovedfokus for landsholdet i de første mange år, og hele
nationen fulgte Gunnar "Nu" Hansens radioreportager fra holdets kampe. I 1948
vandt Danmark bronze ved OL i London, mens det blev til sølv ved OL i Rom i
1960.

I 1921 blev Carl "Skomager" Hansen som den første dansker professionel i
udlandet, da han skiftede fra B 1903 til Glasgow Rangers. Forskellige profiler
på de danske OL-hold som fx Jørgen Sørensen og Carl Aage Præst blev ligeledes
professionelle i udlandet. Da DBU ikke ville benytte professionelle
fodboldspillere på landsholdet, betød det, at en lang række af dansk fodbolds
bedste spillere, som fx Harald Nielsen, kun spillede relativt få landskampe, og
at landsholdet konstant blev åreladet. Når spillere som Ulrik Le Fevre og Johnny
Hansen blev gode i den danske første division eller på landsholdet, blev de købt
af udenlandske klubber og kunne herefter ikke længere spille for Danmark.
Landsholdets resultater var derfor middelmådige frem til 1971, hvor DBU ophævede
udelukkelsen af professionelle spillere.

Dette gav i første omgang en forventning om markante forbedringer af
landsholdets præstationer, men resultaterne blev i første omgang ikke meget
bedre. Frem til 1984 lykkedes det således ikke landsholdet at kvalificere sig
til hverken EM eller Verdensmesterskaberne. De danske spillere brugte
landsholdslejrene som hyggelejre på afstand af deres hårde daglige
klubtilværelse. Landstræner Kurt Nielsen lagde heller ikke skjul på sin støtte
til det sociale samvær på bekostning af resultaterne.

Denne holdning blev ændret, da Sepp Piontek i 1979 blev landstræner. Den
tidligere tyske forsvarsspiller indførte den disciplin og vindermentalitet, der
længe havde manglet på det danske landshold. Samtidig slog en ny generation af
unge spillere som Preben Elkjær, Søren Lerby, Frank Arnesen og senere Michael
Laudrup i begyndelsen af 1980'erne igennem på landsholdet. Holdet viste i glimt
klasse, bl.a. da Danmark i 1981 besejrede de senere italienske verdensmestre 3-1
i Idrætsparken i kvalifikationen til VM i 1982.

Landsholdet kvalificerede sig til EM i 1984 ved bl.a. at slå England 1-0. Under
slutrunden i Frankrig forbløffede Danmark den internationale fodboldverden med
kreativt spil og blev først slået ud i semifinalen. Her tabte Danmark efter
straffesparkskonkurrence til Spanien. Holdet blev med ét slag ufatteligt
populært i hele Danmark, og publikum strømmede til for at se Danmark spille. Den
danske roliganbevægelse blev grundlagt i disse år.

Danmark kvalificerede sig også til VM i Mexico to år senere, og holdets slagsang
Re-sepp-ten blev en landeplage. Landsholdet vandt sympati over hele verden ved
at vinde sin indledende pulje med maksimumpoint med sejr over Skotland, Uruguay
og Vesttyskland. I ottendedelsfinalen gik det dog helt galt, da holdet tabte 5-1
til Spanien.

EM i 1988 blev afdansningsballet for Danish Dynamite-holdet. Selv om Danmark
kvalificerede sig til slutrunden i Vesttyskland, tabte holdet alle sine
indledende kampe, og slutrunden blev endestationen for flere af 1980'ernes
bærende spillere som Preben Elkjær, Klaus Berggreen, Morten Olsen og Søren
Lerby.

I den efterfølgende opbygningsfase missede landsholdet lige akkurat
kvalifikationen til VM i 1990, da holdet ude tabte til Rumænien. Også
kvalifikationen til EM i 1992 glippede, da holdet sluttede efter Jugoslavien i
kvalifikationsgruppen. På grund af krigen i Jugoslavien besluttede det
internationale samfund imidlertid at iværksætte en sportslig boykot af
Jugoslavien, og Danmark kom med kort varsel med til slutrunden i Sverige som
reserve.

Denne sene adgang kom bag på spillere og træner Richard Møller Nielsen, og
forventningerne var små. Således udtalte Flemming Povlsen på forhånd ironisk, at
han ikke så nogen problemer i at holde 90 minutter: 30 minutter mod hver af
modstanderne i den indledende runde!. Men stik mod alle lave forventninger
resulterede slutrunden i Danmarks første internationale titel nogensinde, da
holdet blev Europamester ved at slå Tyskland 2-0 i finalen. Peter Schmeichel,
Brian Laudrup, John "Faxe" Jensen og anfører Lars Olsen var nogle af de spillere
fra holdet, der vandt EM 92. At Danmark blev Europamestre i fodbold en juni
aften i 1992, er næppe gået danskernes næse forbi. Men hvad de færeste nok er
klar over, er at danskerne nær ikke havde kunnet stille hold til selv samme
slutrunde. For da Danmark havde afsluttet deres kvalifikationspulje på den ikke
billetgivende andenplads, lå det bestemt ikke i kortene at de et halvt års tid
senere, skulle stå som sejrherre i turneringen. Men som historien viste, endte
Danmark som bekendt med at komme med på et afbud, da borgerkrigen på Balkan
gjorde at Jugoslavien blev udelukket. En udelukkelse der kun blev offentliggjort
få uger inden slutrunden gik i gang. På dette tidspunkt havde ingen danske
landsholdspillere en ide om at de skulle til Sverige og spille sommerferiebold.
Efter en lang sæson, var danskerne i god tro taget på sommerferie. Her er det
så, at Landstræneren i bedste klasselærerstil, hiver telefonlisten frem og
ringer til landsholdet anfører og siger, "Pak tasken, vi skal til Sverige og
spille EM.". Og derfra kører telefonkæden så. Anføreren ringer til målmanden,
målmanden til midterforsvaret, midterforsvaret til backerne, osv. Men helt i
tråd med HC Andersens fortælling om "at én fjer bliver til fem høns", skete det
uungåelige også her. Da beskeden langt om længe nåede frem til bænkevarmer
nummer 23, lød beskeden imidlertid, "Skynd dig at kom til Sverige, vi skal til
Sverige og vinde EM". Da denne besked lød som en dårlig feriejoke, valgte den
pågældende spiller derfor at ignorere denne besked. Det forlyder, at han
sidenhen bittert fortrød sin naivitet...

Richard Møller Nielsen stod også i spidsen for det hold, der efterfølgende vandt
Confederations Cup 1995, efter at det ikke var lykkedes for landsholdet at
kvalificere sig til VM i USA 1994. Da holdet skulle forsvare EM-titlen ved
slutrunden i England i 1996, måtte man tage hjem efter de indledende puljekampe
– dog efter at man faktisk havde opnået et samlet puljeresultat som i
Europamesteråret 1992 med én vundet, én uafgjort og én tabt kamp og samlet med
en lige målscore.

Ved VM i 1998 i Frankrig viste det danske landshold med svenskeren Bo Johansson
som landstræner, at Danmark stadig havde et godt hold. Her opnåede man det
bedste danske VM-resultat nogen sinde, da holdet nåede kvartfinalen. En sejr
over Nigeria i ottendedelfinalen gav adgang til kvartfinalen, hvor Danmark efter
en medrivende kamp blev besejret 3-2 af Brasilien.

Ved EM i 2000 i Holland/Belgien skuffede Danmark igen, da holdet tabte alle sine
indledende kampe med samlet 0-8.

Herefter overtog de to gamle landsholdsanførere Morten Olsen og Michael Laudrup
ledelsen af landsholdet som hhv. landstræner og assistenttræner. Det lykkedes at
vinde kvalifikation til VM i 2002 i Japan/Sydkorea, og holdet nåede her
ottendedelsfinalen ved bl.a. at besejre de regerende verdensmestre fra Frankrig
i den indledende pulje. I ottendedelsfinalen tabte holdet dog klart 3-0 til
England.

Det lykkedes også Morten Olsens tropper at sikre Danmark en plads ved
EM-slutrunden i 2004 i Portugal. Her blev kvartfinalen endestationen, da holdet
blev slået 3-0 af Tjekkiet.

Det lykkedes ikke Danmark at kvalificere sig til VM i 2006 i Tyskland, da holdet
sluttede på 3. pladsen i kvalifikationspuljen efter Ukraine og Tyrkiet, og
holdet måtte også undvære deltagelse i EM i 2008 efter blandt andet at have tabt
kampen mod Sverige i Parken på en skrivebordsafgørelse efter en tilskuers
indtrængen på banen.

Efter to mislykkede kvalifikationer var kritikken af landsholdet hård, og mange
krævede Morten Olsens afgang. Men DBU holdt fast i landstræneren, og under
Olsens ledelse kvalificerede Danmark sig til VM 2010, efter en 1-0 sejr over
naboerne fra Sverige d. 10. oktober 2009. Sejrsmålet blev scoret af AGF's Jakob
Poulsen i det 79. minut.



https://da.wikipedia.org/wiki/USA

Amerikas Forenede Stater, på dansk normalt omtalt som USA (engelsk: United
States of America), er en demokratisk forbundsrepublik, der består af 50 stater,
et føderalt distrikt (hovedstaden Washington D.C.) og 14 territorier. De 48 af
staterne og Washington DC ligger som et samlet landområde i det centrale
Nordamerika, afgrænset på hver side af henholdsvis Atlanterhavet og Stillehavet
og grænsende til Canada mod nord og Mexico mod syd. Staten Alaska ligger i det
nordvestlige hjørne af Nordamerika med Canada mod øst og Rusland mod vest på den
anden side af Beringstrædet, og midt i Stillehavet ligger staten Hawaii.

Med mere end 9,6 millioner km² og en befolkning på mere end 320 millioner er USA
det tredjestørste land og tredje folkerigeste land i verden. Da USA er
resultatet af stor immigration fra mange lande igennem flere hundrede år, er
landet et af de lande i verden med flest etniske grupper. USA's økonomi er, med
et bruttonationalprodukt på 14.260 mia. dollar, verdens største økonomi (EU's
bruttonationalprodukt er på 14.510 mia. dollar, men EU er ikke et land).

USA opnåede uafhængighed af Storbritannien i 1776, i første omgang for 13 stater
på østkysten. I det 19. århundrede ekspanderende landet med blandt andet
overtagelse af landområder fra Frankrig, Spanien, Storbritannien, Mexico og
Rusland og annekterede Republikken Texas og Republikken Hawaii. Uenighed mellem
sydstaterne domineret af landbrug og de industrialiserede nordstater over
staternes magt i forhold til centralregeringen og over spørgsmålet om slaveri
førte til Den Amerikanske borgerkrig i 1860'erne. Nordstaternes sejr sikrede, at
landet forblev en samlet nation, og førte til afslutningen på slaveriet. Den
spansk-amerikanske krig og 1. verdenskrig bekræftede USA's status som
militærmagt. I 1945 ved 2. verdenskrigs afslutning blev USA verdens første land
med atomvåben. USA blev permanent medlem af FN's sikkerhedsråd og var med til at
grundlægge NATO. Efter Den kolde krigs afslutning blev USA verdens eneste
supermagt.

USA er det tredjestørste land i verden efter Rusland og Canada. USA's fastland
ligger mellem det nordlige Atlanterhav i øst, det nordlige Stillehav i vest,
Mexico og den mexicanske Golf i syd og Canada i nord.

USA har meget varierende terrænforhold, specielt i vest med de langstrakte
prærier, nåleskove og bjerge samt ørkenerne i sydvest.

På grund af sin størrelse og de varierende geografiske forhold byder USA på
mange forskellige klimatyper. I de nordlige områder af USA er klimaet
tempereret, i den sydlige del af landet er klimaet subtropisk, og på Hawaii og i
det sydlige Florida er det tropisk. Klimaet er polart i Alaska og
middelhavslignende ved de californiske kyster. Det er fugtigt i Great Basin mod
nordvest, ørkenagtigt mod sydvest og halvtørt på den store prærie vest for den
100. længdegrad. Ekstremt vejr er ikke ualmindeligt – staterne ved den
mexikanske golf er udsat for hurricanes og de fleste af verdens tornadoer opstår
i det kontinentale USA. Det overvejende tempererede klima, hvor de opdyrkede
arealer sjældent bliver ramt af alvorlig tørke eller oversvømmelser, gør dog USA
til et førende landbrugsland.

USA har over 17.000 identificerede naturlige træ- og plantearter. Med sit miljø
som strækker sig fra det tropiske til det arktiske, er USA's flora den mest
forskelligartede i hele verden.

USA har været meget aktiv i diverse fredningsprocesser; i 1872 blev verdens
første nationalpark oprettet i Yellowstone. Siden er der blevet udpeget 57
yderligere nationalparker og hundreder af andre føderalt bestyrede parker og
skove.

Før den europæiske kolonisering af Amerika, som begyndte i slutningen af det 15.
århundrede, var det nuværende USA beboet af flere indfødte stammer; deriblandt
de indfødte fra Alaska, som var migreret til kontinentet i en periode, som
begyndte for 35.000 år siden og muligvis først sluttede for 11.000 år siden.

Den første bekræftede europæiske landgang i det, der i dag er USA, blev
foretaget af Christoffer Columbus, som besøgte Puerto Rico den 19. november 1493
under sin anden sørejse. San Juan, den første europæiske koloni i det nuværende
USA, blev grundlagt den 8. august 1508 af Juan Ponce de León. Ponce de León blev
også den første bekræftede europæer, som ankom til USA's fastland, da han gik i
land i Florida den 2. april 1513. I Florida blev mange af de tidligste
europæiske kolonier på USA's fastland grundlagt; det var Pensacola, Florida
(grundlagt af Tristán de Luna y Arellano i 1559), Fort Caroline (af René
Goulaine de Laudonnière i 1564) og St. Augustine (af Pedro Menéndez de Avilés i
1565).

Franskmændene koloniserede nogle af de nordøstlige dele, og spanierne
koloniserede det meste af det sydlige og vestlige USA. Den første vellykkede
engelske bosættelse var Jamestown, Virginia i 1607, fulgt af pilgrimmenes
bosættelser i Plymouth i 1620, derefter Massachusetts Bay-kolonien, grundlagt af
puritanerne. I 1609 og 1617 slog hollænderne sig ned og grundlagde New Amsterdam
i dele af det, som senere blev New York og New Jersey. I 1638 grundlagde
svenskerne Ny Sverige i dele af det, som siden blev Delaware, New Jersey og
Pennsylvania. Op gennem det 17. og tidlige 18. århundrede, etablerede England
(og senere Storbritannien) nye kolonier, overtog hollandske kolonier og delte
andre. Med delingen af Carolina i to i 1729 og koloniseringen af Georgia i 1732
var der tretten britiske kolonier i Nordamerika – bortset fra det nuværende
Canada og de loyale øst- og vestlige Florida.

Uenigheder mellem de engelske kolonier i Nordamerika og englænderne i 1760'erne
og 1770'erne førte til en åben militærkonflikt i 1775. George Washington
kommanderede den kontinentale armé under USA's uafhængighedskrig (1775–1783)
efter at den anden kontinentale kongres vedtog en uafhængighedserklæring 4. juli
1776. Kongressen var blevet dannet for at kunne konfrontere briternes handlinger
og oprettede den kontinentale armé, men den havde ikke autoriteten til at
opkræve skatter eller lave føderative love. I 1777 vedtog kongressen
konføderationsartiklerne, som forenede staterne under en svag føderal regering,
som opererede fra 1781 til 1788. Utilfredshed med den nationale regerings styrke
førte til en forfatningsmæssig konvention i 1787. I juni 1788 havde
tilstrækkeligt med stater ratificeret USA's forfatning til at kunne etablere en
ny regering, som blev indsat i 1789. Forfatningen, som styrkede unionen og den
føderale regering, er siden forblevet landets grundlov.

Fra 1803 til 1848 blev den nye nations størrelse næsten tredoblet, dels fordi
nybyggere bosatte sig stadig længere inde på kontinentet, og fordi USA købte et
stort område land fra Frankrig – det såkaldte Louisiana Purchase. Udvidelsen
blev delvist nedtonet af dødvandet i den britisk-amerikanske krig i 1812, men
blussede efterfølgende op igen med sejren i den mexicansk-amerikanske krig i
1848.

I perioden 1830-1880 blev op mod 40 millioner vilde bisoner slagtet for at få
deres skind og kød og for at gøre udvidelsen af jernbanerne lettere. Udvidelsen
af jernbanenettet reducerede transporttiden for både varer og mennesker, gjorde
udvidelsen vestpå mindre besværlig for nybyggerne og øgede antallet af
konflikter med indianerne om landet og benyttelsen af det. Tabet af bisonerne,
som var en central ressource for indianerne, lagde også stort pres på de
indfødte kulturer for at finde nye måder at overleve på.

Efterhånden som nye territorier blev indlemmet, delte nationen sig på
spørgsmålene om statens rettigheder, den føderale regerings rolle og – i
1820'erne – udbredelsen af slaveriet, som havde været lovligt i alle 13
kolonier, men var sjældnere nordpå, hvor det var blevet ulovligt i 1804. De
nordlige stater var imod slaveriet, hvorimod de sydlige stater anså modstanden
for et angreb på deres levevis, da deres økonomi var afhængig af slavearbejde.
Da det mislykkedes at løse disse problemer, og efter at Abraham Lincoln blev
valgt til præsident i 1860, udtrådte flere af de sydlige stater af Unionen for i
stedet at danne Amerikas Konfødererede Stater. Det blev begyndelsen på den
amerikanske borgerkrig. Unionens sejr i borgerkrigen i 1865 satte en stopper for
slaveriet og afgjorde samtidig spørgsmålet, om en stat havde ret til at udtræde
af unionen. Begivenheden var et centralt omdrejningspunkt i amerikansk historie
og resulterede i en styrkelse af den føderale magt.

Efter borgerkrigen blev tilstrømning af immigranter til især USA's nordstater
større end nogensinde, hvilket fremskyndede industrialiseringen. Sammen med høj
toldbeskyttelse, opbyggelse af den nationale infrastruktur og nationale
reguleringer af bankvæsenet var det med til at skabe grundlaget for landets
udvikling til en stormagt. Landets voksende magt gjorde det i stand til at
overtage nye territorier, deriblandt anneksionen af Puerto Rico og Filippinerne
efter sejren i den spansk-amerikanske krig, som markerede USA's debut som
stormagt.

Den progressive periode (eng.: "The Progressive Era") er en betegnelse for en
periode amerikansk historie fra 1890'erne til 1920'erne, der var præget af
udbredt social aktivisme og forsøg på at skabe politiske reformer. Perioden var
bl.a. præget af, at industrialiseringens konsekvenser blev mere synlige, og at
der faktisk skete reformer i det politiske system, hvilket gjorde, at staten
begyndte at være en mere aktiv aktør over for datidens laissez-faire
kapitalisme, der for en del af datidens amerikanere havde udviklet sig i en
uhensigtsmæssig retning. Ved at staten dermed begyndte at sætte rammerne for
markedet, ændredes regeringens rolle i samfundet, og det kan siges, at perioden
således var dér, hvor den moderne stat blev grundlagt i en amerikansk
sammenhæng. Dette skete samtidigt med, at USA trådte frem som verdens førende
industristat.

Ved begyndelsen af 1. verdenskrig i 1914, valgte USA at være neutral. I 1917 gik
landet dog med i ententemagterne og hjalp med at vinde over centralmagterne. Af
historiske årsager sympatiserede amerikanerne generelt med Storbritannien og
Frankrig, selvom en betragtelig del af befolkningen, hovedsageligt dem af irsk
og tysk oprindelse, modsatte sig indblanding. Efter krigen ratificerede Senatet
ikke Versaillestraktaten, fordi man frygtede at det ville trække USA længere ind
i europæiske anliggender. I stedet forsøgte landet at være unilateralt,
grænsende til isolationistisk.

Op igennem 1920'erne havde USA en periode med ubalanceret fremgang, hvor
landbrugets indtjening faldt, mens overskuddet fra industrien voksede. En
stigning i gældsætningen og et opskruet aktiemarked kulminerede i et børskrak i
1929, hvilket blev startskuddet på depressionen. Efter at være blevet valgt til
præsident i 1932, indledte Franklin Delano Roosevelt sin "New Deal-plan", som
øgede regeringens indblanding i økonomien, som middel til bekæmpelse af
depressionen.

Nationen var ikke fuldt kommet over denne før 1941, da USA under 2. verdenskrig
blev tvunget ind på de Allieredes side mod aksemagterne efter Japans
overraskelsesangreb på Pearl Harbor. 2. verdenskrig var den økonomisk set
dyreste krig i USA's historie, men den hjalp til at trække økonomien ud af
depressionen, fordi den nødvendige produktion af militært materiel skaffede de
eftertragtede job, og kvinder blev for første gang en stor del af
arbejdsmarkedet. I løbet af denne krig lykkedes det forskere, som arbejdede for
USA's regering, at producere atomvåben. Hen mod slutningen af 2. verdenskrig,
efter afslutningen af 2. verdenskrig i Europa, kastede amerikanske fly
atombomberne over Hiroshima og Nagasaki i Japan. Hiroshima og Nagasaki-bomberne
var det henholdsvis andet og tredje atomvåben detoneret, og de eneste to som
nogensinde har været brugt som våben.

De eneste europæiske lande, USA formelt erklærede krig, var Ungarn, Bulgarien og
Rumænien. Tyskland kom USA i forkøbet, da Hitler 11.december 1941 erklærede USA
krig.

Efter 2. verdenskrig blev USA og Sovjetunionen supermagter i en periode med
ideologisk kappestrid, der blev kendt som den kolde krig. USA forsøgte at
udbrede liberalt demokrati og kapitalisme, mens Sovjetunionen omvendt forsøgte
at udbrede kommunisme og en centralt styret planøkonomi. Resultaterne blev en
række "stedfortræderkrige", deriblandt Koreakrigen, Vietnamkrigen, den
nervepirrende Cubakrise og den afghansk-sovjetiske krig.

Opfattelsen af, at USA var tæt på at tabe rumkapløbet, fik regeringen til at
lægge vægt på at elever skulle være dygtige i matematik og videnskab i skolerne
og førte til præsident John F. Kennedys tale om at landsætte "en mand på månen"
før udgangen af 1960'erne, som blev til virkelighed i 1969.

Imens oplevede det amerikanske samfund en årrække med konstant økonomisk
udvikling. På samme tid blev diskrimination i USA, specielt i Syden, gradvis
mindre, ikke mindst takket være en voksende borgerrettighedsbevægelse, anført af
fremstående afroamerikanere som Martin Luther King Jr., som førte til
afskaffelsen af Jim Crow-lovene i Syden.

Efter Sovjetunionens fald i 1991 fortsatte USA med at gribe ind i igangværende
eller truende konflikter rundt om i verden, deriblandt Golfkrigen. De gjorde det
alene, i samarbejde med FN eller NATO, eller i ad-hoc-koalitioner med andre
nationer.

11. september 2001 kaprede 19 Al-Qaida medlemmer fire kommercielle fly. To blev
fløjet ind i World Trade Centers tårne, mens et tredje styrtede ned i
Pentagon-bygningen. Det fjerde fly styrtede ned i Shanksville, Pennsylvania,
efter at passagerer om bord på flyet gjorde oprør. Efter terrorangrebet på WTC
begyndte USA's udenrigspolitik øjeblikkeligt at fokusere på truslen fra global
terrorisme. Som et svar, begyndte USA's regering under præsident George W. Bush
en række militære og juridiske operationer, som blev døbt krigen mod terrorisme.
Krigen mod terror begyndte 7. oktober 2001, da en USA-ledet koalition påbegyndte
militære operationer i Afghanistan som førte til, at Taliban-regimet blev afsat
i et forsøg på at ramme terroristgruppen Al-Qaida og dens leder Osama bin Laden.
Begivenhederne 11. september førte til Bush-doktrinen, der blev erklæret på West
Point 1. juni 2002, og som åbner mulighed for såkaldte preemptive wars;
doktrinen er internationalt stærkt omdiskuteret.

I State of the Union Address afholdt i 2002, beskrev George W. Bush Nordkorea,
Irak og Iran som "ondskabens akse," og bekendtgjorde, at disse lande "udgør en
alvorlig trussel mod USA's og dets allieredes sikkerhed." Senere samme år
begyndte Bush-regeringen at presse på for at få væltet styret i Irak. Efter
mange forgæves FN-resolutioner og efter Saddam Hussein konsekvent nægtede at
bøje sig, invaderede USA og dets allierede Irak i marts 2003. Bush-regeringen
forsvarede invasionen med, at Irak havde lagre med masseødelæggelsesvåben, og
prøvede at skaffe sig atomvåben. Efter invasionen blev der kun fundet et
begrænset antal ikke-nukleare lagre, og Bush-regeringen indrømmede senere at
have handlet på grundlag af fejlagtige efterretninger.

Regeringspolitik, der havde til formål at fremme billige boliger, udbredt
fejlhåndtering ved føderal regulering og virksomhedsledelse, og historisk lave
rentesatser af den amerikanske centralbank førte i midten af 2000'erne til en
boligboble, der kulminerede i en finanskrise i 2008, hvilket var landets største
økonomiske nedgang siden depressionen. Barack Obama, den første afroamerikanske
og multietniske præsident, blev valgt i 2008, da krisen var på sit højeste, og
vedtog efterfølgende American Reinvestment and Recovery Act og Dodd-Frank Wall
Street Reform and Consumer Protection Act i et forsøg på at lindre krisens
negative effekter. Selvom stimuluspakken forbedrede infrastruktur og
arbejdsløshed, ramte Dodd-Frank forretningsinvesteringer og små banker negativt.

I 2010 vedtog Obama-administrationen Affordable Care Act, ofte omtalt som
"Obamacare", som indførte de mest omfattende reformer af nationens
sundhedssystem i næsten fem årtier, heriblandt mandater og subsidier. Loven
betød en betydelig reduktion i antallet og procentandelen af befolkningen uden
sundhedsforsikring, og pr. 2016 var 24 millioner mennesker dækket, omend loven
fortsat er kontroversiel på grund af dens indvirkning på sundhedsomkostninger,
forsikringspræmier og økonomisk præstation. Selvom recessionen nåede sit højeste
i juni 2009 forblev mange vælgere frustrerede over den lange økonomiske
helingsproces. Republikanerne, der stod i opposition til Obamas politik, vandt
flertal i Repræsentanternes Hus ved en jordskredssejr i 2010, og vandt
efterfølgende også senatet i 2014, hvilket alvorligt hæmmede
Obama-administrationens evne til at vedtage lovforslag.

Efter en kontroversiel valgkampagne besejrede den amerikanske forretningsmagnat
og republikanske præsidentkandidat, Donald Trump, sin demokratiske modstander,
tidligere førstedame og udenrigsminister Hillary Clinton ved præsidentvalget i
2016, og Trump blev dermed den første amerikanske præsident uden hverken
politisk eller militær erfaring.

USA er blandt nutidens lande den længst eksisterende konstitutionelle republik
og med verdens ældste, fuldt nedskrevne forfatning. Landets styreform er et
repræsentativt demokrati gennem et kongresmæssigt system under en række
bemyndigelser, som er specificerede i forfatningen. Der er tre
regeringsniveauer: føderalt, statsligt og lokalt. Embedsmænd på alle tre
niveauer bliver enten valgt af stemmeberettigede gennem hemmelige
stemmeafgivelser eller udpeges af andre valgte embedsmænd. Den udøvende og den
lovgivende magt vælges af et flertal af borgerne i deres respektive distrikter,
mens de retslige og kabinet-mæssige nomineres af den udøvende magt og godkendes
af den lovgivende. I nogle stater vælges folk til retslige poster via frivalg og
ikke via udnævnelse fra andre embedsmænd.

Den føderale statsmagt består af tre tjenestegrene, som er designet til at
afbalancere hinandens magt:

Kongressen har to kamre. Repræsentanternes Hus har 435 medlemmer, som hver
repræsenterer en valgkreds i en toårig periode. Pladserne fordeles blandt
delstaterne efter befolkningstal hvert 10. år. Hver stat er garanteret mindst én
repræsentant: syv stater har kun den ene, mens Californien, den folkerigeste
delstat, har 53. Hver stat har to senatorer, som vælges for en seksårig periode;
der bliver stemt om en tredjedel af pladserne i Senatet hvert andet år.

USA's forfatning er det øverste juridiske dokument i det amerikanske system og
fungerer som en social kontrakt mellem USA's befolkning og dens regering. Alle
love og procedurer, både statslige og føderale, gennemses, og enhver lov som
vurderes at overtræde forfatningen forkastes af den dømmende magt. Forfatningen
er et "levende" dokument, da den kan ændres på forskellige måder, som alle
kræver et overvældende flertal af delstater. Forfatningen er blevet ændret 27
gange, sidste gang var i 1992.

Forfatningen indeholder en forpligtelse til at "bevare friheden" med en "Bill of
Rights" og andre ændringer, som garanterer ytringsfrihed, religionsfrihed og
trykkefrihed; retten til en fair retssag; retten til at bære våben; stemmeret
til alle; og privat ejendomsret. Det kan dog diskuteres, i hvor stor udstrækning
disse rettigheder er bevaret i praksis. Forfatningen garanterer også hver
delstat "et republikansk styre". Det forklares dog ikke særlig godt, hvad det
betyder.

USA har en enorm global økonomisk, politisk og militær indflydelse, som gør
landets udenrigspolitik genstand for stor bevågenhed og diskussion over hele
verden. Næsten alle lande har ambassader i Washington, D.C., og konsulater rundt
omkring i landet. Cuba, Iran, Nordkorea og Sudan har dog ingen formelle
diplomatiske forbindelser til USA. USA var et af de stiftende medlemmer af de
Forenede Nationer (og er permanent medlem af Sikkerhedsrådet), blandt mange
andre internationale organisationer.

USA har en lang tradition med at have civil kontrol over militære anliggender.
Forsvarsministeriet administrerer USA's væbnede styrker, som består af hæren,
flåden, marinekorpset og flyvevåbnet. Kystvagten hører under Ministeriet for
Indre Sikkerhed i fredstid, men under Marineministeriet når der er krig.

USA's militær består af 1,4 millioner mand i aktiv tjeneste, sammen med flere
hundrede tusinde både i reserven og nationalgarden. Tjeneste i militæret er
frivillig, selvom der dog kan være værnepligt gennem Selective Service System i
krigstid. Man mener at USA har verdens stærkeste militær, delvist på grund af
størrelsen på dets militærbudget; Amerikanske udgifter til forsvaret blev i 2005
vurderet til at være større end de næste 14 største nationale forsvarsbudgetter
tilsammen, selvom USA's militærbudget kun er omkring 4% af landets BNI per
indbygger. USA's militær opretholder over 700 baser og faciliteter. Det har også
baser på alle kontinenter, bortset fra Antarktis.

De 48 delstater, som grænser op til hinanden – alle bortset fra Alaska og Hawaii
– kaldes også det kontinentale USA. Nogle betragter Alaska som en af de
kontinentale delstater, fordi den er en del af det nordamerikanske fastland,
selvom den er adskilt fra de andre stater af Canada. Alle disse begreber
indbefatter oftest District of Columbia. Hawaii, den sidste af de 50 stater, er
et arkipelag i Stillehavet.

USA omfatter også flere andre territorier og distrikter, deriblandt det føderale
distrikt District of Columbia – som omfatter nationens hovedstad, Washington –
og flere isolerede områder rundt om i verden. Bedst kendte er amerikansk Samoa,
Guam, Nordmarianerne, Puerto Rico og de Amerikanske Jomfruøer (tidligere Dansk
Vestindien). Palmyra Atoll er USA's eneste inkorporerede territorium, men det er
ubeboet. United States Minor Outlying Islands består af ubeboede øer og atoller
i Stillehavet og det Caribiske Hav. Derudover har USA's flåde siden 1898 haft en
stor flådebase ved Guantánamo Bay på Cuba. Endvidere er USA repræsenteret på
Antarktis.

Udover USA's egentlige stater og territorier, er der også nationer som er
særligt knyttet til USA. Mikronesien og Marshalløerne (begge siden 1986), og
Palau (siden 1994), er alle tilknyttede USA under den såkaldte Compact of Free
Association , som giver staterne international suverænitet og ultimativ kontrol
over deres territorier. Staternes regeringer er dog gået med til at tillade USA
at yde militær og økonomisk bistand.

Det skal for en god ordens skyld bemærkes, at Månen ikke er underlagt USA, skønt
amerikanerne er de eneste, der har besøgt den.

USA's økonomiske historie er historien om økonomisk vækst. Det begyndte som
engelske kolonier med marginalt succesrige økonomier og blev efter hånden til
den største økonomi i verden i det 20. århundrede og i begyndelsen af det 21.
århundrede.

USA's økonomi kan beskrives som en kapitalistisk blandingsøkonomi, i hvilken
selskaber, andre private virksomheder og enkeltindivider træffer de fleste
mikroøkonomiske beslutninger og hvor det offentlige såvel lokalt som nationalt
foretrækker at have en mindre rolle i den indenlandske økonomi. Selv om den
samlede offentlige økonomi – lokal og national – er relativ stor med 36% af
bruttonationalproduktet.

Den 17. oktober 2006 kl 7:46 EST udgjorde USAs befolkning skønsmæssigt
300.000.000 voksende med ca. 0,97% om året. Dette antal omfatter personer, der
levede i USA uden lovlig opholdstilladelse, skønsmæssigt ca. 12 millioner, men
omfatter ikke amerikanske borgere, der boede i udlandet, skønsmæssigt 3 til 7
millioner. Opgjort på denne måde må befolkningstallet blive lidt usikkert
oplyser det amerikanske handelsministerium. Ifølge USA's folketælling fra 2000
levede ca. 79% af befolkningen i byområder.

Ca. 15,8% af husholdningerne har en årlig indkomst på mindst $100.000 og de 10 %
bedst tjenende husholdninger havde en årlig bruttoindkomst på over $118.200 i
2003. Den rigeste femtedel af husholdningerne havde en indkomst på mere end
$86.867 om året og tjente 49,8% af al indkomst i 2003.

Folketællingen i 2000 viste, at landet havde 31 etniske grupper med mindst en
million medlemmer og et betydeligt antal grupper med færre medlemmer. Ifølge den
føderale regerings definition af racer var de fleste amerikanere (80,4% i 2004)
hvide. Disse hvide amerikanere er for det meste europæiske amerikanere –
efterkommere af europæiske immigranter – sammen med nogle ikke-europæiske, der
tæller som hvide ifølge regeringens opdeling (folk med oprindelse i de
oprindelige befolkninger i Mellemøsten og Nordafrika). Ser man bort fra
oprindeligt spanske europæiske amerikanere, så udgjorde de ikke-spanske hvide
67,4% af befolkningen. Den ikke-spanske hvide befolkningsgruppe falder
forholdsmæssigt, fordi både immigrationen og fødselsraten er højere for de
etniske og racemæssige minoriteter. Hvis den nuværende udvikling i immigrationen
fortsætter vil antallet af ikke-spanske hvide falde til udgøre blot halvdelen
omkring 2040-2050. De største etniske grupper af europæisk oprindelse er tyskere
med 15,2%, fulgt af irere med (10,8%), englændere (8,7%), italienere (5,6%) og
skandinaver (3,7%). Mange immigranter stammer såvel fra fransk Canada som fra
slaviske lande som Polen og Rusland. De afrikanske amerikanere eller sorte
nedstammer for størstedelen fra afrikanere, der ankom som slaver i det 17. til
19. århundrede og udgør ca. 35 millioner eller 12,9% af befolkningen. Med ca.
1,5% af befolkningen udgør oprindelige amerikanere og indfødte i Alaska ca. 4,4
millioner. hvoraf omkring 35% i 2005 levede i reservater.

Den demografiske trend består i immigration af spaniere fra Latinamerika til det
sydvestlige USA, en region, der huser ca 60% af de 35 millioner spaniere i USA.
Immigranter fra Mexico udgør ca. 66% af den spanske befolkning, og overgås kun
af efterkommere fra Tyskland, hvis man måler på enkeltnationer. Den spanske
befolkningsgruppe, som har haft en årlig vækst på 4,46% siden begyndelsen af
1990'erne, forventes at stige betydeligt i de kommende årtier dels på grund af
immigration dels på grund af en højere fødselsrate end blandt befolkningen som
helhed.

Kriminaliteten i USA er karakteriseret ved et relativt højt niveau af
kriminalitet med våben og mord sammenlignet med andre udviklede lande. Niveauet
for berigelseskriminalitet og andre typer kriminalitet i USA ligger på niveau
med andre udviklede landes.

USA har mange større byer, som spiller store roller i den amerikanske kultur,
arv og økonomi.

Loven om Indianernes Borgerrettigheder fra 1924 gav statsborgerskab til de
oprindelige amerikanere dels fordi mange så en interesse i, at de indgik i den
amerikanske befolkning som helhed og dels på grund af, at mange oprindelige
amerikanere havde gjort en heroisk indsats under 1. verdenskrig.

Selvom USA ikke har noget officielt sprog er engelsk de facto det officielle
sprog. I 2003 talte ca. 215 millioner eller 82% af den del af befolkningen, der
var fem år eller ældre kun engelsk hjemme. Nutildags er der flere sprog, der
bruges i dagligdagen. Det kan være spansktalende, som ikke taler engelsk.
Kendskab til engelsk er et krav til immigranter, der søger indfødsret. Nogle
amerikanere er fortalere for at gøre engelsk til det officielle sprog, hvilket
allerede er et krav i 27 delstater. Tre delstater har givet andre sprog status
som officielle sprog ved siden af engelsk. Således: fransk i Louisiana,
hawaiiansk i Hawaii og spansk i New Mexico . Foruden engelsk omfatter sprog talt
i hjemmet af mindst million amerikanere over fem år spansk eller kreolsk spansk
med 29,7 millioner; kinesisk, 2,2 millioner; fransk 1,4 millioner; tagalog 1.3
millioner; vietnamesisk 1,1 millioner; og tysk, 1,1 millioner.

USA's administration har ingen officielle registreringer af amerikanernes
religiøse status. Der er imidlertid foretaget en privat stikprøvevis
undersøgelse, som omtales i Census Bureau's Statistical Abstract of the United
States (Folketællingskontorets Stastistiske Oversigt over USA), ifølge hvilken
76,7% af voksne amerikanere erklærer sig for kristne; ca 52% af de voksne
beskriver sig selv som medlemmer af forskellige protestantiske trossamfund.
Katolikkerne var med 24,5% det største enkelt trossamfund. De mest populære
andre religioner omfatter jødedom (1,4%), islam (0,6%), buddhisme (0,5%),
hinduisme (0,4%) og unitarisme (0,3%). Cirka 14,2% af deltagerne beskrev sig
selv som ikke religiøse. Fordelingen af de 5,9%, som valgte ikke at besvare
undersøgelsen, er ukendt.

Amerikanernes religiøsitet er meget dynamisk. I perioden 1990–2001 blev følgende
grupper mindst fordoblet. Her anføres de der voksede mest først, Wiccans,
kristne uden fast tilknytning til et trossamfund, deister, sikher, evangeliske
kristne, Disciples of Christ, New age-tilhængere, hinduer, Full Gospel
tilhængere, kvækerne, bahais, uafhængige kristne, gruppen af de, der ikke
besvarede spørgsmålet, Buddhister og Foursquare Gospel-tilhængere.

Religion har traditionelt spillet en stor rolle i det amerikanske samfund. Mange
af de første immigranter kom til Amerika af religiøse grunde. Religion har stor
indflydelse på USA's politik og kultur. Givetvis større end i andre udviklede
nationer.[Kilde mangler]

Der er stor konkurrence blandt de højere uddannelsesinstitutioner i USA, såvel
blandt de private som de offentlige. De amerikanske universiteter og colleges
hører til blandt verdens absolut bedste. USA har 168 universiteter blandt
verdens top 500, hvoraf 17 er i top 20. Der findes også et bredt udvalg af
mindre universiteter, HF-lignende skoler og lokale skoler af varierende kvalitet
med fri eller næsten fri adgang.

USA rangerer som nummer 24 ud af 29 undersøgte lande med hensyn til
læsefærdigheder, videnskabsforståelse og matematiske færdigheder for dets "high
school" elever sammenlignet med andre udviklede landes. USA ligger højt med
hensyn til analfabeter sammenlignet med andre udviklede lande, idet de udgør 2 –
14 % af befolkningen over 15 år. Med hensyn til opnåede uddannelser har 27,2% af
befolkningen over 25 mindst en bachelorgrad og 84,6% har bestået "high school".

USA's sundhedsvæsen blev i 1997 vurderet som verdens 15. bedste af
Verdenssundhedsorganisationen WHO. USA bruger langt flere penge (sammenlagte
private og offentlige udgifter) på sundhedsvæsnet end noget andet land i verden.
Disse udgifter har dog ikke været ensbetydende med høje placeringer i mange
offentlige sundhedsundersøgelser. Information fra CIA World Factbook viser, at
USA havde en højere spædbarnsdødelighed og en lidt mindre gennemsnitlig
levealder end andre post-industrielle vestlige nationer som Sverige, Tyskland
eller Frankrig. En læges gennemsnitlige løn er højere i USA end i noget andet
land i verden. Overvægt er også et stort sundhedsproblem i USA – det vurderes af
koste landet flere milliarder dollars hvert år.

I modsætning til mange vestlige lande, er USA's sundhedsvæsen ikke fuldt
statsfinansieret, men er en blanding af offentlig og privat finansiering. I 2004
betalte private forsikringer for 36,1% af personlige sundhedsudgifter, private
betalte selv 15,1%, andre private midler stod for 4,4% af betalingerne, mens
føderale, statslige og lokale instanser betalte 44,4%. I 2005 var der 41,2
millioner mennesker i USA (14,2 procent af befolkningen) som ikke havde nogen
sygesikring for mindst halvdelen af året. Dog boede omtrent en tredjedel af
disse personer uden forsikring i husholdninger med en indkomst på over 50.000$,
hvor halvdelen af disse havde en indkomst på over 75.000$. En tredjedel er også
mennesker som berettigede til forsikringsprogrammer, men har valgt ikke at
skrive sig op til dem.

Sygesikring i USA er traditionelt set en gode ved nogle former for arbejde. Dog
er sundhedsfaciliteter i nødsituationer forpligtede til at hjælpe, uanset om
patienten kan betale eller ej. Regninger på behandlinger er den almindeligste
årsag til personlig konkurs i USA. Nationen bruger en stor mængde penge på
medicinsk forskning, det meste privat finansieret. Pr. 2000 finansierede private
non-profit organisationer (som Howard Hughes Medical Institute) 7%, privat
industri finansierede 57%, og det statsstøttede National Institutes of Health
finansierede 36% af den medicinske forskning i USA. De store investeringer har
gjort USA til ledende i verden indenfor medicinsk innovation. USA dominerer det
biopharmaceutiske marked, og står for 75% af verdens omsætning indenfor
bioteknologi i 2010.

USA's kultur begyndte som de første engelske immigranters kultur. Kulturen
udviklede sig hurtigt til en uafhængig koloniseringskultur, som blev suppleret
af de indfødtes og den spansk-mexicanske cowboykultur og de kulturer som kom til
landet med de mange immigranter, først fra Europa og Afrika og senere fra Asien.
Overordnet set er den amerikanske kultur kraftigt påvirket af flere europæiske,
specielt de tyske, engelske og irske kulturer og senere af italienske, græske og
ashkenaziske kulturer. Efterkommere af de vestafrikanske slaver bevarede nogle
kulturelle traditioner fra Vestafrika i det tidlige USA. Geografiske navne
afspejler tydeligt hvordan USA's historie er sammensat af engelske, hollandske,
franske, spanske og indianske dele.

Amerikansk kultur er således en blanding af hele verdens kultur. I dag
eksporteres alskens amerikansk kultur – mad, musik, film, tv, sport, sprog osv.
– tilbage til hele verden og har en enorm påvirkning på kulturen overalt.

Amerikansk madlavning bruger indfødte amerikanske ingredienser som kalkun,
kartofler, majs og squash, som er blevet uadskillelige dele af den amerikanske
kultur. Kendte symboler som æblepie, pizza og hamburger er ofte hentet fra,
eller er, europæiske retter. Burrito og taco stammer fra Mexico. Soul food, som
oprindeligt blev spist af de afrikanske slaver, er også en populær spise i USA.

I det 18. og tidlige 19. århundrede hentede amerikansk kunst det meste af sin
inspiration fra Europa. Både malerier, skulpturer og litteratur så på Europa som
et forbillede. Ved slutningen på den amerikanske borgerkrig begyndte der at
komme en mere hjemlig klang i amerikansk litteratur. Mark Twain, Emily Dickinson
og Walt Whitman skrev alle om det amerikanske. Den visuelle kunst var
langsommere om at finde sin egen distinktive amerikanske stil. Armory Show i New
York i 1913, en udstilling som fremviste europæiske modernistiske kunstneres
værker i USA, både chokerede offentligheden og påvirkede amerikansk kunst gennem
resten af det 20. århundrede. Udstillingen havde den dobbelte effekt at den
viste de amerikanske kunstnere at kunst handlede om at udtrykke sig, ikke kun
æstetik eller realisme, og på samme tid viste den at Europa havde forladt sin
konservative model med at vurdere kunstnere efter et strengt akademisk hierarki.
Dette ansporede de amerikanske kunstnere til at finde en personlig stemme, og en
modernistisk bevægelse dukkede op i USA. Alfred Stieglitz (1864–1946), fotograf,
Charles Demuth (1883–1935) og Marsden Hartley (1877–1943), begge kunstmalere,
medvirkede til at etablere et amerikansk synspunkt i "les beaux-arts". Museum of
Modern Art i New York, grundlagt i 1929, blev en demonstration af amerikansk og
international samtidskunst. Efter slutningen på 2. verdenskrig skete der en
drejning hvor New York de facto overtog titlen som verdens kunstcentrum fra
Paris.

Musikken afspejler også landets forskellige kulturelle rødder gennem et bredt
udvalg af stilarter. Rock, pop, soul, hiphop, country, blues og jazz er blandt
landets internationalt kendte genrer. Siden slutningen af det 19. århundrede, er
populærmusik fra USA i stigende grad blevet verdenskendt, til det punkt hvor
nogle former for amerikansk popmusik i dag kan høres næsten overalt.

Sport, og holdsport især, er en national fritidsinteresse. Professionel sport i
USA er stor forretning og omfatter flertallet af verdens bedst betalte
sportsudøvere. De fire store sportsgrene er baseball, amerikansk fodbold,
ishockey og basketball. Baseball anses stadig for at være nationalsporten; men
siden begyndelsen af 1990'erne er amerikansk fodbold blevet den mest populære
sportsgren i USA. Ishockey er meget populært, specielt i de nordlige stater, men
har i de senere år også fundet indpas i syden.

Amerikansk fodbold, baseball og basketball er meget populære på high
school-niveau og college-niveau.

I de senere år er specielt Amerikansk fodbold blevet meget populært udenfor USAs
grænser, og millioner af mennesker i mange lande følger i dag NFL og store
begivenheder som Super Bowl.

Andre sportsgrene som motorsport, lacrosse, fodbold, golf og tennis har udbredt
interesse. USA er blandt de mest indflydelsesrige lande, når det gælder
brætsportsgrene: surfing, skateboard og snowboard. Den europæiske form for
fodbold er også blevet mere populær, specielt siden USA afholdte VM i fodbold i
1994. Den bedste fodboldliga i USA hedder MLS (Major League Soccer).

Otte Olympiader har fundet sted i USA. USA har vundet andenflest medaljer ved
Vinter-OL med 253 (87 guld, 95 sølv og 71 bronze), og blev med 37 medaljer ved
Vinter-OL i Vancouver 2010 det mest vindende land nogensinde ved et enkelt
Vinter-OL. USA er det mest vindende land ved Sommer-OL med 2.296 medaljer (929
guld, 729 sølv og 638 bronze).



https://da.wikipedia.org/wiki/J%C3%B8rgen_Leth

Jørgen Leth (født 14. juni 1937 i Aarhus) er en dansk journalist, forfatter, tv-
og filmmand, foredragsholder, cykelkommentator, digter m.m.

Hans karriere som journalist begyndte på dagbladet Aktuelt i 1959 og han var
senere på Politiken. Han var i 1960'erne en del af avantgardemiljøet i København
sammen med Per Kirkeby, Bjørn Nørgaard m.fl, og han debuterede med digtsamlingen
Gult Lys i 1962 og kortfilmen Stopforbud i 1963.

Jørgen Leth er desuden kendt for at have skrevet og instrueret over 40 spille-
og dokumentarfilm. Tydeligst står hans antropologiske film, herunder hovedværket
Det perfekte menneske, samt hans dokumentarfilm om cykelsporten, herunder
Stjernerne og vandbærerne, En forårsdag i helvede og Den umulige time. Desuden
har han instrueret film om bordtennis og den baskiske nationalsport pelota. I
1970'erne var han han desuden aktiv på filmfronten som konsulent for
Kortfilmrådet (1971-1973) og programredaktør for Statens Filmcentral
(1975-1977).

I starten af 1990'erne blev Jørgen Leth folkeligt kendt som poetisk
cykelkommentator på TV 2 sammen med makkeren Jørn Mader.

I 2005 udgav han sin selvbiografi Det uperfekte menneske og blev i den
forbindelse beskyldt for at holde sexslaver - en påstand der senere blev afvist.

Født den 14. juni 1937 i Aarhus som søn af Hans Kaj Leth og Anne Elisabeth
Linde. Han blev student fra Marselisborg Gymnasium i 1957, hvorefter han
studerede litteratur på Aarhus Universitet inden han blev journalist ved
Dagbladet Aktuelt.

Jørgen Leth har været gift tre gange med forfatteren Wivi Leth 1963-66, Ann
Bierlich 1970-1979 og Hanne Uldal 1979-88.

Jørgen Leth blev i 2000 udnævnt til dansk honorær konsul i Haiti, hvor han var
bosat 1991-2010, hvor hans hus i Jacmel blev ødelagt af jordskælvet i januar
2010. Ved katastrofen mistede Leth alle sine ejendele undtagen en bærbar
computer med filmoptagelser. Jørgen Leth selv slap uskadt fra jordskælvet, idet
han blev reddet ud af sin assistent Belleque.

Jørgen Leth har udgivet en række selvbiografiske bøger den først I 29. september
2005 Det uperfekte menneske og blev i den forbindelse beskyldt for at holde
sexslaver. Han fortæller bl.a. om sit forhold til en 17-årig sort pige på Haiti
(hvor den seksuelle lavalder er 18 ) og om den fantasi , der kører i hans hoved:
"Jeg tager kokkens datter, når jeg vil. Det er min ret".

På grundlag af især dette citat blev Leth mål for en voldsom hadebølge, der
havde karakter af lynch-stemning med dødsønsker og grove karikaturtegninger .

Debatten, som nogle betegnede som en hetz mod Leth (Den Danske Ordbog definerer
"hetz" som "forfølgelse af nogen gennem (offentlig) forhånelse, kritik e.l.;
kraftig, vedholdende kritik af noget, ofte fra mange sider"), blev indledt af
Ekstra Bladet og fulgt op af de øvrige medier.

"Holdt 17-årig som sexslave", stod der på forsiden af Ekstra Bladet den 29.
september 2005, hvor avisen bragte et interview med Leth. Ekstra Bladet solgte
den dag 11.000 eksemplarer mere end normalt.

Ekstra Bladets ansvarshavende redaktør Bent Falbert kommenterede i en intern
rundskrivelse sagen således: "Det er godt, vi går til den afsporede Leth med
dagens forside... Den opblæste karl med hans klæbrige betroelser...".

Kenan Seeberg, der havde lavet det pågældende interview med Leth, fortalte
bagefter, at en chefredaktør havde ændret historien uden hans vidende. Han følte
sig forrådt og sagde i protest op fra sin stilling som journalist på avisen.

Den 6. oktober 2005 foreslog Politikens leder under overskriften "Liderbasse",
at Jørgen Leth blev fyret som dansk honorær konsul. Politikens ansvarshavende
chefredaktør, Tøger Seidenfaden, indrømmede senere, at lederen var skrevet af en
redaktør, som ikke havde læst Leths bog, og kommenterede: "Jeg synes det var
uheldigt, at den med overskriften fik denne drejning af, at problemet var
liderligheden".

Den 7. oktober 2005, kun en uge efter bogens udgivelse, valgte TV 2 at fyre Leth
fra jobbet som cykelekspert og -kommentator, og senere samme dag fratrådte Leth
selv posten som honorær konsul. "Jeg synes, at TV 2-sporten har taklet
situationen rigtigt. Man har sat sig grundigt ind i sagen. Der er ikke tale om
nogen hovsa-beslutning, men en beslutning som er gennemtænkt", udtalte TV
2-bestyrelsesmedlem Niels Brinch. Men ingen havde f.eks. talt med Leths kæreste,
som det hele handlede om.[Kilde mangler]

Den 9. oktober hævdede Ekstra Bladets forside om Leth, at han: "Holdt flere
sexslaver på Haiti". Forsiden var illustreret med et foto fra 1993 af Jørgen
Leth og en haitiansk kvinde ved navn Yvrodie. Hende mødte Jørgen Leth, da hun
var 23, hvorefter de var kærester i fem år. Ekstra Bladets ansvarshavende
chefredaktør Bent Falbert udtalte senere om billedet, at det "jo bare er brugt
som genrebillede, men det er da meget muligt, at det er en fejl."

Journalisten Kenan Seeberg udtalte senere: "Der er hverken belæg for at bruge
betegnelsen ’sex-slave’ eller nogen dokumentation for, at han har udnyttet
pigen. [...] Det ligner jo pludselig en heksejagt. Og for mig bliver det mere og
mere absurd, at der ikke er nogen, der tager sig sammen og tager til Haiti for
at snakke med de der piger. Det er jo alvorlige beskyldninger, men til dato er
der endnu ingen, der har talt med de påståede ’ofre’ i sagen. [...] Det er et
kæmpe journalistisk svigt fra store dele af pressen, at man bare køber en
løgnagtig forside fra Ekstra Bladet. Hvad fanden foregår der?"

Forløbet dokumenteres og kommenteres i Poul Pilgaard Johnsens antologi Det
fordømte menneske: Jørgen Leth og den nye sædelighedsfejde (People's Press,
2005) og i Jørgen Flindt Pedersens dokumentarfilm Sanselighedens pris (2007).

Som eksempel på sagens konsekvenser for Leths omdømme kan nævnes Politikens
debatsektion, 24.6.2007, hvor lægen Jannie Helle omtaler Jørgen Leth som en
"erklæret pædofil", der udstiller "sine seksuelle tilbøjeligheder med betalt
seksuel udnyttelse af mindreårige". Avisen undskyldte bagefter "denne grundløse
beskyldning".

Senere noterede Kasper Elbjørn dog: "Kim Skotte skrev, at hetzen mod Jørgen Leth
er det bedste, der nogen sinde er overgået Leths karriere. Det må betyde, at en
ny generation har taget ham til sig, og det er positivt."

I december 2008 blev Jørgen Leth genansat hos TV 2 til at kommentere Tour de
France sammen med Dennis Ritter og den tidligere professionelle cykelrytter Rolf
Sørensen.

I 2007 udkom Det uperfekte menneske – del 2 og d. 14. juni 2012 udkom Det
uperfekte menneske – del 3.

Jørgen Leth fortæller i selvbiografien Det Uperfekte menneske, at han i en
periode af sit liv smuglede hash fra Marokko til Spanien og videre til Danmark.
Han fortæller at det var følelsen af at gøre noget ulovligt og adrenalinrusen
der drev ham, men også at han siden har tænkt grundigt over sine handlinger og
har haft svært ved at forstå dem.

Jørgen Leth har en passion for cykelsporten. Især de store etapeløb og
forårsklassikerne indenfor landevejscykling har haft hans interesse i de senere
år, medens han i sine yngre dage var mere fascineret af banecykling. Jørgen Leth
brugte blandt andet sin store viden om cykelverdenen i tilblivelsen af film som
"En forårsdag i helvede" og "Stjernerne og vandbærerne"



https://da.wikipedia.org/wiki/Volbeat

Volbeat er et dansk metalband, der blev dannet i København i oktober 2001 af
Michael Poulsen, efter hans daværende band Dominus blev opløst. Bandet har taget
navn efter Dominus-albummet Vol.Beat.

Bandet er blevet kendt på deres særprægede musik, der oprindeligt af bandet blev
omtalt som "metallisk pop rock and roll," og som generelt er kendetegnet ved
hård rock and roll med inspiration lige fra Metallica til Elvis Presley. Deraf
omtales deres musik også somme tider som "Elvis metal". Deres musik er ligeledes
inspireret af Johnny Cash og moderne hård rock, alternativ rock og hardcore
grupper. Den nuværende sammensætning af gruppen består af forsanger og guitarist
Michael Poulsen, guitarist Rob Caggiano, trommeslager Jon Larsen og bassist
Kaspar Boye Larsen.

Bandet har kontrakt med hollandske Mascot Records og har udgivet seks
studiealbum og en DVD. Debutalbummet, The Strength / The Sound / The Songs,
solgte guld i Danmark, og bandet modtog prisen for "Bedste debutalbum" ved
Danish Metal Awards. Året efter vandt de en Steppeulv som "Årets håb". De
resterende album har solgt platin i Danmark. Deres andet album, Rock The Rebel /
Metal The Devil, nåede som det første metalalbum nogensinde til tops på den
danske hitliste. Albummet var også det første metalalbum til at sælge platin i
Danmark. Deres tredje album, Guitar Gangsters & Cadillac Blood, toppede ligesom
forgængeren de danske albumhitlister, og det solgte guld i flere lande. Det
modtog prisen for "Bedste album" ved Danish Metal Awards og nummeret "Maybellene
i Hofteholder" blev kåret til årets lytterhit ved P3 Guld. Deres fjerde album
Beyond Hell/Above Heaven opnåede stor succes også i udlandet, hvor det solgte
guld i flere lande. Deres seneste album Outlaw Gentlemen & Shady Ladies blev
udgivet den 9. april 2013 og solgte platin i både Danmark, Tyskland og Østrig. I
alt har deres fem studiealbums solgt mere end tre millioner eksemplarer på
verdensplan, og bandet har høstet adskillige priser og nomineringer bl.a. ved
Danish Metal Awards. Gruppens sjette studiealbum, Seal the Deal & Let's Boogie,
udkom den 3. juni 2016 og solgte guld i Danmark og Østrig. Singlen "For Evigt"
vandt årets lytterhit ved P3 Guld.

Ifølge Universal Music har gruppen solgt mere end 3,5 millioner albums på
verdensplan. Radioværten Anders Bøtter fra DR P6 Beat har kaldt gruppen for "det
største dansk band nogensinde".

Michael Poulsens første band var dødsmetalbandet Dominus. Da bandet gik i
opløsning omkring år 2000 dannede han Volbeat i oktober 2001. Han har om
dannelsen af Volbeat udtalt:

Poulsen og Larsen fandt hurtigt bassist Anders Kjølholm, som Poulsen kendte fra
da Kjølholm kort havde været med i Dominus som bassist. Som guitarist kom Teddy
Vang med.

Bandets navn "Volbeat" blev taget fra Dominus' tredje album Vol.Beat (læses som:
Volume Beat). I 2002 udgav Volbeat deres demo med samme navn. Responsen var
meget moderat, og der var ingen pladeselskaber, der viste speciel interesse for
bandet. Samme år spillede Volbeat sine første koncerter i henholdsvis København,
Roskilde og Aalborg.

I 2003 spillede Volbeat i april deres første koncert i udlandet, hvilket foregik
i Göteborg i Sverige. Efter yderligere en koncert, denne gang i København,
begyndte bandet i august indspilningen af deres anden demo.

Volbeat var blevet indspillet i Take One Studios, men nu blev Volbeat kontaktet
af Jacob Hansen fra Hansen Studios. Han var begejstret for deres første demo, og
tilbød dem at indspille i hans studier i stedet. Bandet accepterede, da de i
forvejen havde et ønske om en hårdere lyd end på deres første demo.

Udspillet fra Hansen Studios, som indeholdt seks nye sange, skulle ifølge
Volbeat selv "ikke forstås som deres første officielle udspil", men mere som
promoveringsmateriale, der skulle skabe mere interesse for bandet. Når så tiden
engang kom til et egentligt album, ville bandet genindspille materiale fra
demoerne. Demoen blev udgivet senere i 2003, og fik titlen Beat the Meat. I
modsætning til deres første demo blev Beat the Meat mødt med stor interesse fra
flere sider. Flere sange fra demoen blev spillet i radioen i Sverige og endte på
den svenske top 30, deriblandt nummeret "Soulweeper", som var en af de ti mest
spillede sange. Franske radioer havde nummeret "Danny & Lucy" i deres top 30.
Teddy Vang forlod bandet efter indspilningen af denne demo, hvorefter en anden
af Dominus' bassister, Franz "Hellboss" Gottschalk, overtog som guitarist.

I 2004 deltog Volbeat i LiveContest DK, hvor de blev slået ud i semifinalerne,
som foregik i Stengade 30 på Nørrebro. Samme år spillede de på deres første
festival nogensinde, da de optrådte på Fee Metal Festival i Århus.

I december 2004 oplevede bandet stor interesse for deres musik: Først var de
supportband for det relativt store, amerikanske metalband Helmet til en koncert
i Holland, og to dage senere spillede de til Jingle Bell Rock Show i København.
Efter denne koncert blev bandet kontaktet af TV 2, som ønskede at bruge Volbeats
musik til dækningen af Verdensmesterskabet i håndbold for mænd 2005. Ifølge
bandet overholdt TV 2 dog efterfølgende ikke deres del af aftalen, og musikken
blev derfor aldrig brugt. Til gengæld blev nummeret "Pool of Booze" brugt i den
danske snowboardfilm Frost.

I sommeren 2005 var der samlet blevet solgt over 1.000 eksemplarer af Beat the
Meat, og Volbeat skrev kontrakt med Rebel Monster Records, der er et
datterselskab af Mascot Records.

Bandet begyndte nu at indspille deres debutalbum The Strength/The Sound/The
Songs. Albummet skulle oprindeligt have været udgivet 1. november 2004, men blev
forsinket, bl.a. fordi det oprindelige pladeselskab tøvede med at udgivet det.
Det hollandske Mascot Records endte med at ville udgive det på deres underlabel
Rebel Monstser,, hvor albummet udkom i september 2005. Sammensætningen af bandet
bestod af Michael Poulsen (vokal), Jon Larsen (trommer), Franz Gottschalk
(guitar) og Anders Kjølholm (bas).

Albummet blev nr. 18 på den danske hitliste – noget som var særdeles usædvanligt
for dansk metal – og fik gode anmeldelser af pressen. Bl.a. gav det tyske
magasin Rockhard albummet 10 stjerner ud af 10, hvilket var første gang
nogensinde det blev givet til et dansk band. Albummet modtog også prisen for
"Årets debut" ved Danish Metal Awards i 2005. Prisen kunne dog ikke overrækkes
bandet personligt, da de var i Holland hvor de spillede på Arnhem Metal Meeting
Festival.

I januar 2006 fik Volbeat prisen som "Årets håb" ved årets Steppeulv-uddeling.
De optrådte også med et medley af numrene "Pool of Booze, Booze, Booza",
"Soulweeper" og "Danny & Lucy (11 PM)", og med prisen var et wildcard til at
optræde ved årets Roskilde Festival. Bandet høstede flere gode anmeldelser for
deres livekoncerter dette år. I juni modtog de 5/6 stjerner i GAFFA for en
koncert i Ridehuset i Aarhus, og deres koncert på Roskilde Festivalen fik 6/6
mulige stjerner af BTs anmelder. Til Danish Metal Awards dette år vandt de
prisen for "Årets Liveband".

Hellboss forlod bandet i 2006, dog nåede han at være med til indspilningerne af
bandets næste studiealbum. Ifølge Poulsen forlod han bandet, fordi han havde
troet, at Volbeat ville være "mere metallisk og med fart på", og da det ikke var
tilfældet takkede han nej.

Gruppens andet studiealbum Rock The Rebel / Metal The Devil udkom i Danmark 19.
februar 2007 i en dansk limited edition-udgave, og resten af Europa 23. februar
i en standardudgave. Sammensætningen af gruppen var den samme som på deres
første album. Rock The Rebel/Metal The Devil debuterede som #1 på den danske
Album Top-40, hvilket var første gang at et metalalbum toppede hitlisten.
Albummet blev rost blandt anmeldere og publikum og fik meget spilletid i radioen
og på MTV. I 2007 blev det kåret til "Årets album" af den store, tyske afdeling
af metalmagasinet Metal Hammer. Singlen "The Garden's Tale" blev fremført i
samarbejde med Johan Olsen fra Magtens Korridorer og var for alvor med til at
give Volbeat deres gennembrud. Den nåede 12 uger på Tjeklisten og toppede som #4
og otte uger på Tracklisten, hvor den peakede som #18. Sangen solgte senere
platin i Danmark og i november måned kårede musikmagasinet GAFFA singlen til
"Årets danske single" af bladets anmeldere. I begyndelsen af 2008 ved P3 Guld
2007 valgte radiostationens lytterede "The Garden's Tale" til "Årets lytterhit".

I 2007 åbnede de Orange Scene på Roskilde Festival 2007, og 13. juli var de det
ene af to opvarmningsbands til Metallica-koncerten på Vesterengen i Århus sammen
med Mnemic. Det var også opvarming for Megadeth til en koncert i København.

Senere på året, i november, blev singlen "The Garden's Tale" af musikmagasinet
GAFFA kåret til "Årets danske single" og albummet Rock The Rebel/Metal The Devil
blev #7 på listen over danske albums.

De spillede en dobbeltkoncert med det internationalt kendte band metalband
Megadeth i KB Hallen i København d. 8. februar 2008. Omtrent samtidig udkommer
Volbeats første live-dvd Live: Sold Out!. Ved Danish Music Awards 2008 var
Volbeat nomineret i de fire kategorier "Årets Danske Album", "Årets Danske Rock
Udgivelse", "Årets Danske Gruppe" og Poulsen blev nomineret som "Bedste sanger".
De vandt dog ingen af priserne. Bandet optrådte også med sangene "Pool of Booze,
Booze, Booza", "Sad Man's Tongue" og "The Garden's Tale" sammen med Johan Olsen.

Volbeat tredje album Guitar Gangsters & Cadillac Blood udkom den 1. september
2008, og havde guitaristen Thomas Bredahl med som erstatning for Hellboss. Den
indeholder hitsinglerne "Maybellene i Hofteholder" og "Mary Ann’s Place", som
begge var store hits i Danmark. Singlen "We" formåede at blive stemt ind på
Sveriges Radio P3s Sverigetopplistan (Sverigetopplistan er en svensk pendant til
Tjeklisten på danske P3). Desuden strøg albummet direkte ind som #1 på den
finske albumhitliste. Albummet modtog pæne anmeldelser.

I maj 2009 varmede bandet op for det symfoniske metalband Nightwish på deres
turne i USA. Den 31. maj 2009 var Volbeat hovednavnet på Pinkpop Festival i
Holland. De spillede også med Metallica på deres nordamerikanske del af bandets
World Magnetic Tour fra oktober til december 2009. De havde fået tilbuddet om at
deltage i deres turne dagen inden koncerten på Orange Scene til Roskilde
Festival, hvilket havde gjort det vanskeligt for dem at koncentrere sig om
showet; "Vi kunne knap koncentrere os om det show, vi skulle op og levere på
Orange. Pludselig skulle vi afsted med Metallica på turne, og det kunne kun
blive en sindssygt fed oplevelse." I 2009 spillede bandet til den største
friluftsfestival i Europa; Przystanek Woodstock i Polen, som besøges
400.000–500.000 rockfans hvert år.

I november 2009 indspillede de sangen "A Warrior's Call" med bokseren Mikkel
Kessler, som sangen også var dedikeret til. Nummeret blev produceret til hans
indmach i sin kamp mod Andre Ward i Super Six World Boxing Classic-turneringen.
Sangen solgte senere guld. De spillede flere koncerter rundt om i Danmark bl.a.
til Grøn Koncert i Esbjerg og på Orange Scene på Roskilde Festival, som alle fik
gode anmeldelser.

Volbeat havde annonceret, at de arbejde på et nyt album kaldet Beyond Hell/Above
Heaven. I forbindelse med albummet og dets titel i særdeleshed sagde Poulsen,
“Albummets titel referer til det overordnede tema på albummet, og det fortsætter
historien, hvor Guitar Gangsters & Cadillac Blood slap…”. Han fortsatte derefter
og sagde, Vi har hurtige, langsomme og midt-temposange. Vi blander stadig
forskellig genre af punk, rock’n’roll, rockabilly, metal, heavy metal, thrash
metal, country – vi holder det stadig meget åbent, det er kun musik! Jeg kan
ikke fortælle så meget om det nu, men vi er meget begejstrede over det, og det
bliver meget, meget cool." I et interview med EspyRock, forklarede Poulsen, at
titlen på albummet "…er en måde at fortælle folk at de ikke behøver tilhøre
eller tro på hverken himlen eller helvede. Så hvis vi går ud over helvede, vil
vi få himlen til at ligne helvede, og hvis vi kommer over himlen, vil vi få
helvede til at ligne himlen. Himlen og helvede er noget vi har kreeret i vores
tanker og personlige selvskabte dæmoner kommer ud af det."

Den 25. januar 2010 blev det bekræftet at Volbeat ville optræde på Download
Festival i juni samme år. Det blev også bekræftet, at Volbeat vil spille med
Metallica, Megadeth, Anthrax, Slayer og andre i "Big Four"-showet i Sonisphere
Schweiz. Den 28. januar 2010 underskrev Volbeat en kontrakt med Primary Wave
Talent Management. Primary Wave ville repræsentere bandet i Nordamerika og
hentydede til fremtidige turne-planer i USA, som endnu ikke var blevet formelt
annonceret. Den 30. marts 2010 blev det annonceret at Volbeat igen ville spille
sammen med Metallica på den europæiske del af deres turne. Bandet spillede også
sammen med Metallica d. 11. maj i Belfast, Nordirland. Det blev også annonceret,
at det nye album, Beyond Hell/Above Heaven, ville udkommer d. 10. september
samme år, og det modtog gode anmeldelser ved udgivelsen. Bandet annoncerede
ligeledes deres Beyond Hell/Above Heaven Live 2010-turne. Gæstemusikerne på
albummet inkluderede Mark “Barney” Greenway (Napalm Death), Michael Denner
(Mercyful Fate og King Diamond), Miland “Mille” Petrozza (Kreator), Henrik Hall
(Love Shop) og Jakob Oelund (Grumpynators og Taggy Tones).

Sammen med Alice Cooper og In Flames var Volbeat hovednavn på den norske
rockfestival Norway Rock Festival, der foregik 7.-11. juli i Kvinesdal. Første
gang bandet besøgte festivalen var i 2008.

Volbeat annoncerede, at deres lead guitar Thomas Bredahl ville mangle til de
første shows i den amerikanske del af deres Beyond Hell/Above Heaven-turne på
grund af problemer med at få visum. Bandet udtalte også at problemet var et
resultat af "en hændelse om tyveri af en barstol for længe siden. Han var ikke
ligefrem en ungdomskriminel eller noget, men for Homeland Security er det det
samme." Den 19. august 2010 blev det annonceret, at Bredahl havde fået sit visum
og rejste til Chicago for at spille med bandet. Til de shows, hvor Bredahl
manglede, udfyldte bandets trommeteknikker Casper rytmeguitaren og Poulsen
byttede til lead guitar.

I 2011 annoncerede Volbeat deres Grand Summer Tour i Nordamerika. Turneen
begyndte i Toronto, Ontario d. 24. juli på Heavy T.O., og sluttede med to
koncerter d. 3. og 4. september på House of Blues i Anaheim, Californien. På
denne turne spillede Volbeat sammen med rock powerhouse-bandet Cold til alle
koncerter i USA, men ikke i Canada. Den 28. november 2011 annoncerede Volbeat
via deres hjemmeside at Bredahl forlod bandet, og udtalte "Volbeat har besluttet
at skilles med Thomas Bredahl. At være i et band ligner på mange måder et
ægteskab med op- og nedture. Nogle gange kan du finde ud af det, og nogle gange
er du nødt til at gå hver til sit ... Vi vil gerne takke ham for det arbejde,
han har lagt i for Volbeat, og vi ønsker ham alt det bedste i fremtiden."
Poulsen udtalte efterfølgende, at "bruddet med Thomas var en nødvendighed, og
noget der skulle være sket meget tidligere." Volbeat spillede alle koncerter i
2011-2012 som planlagt enten som en trio eller med en erstatning som guitarist.

Den 26. januar spillede Volbeat med Megadeth, Motörhead og Lacuna Coil på
Gigantour. Turneen startede i Camden, New Jersey, og den kulminerede d. 28.
februar 2012 i Denver, Colorado på The Fillmore Auditorium. På turneen udfyldte
Hank Shermann (Mercyful Fate) pladsen som guitarist for Volbeat. Undervejs
optrådte de også i Canada, hvor deres koncert i Abbotsford Entertainment Center,
Abbotsford fik 5/6 stjerne i GAFFA. Gigantour gav bandet mange ekstra fans, der
ikke havde hørt om Volbeat før.

På deres sommerturne i nordamerika, som begyndte i juni 2012, var Iced Earth og
Hellyeah opvarmningsbands. Turneen inkluderede koncerter i Baltimore, Toronto,
Detroit, Billings, Boston, Tempe, San Francisco, Weyburn og Lazerfest i Boone,
Iowa. I juni 2012 spillede Volbeat til Orion Music Festival som hovednavn sammen
med Metallica, på Bader Field i Atlantic City, New Jersey. Til Wacken Open Air i
august spillede de foran 75.000 publikummer, og koncerten modtog 5/6 stjerne i
GAFFA. Det blev bekræftet at Volbeat skulle spille på Download festival i juni
2013. I december annoncerede Volbeat at deres nye album ville blive udgivet i
løbet af 2013. En forårsturne med Danko Jones og Spoken blev annonceret i
december.

I januar 2013 afslørede Volbeat navnet på deres nye album; Outlaw Gentlemen &
Shady Ladies, og at det ville blive udgivet den 5. april 2013.

Den 4. februar blev det annonceret Rob Caggiano, der tidligere havde spillet i
Anthrax, nu officielt var kommet med i bandet som deres anden guitarist. Han
havde produceret og indspillet gæstesoloer på deres kommenede album Outlaw
Gentlemen and Shady Ladies før han var blevet spurgt om han ville være
fuldtidsmedlem. Bandet annoncerede også, at albummet ville blive udgivet d. 8.
april 2013 i Danmark og d. 9. april i USA. Poulsen sagde om kemien med Caggiano
og resten af bandet at "samarbejdet med Rob i studiet var så inspirerende og i
så god ånd, at vi besluttede at beholde ham. Dybest set gik vi i studiet som tre
stykker og kom ud som en helt band!". Albummet modtog ligesom de foregående gode
anmeldelser, og i december 2014 havde albummet rundet 900.000 solgte eksemplarer
på verdensplan. I USA formåede albummet at debutere på niendepladsen på
Billboard 200 i 2013, hvilket er den højeste danske hitliste-placering siden
Aquas Aquarium i 1997. Outlaw Gentlemen & Shady Ladies var det 13. bedst
sælgende hard rock-album i USA i 2013. Albummet havde pr. februar 2015 solgt
300.000 eksemplarer i USA.

I et interview d. 11. februar 2013 fortalte Poulsen magasinet Metal Hammer; “En
af de ting, som jeg er mest glad for denne gang er kontrasten i materialet og
spændvidden i musikken; på den ene side har vi westernmotiver,
rockabilly/countrysange og de virkeligt emotionelle melodier, og på den anden,
nogle af de hårdeste - faktisk DE hårdeste - sange vi nogensinde har indspillet.
Der var en fyr fra pladestudiet den anden dag, og han blev fuldstændigt blæst
væk af de ultra-hårde ting. Han sagde, at han ikke engang var sikker på at han
lyttede til Volbeat!".

Albummet udkom d. 5. april og vandt prisen som "Årets Danske Hard
Rock-udgivelse" ved GAFFA-Prisen samme år. Det vandt ligeledes prisen som "Årets
Danske Rockudgivelse" ved Danish Music Awards, hvor Volbeat også vandt prisen
som "Årets Danske Gruppe". Volbeat tog på turne i forbindelse med udgivelsen af
Outlaw Gentlemen & Shady Ladies, og fra 11. oktober til 1. december fulgte Iced
Earth med dem i Europa. Jon Schaffer fra gruppen udtalte at "Jeg elsker Volbeat
og at turnere med med Michael og drengene er en af de bedste turneer vi
nogensinde har været på." Volbeat spillede 135 koncerter i 2013.

I et andet interview fra september 2014, snakkede Poulsen med Anne Erickson fra
Lansing State Journal om meningen med sangen "Dead But Rising" fra Outlaw
Gentlemen and Shady Ladies og udtalte, at den handlede om at "at gribe ud efter
[hans] fars ånd". Hans GPS fungerede ikke under hans første roadtrip i USA, og i
stedet for at følge skiltene insisterede han på at følge en ørn, der fløj over
ham, og hans far var meget fascineret af ørne.

I foråret Volbeat turnerede Anthrax og Crobot og bekræftede at et nyt album var
undervejs, der ville blive udgivet i 2016. Under en koncert i San Antonio
optrådte de med en ny sang kaldet "The Devil's Bleeding Crown". Kun halvdelen af
sangen blev dog spillet til koncerten. Allerede i april måned udtalte Poulsen
under et interview, at han havde skrevet syv sange til bandets kommede sjette
studiealbum. I 2014 havde selskabet bag gruppen, Volbeat ApS, en
bruttofortjeneste på 13,2 mio. kr. i 2014. Selskabet ejes af Pulsen og Larsen,
mens Caggiano og Kjølholm aflønnes fra selskabet.

I begyndelsen af december måned 2014 havde bandet annonceret bandet, at de ville
optræde til en koncert i Tusindårsskoven d. 1. august 2015, hvilket var deres
eneste koncert i Europa dette år. Koncerten blev udsolgt i starten af juli måned
med 35.000 solgte billetter, og det var Danmarkshistoriens største koncert med
et dansk band. Volbeat optrådte for første gang med sangen "The Devil's Bleeding
Crown" i sin fulde længde, hvilket de med vilje havde gemt til koncerten i
Danmark. Pernille Rosendahl gæstede bandet på scenen sammen med Jakob Øelund og
flere andre af de gæstemusikere, som har optrådt på gruppens sange. GAFFAs
anmelder gav fire ud af seks stjerner, mens Politikens anmelder kun gav tre ud
af seks hjerter, og de var begge enige om, at koncerten manglede det
ekstraordinære, som en koncert i den størrelsesorden fortjente. Derimod gav BTs
anmelder seks ud af seks stjerner, ligesom Fyens Stiftstidendes anmelder gav fem
ud af seks stjerner. Koncerten blev desuden bandets sidste i 2015, fordi de
herefter koncentrerede sig om deres kommende album.

I begyndelsen af november blev det offentliggjort at Volbeat skal spille til
musikfestivalen Tinderbox i 2016, der bliver afholdt i Tusindårsskoven.
Tinderbox havde allerede forsøgt at få bandet til at optræde ved den første
festival i 2015, men deres egen koncert i Tusindårsskove forhinderede dette. Det
blev også afsløret at Volbeat er hovednavn til Nibe Festival.

Den 13. november 2015 blev det meddelt via Volbeats hjemmeside, at Kjølholm
forlod bandet. Bandet understregede, at det var sket efter en gensidig og
respektfuld aftale. Poulsen og Larsen udtalte i forbindelse hermed at "Anders
har været en loyal ven og bandmedlem siden 2001 [...] Vi er meget taknemmelige
og ønsker Anders alt det bedste i fremtiden." Kjøholm ønskede ligeledes Volbeat
og dets medlemmer held og lykke i fremtiden. I 2015 tjente gruppen knap 18
millioner kr.

Et dansk kopiband blev dannet i efteråret 2015 under navnet Volbeat Jam, men
måtte skifte navn ved årsskiftet, da organisationen bag Volbeat mente at både
navnet og bandets logo var for tæt på originalen.

I marts 2016 havde albummet Beyond Hell/Above Heaven fra 2010 solgt guld i USA
med 500.000 eksemplarer.

Den 3. april 2016 postede Volbeat en teaser for deres kommende album på Youtube,
og indikerede at det snart ville udkomme. den 7. april afslørede de, at deres
sjette studiealbum ville blive kaldt Seal the Deal & Let's Boogie og at det
ville udkomme 3. juni 2016. Den første single fra albummet var "The Devil's
Bleeding Crown". Nogenlunde samtidig med offentliggørelsen af udgivelsesdatoen
og titlen på det kommende album, annoncerede gruppen, at Kaspar Boye Larsen
ville erstatte Kjølholm på den kommende turne i USA. Boye Larsen har tidligere
turneret med bandet i 2006 under deres første europæiske turne. I Storbritannien
turnede gruppen sammen med Alter Bridge, Gojira og Like a Storm. Albummets anden
single, "For Evigt", blev udgivet 29. april og er en duet mellem Poulsen og
Johan Olsen, der også medvirkede på "The Garden's Tale". Teksten bliver, ligesom
ved deres første samarbejde, sunget på dansk og engelsk.

Den 13. maj 2016 blev det offentliggjort via bandets hjemmeside, at Boye Larsen
var blevet gruppens nye bassist. Dette blev annonceret samtidig med en ny
musikvideo til "The Devil's Bleeding Crown".

"Seal the Deal" blev udgivet som albummets tredje single den 20. maj og blev
endnu engang fulgt op med en musikvideo som bestod af sangteksterne.

I første omgang havde gruppen kun planlagt to koncerter i Damark i 2016, men i
juni måned annoncerede gruppen dog yderligere to koncerter oktober samme år
Jyske Bank Boxen i Herning og i Forum København. De to koncerter med hhv. 15.000
og 10.000 billetter blev udsolgt på 10 minutter efter de var sat til salg i
slutningen af juni. Udover de to ekstra koncerter i Danmark annoncerede de også
en koncert i Oslo Spektrum. og i Malmö Arena 20. oktnrt 2016.

I oktober 2016 modtog "For Evigt"-prisen for "Årets Lytterhit" ved P3 Guld, og
senere samme måned blev Volbeat annonceret som en af de nominerede til prisen
"Årets Danske Rockudgivelse" ved Danish Music Awards for albummet Seal The Deal
& Let’s Boogie. I november dette år lancerede gruppen en rom fra den
Dominikanske Republik i samarbejde med Marselis Wines i Aarhus.

I november 2016 annoncerede Volbeat en koncert i Telia Parken den 26. august
2017. Alle 47.000 billetter blev solgt på kun seks dage. Det er første gang at
et dansk navn skal spille koncert i Parken som hovednavn siden 1981, hvor
Shu-Bi-Dua og Rugsted & Kreutzfeldt var hovednavn til en koncert (dengang
Københavns Idrætspark). Før dette var Shu-Bi-Dua hovednavn i 1978, mens Gasolin'
var i 1976.

Ved GAFFA-prisen 2016 var Volbeat nomineret til fem priser. Seal The Deal &
Let’s Boogie vandt for "Årets Danske Hard Rock/Metal-udgivelse", sangen "For
Evigt" modtog prisen "Årets Danske Hit" mens gruppen vandt for "Årets Danske
Band".

Bandet spiller en unik kombination af klassisk rock and roll og mere moderne
heavy metal og hård rock – en musikstil som nogle har kaldt "tungrock" (ikke at
forveksle med stoner rock). Om indflydelsen fra 50'ernes rock and roll har
Michael Poulsen udtalt:

Indflydelsen har været tydelig i sange som "Sad Mans Tongue", som ifølge bandet
selv er en hyldest til country-musikeren Johnny Cash, og er inspireret af hans
"Folsom Prison Blues". Bandet har også bl.a. indspillet en coverversion af Dusty
Springfield-hittet "I Only Wanna Be With You", samt lavet en hyldest til Elvis
Presley med sangen "Caroline #1" hvor sangteksten indeholder flere henvisninger
til Presleys sangtitler, deriblandt "Sweet Caroline", "Don't Be Cruel", "Devil
in Disguise" og "One Night With You".

Rock the Rebel/Metal the Devil blev udgivet mens Bredahl var en del af bandet,
men blev optaget med Gottschalk på guitar.



https://da.wikipedia.org/wiki/Storbritannien

Det Forenede Kongerige Storbritannien og Nordirland er et konstitutionelt
monarki, som omfatter England, Skotland, Wales og Nordirland. Storbritannien
udgør størstedelen af øgruppen De Britiske Øer ud for den nordvestlige kyst af
det europæiske kontinent. Kanaløerne og Isle of Man er i personalunion med
Storbritannien (den britiske monark er også statsoverhoved på disse øer), men er
ikke en del af det.

Traditionelt har historikere og arkæologer antaget, at Storbritanniens tidlige
historie var præget af invasioner og fortrængninger af tidligere
befolkningsgrupper, men dette syn er nu mere omdiskuteret. For eksempel mødte
den romerske invasion i det første århundrede f.Kr. udpræget keltisk samfund og
kultur, men det er uklart, om det skyldes tidligere erobring eller fredelig
kulturpåvirkning. I det 5. århundrede blev De Britiske Øer invaderet af
germanske stammer, først og fremmest anglere og saksere fra dagens Nordtyskland,
men også jyder fra dagens Danmark. Disse germanske stammer lagde grundlaget for
den engelske nation og medbragte det gammelsaksiske sprog, som udviklede sig til
nutidens engelsk. I 1066 blev angelsakserne erstattet af de skandinaviske
normanner som den herskende klasse, efter Vilhelm Erobrerens erobring af
England. Senere smeltede angelsaksere og normannere sammen til et folk.

I 1800-tallet var Storbritannien den dominerende handels- og sømagt i verden med
et imperium, som strakte sig over en tredjedel af kloden. Blandt andet var
Indien, Canada, Australien og større dele af Østafrika underlagt den britiske
krone. Som følge af dette er den britiske monark stadig statsoverhoved i mange
tidligere kolonier.

Det Britiske Imperium har haft stor betydning for den moderne verden eksempelvis
gennem udbredelsen af demokrati og den parlamentarisk styreform samt
selvfølgelig det engelske sprog og kultur.

Det britiske imperium udviklede, kontrollerede og systematiserede den
internationale – og tilnærmelsesvis globale – handelsvirksomhed. Det skete inden
for rammerne af kolonistrukturen. Og denne handelsvirksomhed havde en afgørende
indflydelse på udviklingen af nutidens globale verdensmarked.

Storbritannien er en statsenhed med en konstitutionelt monarkisk styreform.
Forfatningen består af en samling af love, konventioner og retssædvaner og ikke
af ét enkelt dokument. Statsoverhovedet er den britiske monark, men den udøvende
magt udøves af regeringen gennem kabinettet, der er ansvarlig overfor
parlamentet og befolkningen. Den lovgivende magt udøves af parlamentet efter
princippet om parlamentarisk suverænitet. Den britiske decentraliseringsproces
har ført til, at Wales, Skotland og Nordirland har fået egne parlamentariske
forsamlinger og regeringer. I 2009 blev der indført en højesteret for hele
Storbritannien, men kongeriget består stadig af tre adskilte retsområder:
England og Wales, Nordirland og Skotland.

Storbritannien har været regeret af tyske fyrsteslægter siden 1714. Da arvede
Hannovers kurfyrste Georg Ludwig tronen. Med dronning Victoria uddøde huset
Hannover, og tronen gik til hendes mands slægt, den albertinske linje af det
saksiske Wettin-dynasti, Huset Sachsen-Coburg og Gotha. Kongehuset i landet har
siden 1917 (som følge af 1. verdenskrig) brugt navnet Windsor uafhængigt af,
hvilket hus som sidder på tronen. Med dronning Elizabeth 2. vil huset
Sachsen-Coburg-Gotha miste den britiske trone, som vil passere til huset
Glücksborg, som tidligere regerede Grækenland, prins Philips fødeland. Huset
Glücksborg regerer også i Danmark og Norge.

Det Forenede Kongerige har aldrig haft ét enkelt retssystem, eftersom staten
blev skabt efter en politisk union imellem uafhængige kongeriger. Det følger af
Unionstraktaten af 1707s art. 19, at Skotland er garanteret sit eget retssystem,
ligesom Nordirland siden sin oprettelse som provins ligeledes har haft sit eget.
I dag eksisterer der således tre sideordnede og forskellige retssystemer i
Storbritannien: Ét for England og Wales; ét for Nordirland og ét for Skotland.
Retssystemerne for England og Wales samt Nordirland er baseret på common law,
mens det skotske følger en kombination af common law og det civilretlige system.

Overhuset, parlamentets førstekammer, varetog igennem århundrede funktionen som
Storbritanniens øverste appelinstans i overensstemmelse med princippet om
parlamentarisk suverænitet. Formelt set kunne ethvert medlem af overhuset
deltage i en appelsags behandling, men efter en parlamentarisk kutyme blev sager
i praksis kun hørt og behandlet af Appeludvalget, der udelukkende bestod af Law
Lords, som alle var dommere.

Nyere ændringer i forfatningen har ført til oprettelsen af en Højesteret, der i
oktober 2009 overtog appelfunktionen fra Overhusets Appeludvalg. Statsrådets
Retsudvalg har ligeledes overført sine kompetencer til at høre sager fra
Skotland, Nordirland og Wales til den nye højesteret.

Højesteret har sæde i Middlesex Guildhall på vestsiden af Parliament Square i
London. Samme bygning rummer også Statsrådets Retsudvalg, der er den øverste
appelinstans for Storbritanniens oversøiske territorier og kronbesiddelser, samt
øverste appelinstans for de commenwealthstater, der har bibeholdt denne
appelmulighed.

De Britiske Øer er gået fra at være selvforsynende til at være afhængig af
udenlandshandel, i takt med at befolkningstætheden er øget. Storbritannien var
det første land, som fik den industrielle revolution. Statslig kontrol over
økonomien ligger hos Chancellor of the Exchequer, for tiden George Osborne.

Britisk økonomi er baseret på kapitalisme efter angelsaksisk model, centreret
omkring markedsliberalisering, lavt skattetryk og regulering. Storbritannien
udgør den femte største økonomi i verden, den næststørste i Europa efter
Tyskland og den sjettestørste i henhold til købekraftsparitet.

Storbritannien var det første land i verden, som oplevede den industrielle
revolution og koncentrerede sig om tung industri i lighed med de fleste andre
sammenlignelige nationer på den tid. Dominerende industrier var skibsbyggeri,
kuludvinding, stålproduktion og tekstilproduktion. Imperiet skabte et
eksportmarked for britiske produkter med det resultat, at briterne dominerede
den internationale handel i 1800-tallet. Da andre nationer gennemgik en lignende
industrialisering, og i takt med at overskuddet af arbejdskraft fra landbruget
gik ned, mistede Storbritannien sit forspring. Resultatet var en nedgangsperiode
for landets industri op gennem 1900-tallet. Den britiske service-sektor havde
dog i samme periode en betydelig vækst og udgør nu cirka 73 % af BNP.

Service-sektoren er domineret af finansindustrien, specielt inden for bank og
forsikring. London er et af verdens finanscentre, med London Stock Exchange,
London International Financial Futures and Options Exchange og Lloyd's of
Londons forsikringsbørs. De sidste 10 år er et konkurrerende finanscenter vokset
frem i havnestrøget i byen med HSBC, Citigroup og Barclays Bank som store
aktører. Den skotske hovedstad Edinburgh har også en udbygget finansindustri,
den sjette største i Europa.

Turisme er vigtig for den britiske økonomi, og over 27 millioner turister
besøger hvert år. Storbritannien er det sjette største turistmål i verden.

Den britiske industri har haft en nedtur siden 2. verdenskrig. Den er stadig en
betydelig del af økonomien, men stod kun for en sjettedel af landets
værdiskabelse i 2003. Den britiske bilindustri er en betydelig del af denne
sektor, selv om al produktion af et vis volumen har udenlandske ejere.
Flyindustrien er domineret af BAE Systems og den europæiske koncern Airbus.
Rolls-Royce er en stor international aktør inden for flymotorer. Kemisk og
farmaceutisk industri står også stærkt, med verdens anden- og tredjestørste
farmaceutiske firmaer (GlaxoSmithKline og AstraZeneca).

Den britiske landbrugssektor er lille i europæisk målestok og står kun for 0,9 %
af BNP. Storbritannien har stadig store reserver af kul, gas og olie.
Primærproduktion af energi står for cirka 10 % af BNP, en af de største andele
af nogen industrialiseret stat.

Valutaen i Storbritannien er pound sterling, £. Bank of England er centralbanken
og udgiver valutaen, selv om banker i Skotland og Nordirland har ret til at
trykke egen valuta, så længe de har reserver af Bank of England-sedler.
Storbritannien valgte ikke at gå ind i Euro-samarbejdet.

England består for det meste af lavland med bjergterræn i nordvest
(Cumbriabjergene i Lake District) og nord (Penninerne) og kalkstenåse i Peak
District. Man finder også flere områder med lave kalkstensåse, som Purbeck,
Cotswolds, Lincolnshire med flere. Der findes ingen bjergtoppe over 1.000 meter
i England. De vigtigste floder er Themsen og Severn, og man medtage ofte også
fjorden Humber i denne gruppe. Det største byområde er Greater London, som også
er hovedstad. Gennem Eurotunnelen er der landforbindelse til Frankrig.

Skotland har en varieret geografi med lavland i syd og øst og højland i nord og
vest. Det højeste bjerg i Storbritannien ligger i det skotske højland; Ben Nevis
rager 1.344 moh. Der er mange lange og dybe fjorde og indsøer. Over 800 øer i
Skotland, deriblandt Hebriderne, Orkneyøerne og Shetlandsøerne. Største by er
Glasgow, mens hovedstaden er Edinburgh.

Wales er for det meste bjergterræn. Den højeste top er Snowdon, på 1.085 meter
over havet. Nord for fastlandet ligger øen Anglesey. Hovedstaden Cardiff er
største by, og ligger i den sydlige del af Wales.

Nordirland består for det meste af åslandskab. De største byer er hovedbyen
Belfast og Derry (Londonderry). Storbritanniens største indsø, Lough Neagh,
ligger i Nordirland og har et overfladeareal på 388 km².

Storbritannien har op mod 1.100 småøer eller holme. Nogle af disse er kunstige
crannogs og blev anlagt for at gøre det lettere at forsvare landet i urolige
tider.

Hovedstæderne i de enkelte lande i Storbritannien er: Belfast (Nordirland),
Cardiff (Wales), Edinburgh (Skotland) og London (England), sidstnævnte er også
hovedstaden i Storbritannien som helhed.

Ved folketællingen i april 2001 havde Storbritannien et befolkningstal på
58.789.194. Dette var tredje højest i EU efter Tyskland og Frankrig og 21.
højest i verden. I 2004 blev det anslået, at tallet var øget til 59.834.300,
ifølge Office for National Statistics. Befolkningstætheden er blandt de højeste
i verden.

Graden af analfabetisme er i underkanten af 1 %, hvilket tilskrives indførelsen
af almen grundskole i 1870 og almen ungdomsskole i 1900. I Skotland blev almen
grundskole indført allerede i 1696. Skolegang er obligatorisk fra fem- til
sekstenårsalderen.

De Britiske Øer er gennem historien blevet udsat for flere invasioner og
migrationsbølger, specielt fra Skandinavien og det europæiske kontinent. Før
romerne kom, var øerne bosat af keltere og piktere. Der fandtes rester af
præ-keltiske folk af ukendt ophav. Den romerske besættelse varede i flere
århundreder, og derefter tog angelsaksere og vikinger over som dominerende
grupper. I 1066 kom normannerne. I nyere tid er mange indvandrere kommet til
øerne specielt fra de tidligere britiske kolonier, men også fra de fleste andre
lande. Dagens briter er af præ-keltisk, keltisk, romersk, angelsaksisk, norrønt,
normannisk og skandinavisk ophav, med et betydeligt indslag af ikke-europæiske
folkeslag.

Det dominerende sprog i Storbritannien er engelsk, som er et vestgermansk sprog.
Den ældste form af et eget engelsk sprog kaldes oldengelsk, derefter fulgte
middelengelsk og så dagens moderne engelsk. Der er betydelige dialektforskelle
inden for det engelske sprog. Disse deles gerne i de overordnede grupper
hibernoengelsk (Nordirland), skotsk engelsk, walisisk engelsk og
"Englandsengelsk".

Andre hjemmehørende sprog er skotsk, som er nært beslægtet med engelsk, romani
og britisk tegnsprog (nordirsk tegnsprog regnes også ofte som et eget sprog). I
Cumbria holdt den keltiske indflydelse sig længe i dialekten, specielt i form af
et unikt talsystem, som blev brugt for at tælle får.

De største indvandrersprog er gujarati, hindi, punjabi, urdu, bengali og
kantonesisk.

Den største religion i Storbritannien er kristendommen. Den blev indført af
romerne, men døde mere eller mindre ud, da den romerske overklasse forlod
landet. Siden genindførtes kristendommen af Augustin af Canterbury og hans
missionærer fra 597.

Den anglikanske kirke er det største kirkesamfund. Den har sin oprindelse i
Augustins mission, men formedes ved reformationen i 1534. Hver af de fire
nationer har sit eget kirkelige hierarki.

Den engelske kirke er en statskirke med den britiske monark som overhoved og
ærkebiskop af Canterbury som det åndelige overhoved.

Den skotske kirke er presbyteriansk og afviser statskirkeordninger. Den britiske
monark er i kraft af sit embede medlem af kirken. Monarken har ingen speciel
magtposition, men må aflægge ed om at "forsvare kirkens sikkerhed".

Kirken i Wales blev udskilt fra Den engelske kirke i 1920'erne. Ærkebiskop Rowan
Williams af Canterbury tilhører Kirken i Wales.

I Nordirland er Den irske kirke det største protestantiske kirkesamfund. Den er
fælles for Republikken Irland og Nordirland. Dertil kommer flere større
presbyterianske kirkesamfund.

Det næststørste kirkesamfunnd er Den katolske kirke, som også har sine rødder i
Augustins mission. Ved reformationen blev der lagt store begrænsninger på
katolsk trosudøvelse. Under Elizabeth 1. kunne det udløse dødsstraf for
højforræderi, hvis en katolsk præst virkede i England. I 1850 blev forbuddet
ophævet, og kirken oprettede separate hierarkier i de fire nationer (Nordirland
og Irland er under samme hierarki).

Der eksisterer dertil en række andre protestantiske og ortodokse kirkesamfund af
varierende størrelse.

I anden del af det 20. århundrede var der omfattende indvandring fra
Commonwealth of Nations, og dette førte til, at en række andre religioner blev
etableret. De største er islam, hinduisme, sikhisme og buddhisme, men moskeen i
2 Glynrhondda Street i Cathays, Cardiff, som blev grundlagt af yemenske sejlere,
blev registreret som kultsted i 1860.

Religioner, der hævder at stamme fra præ-keltiske briter som wicca og
ny-druidisme har en del tilhængere.

Lidt over tre fjerdedele af befolkningen oplyste, at de tilhørte en religiøs
retning ved folketællingen i 2001. Antallet af personer, som tilhører et
trossamfund, er sandsynligvis noget højere, da det var frivilligt at svare på
dette spørgsmål, hvilket mange modsatte sig af principielle grunde. På den anden
side har undersøgelser vist, at op mod 35 % af befolkningen anser sig for at
være ateister; det er således en betydelig gruppe, som er medlem af et
trossamfund, men som ikke er troende. Mindre end 20 % af befolkningen deltager
regelmæssigt i religiøse aktiviteter. En deltagelse, der er blandt de laveste i
verden.

Rigets fire forskellige nationer,home nations, har forskellige ordninger for
lokalstyre:

England er inddelt i ni regioner, der fungerer som et niveau mellem stat og
grevskab. Under disse ligger så grevskaberne og enhedlige myndigheder.
Grevskaberne er inddelt i distrikter (de enhedlige myndighederne er også
distrikter, men er uafhængige af grevskaberne).

Som i andre engelsktalende lande er der to forskellige typer bystatus, city og
town . En town er en del af et distrikt, mens en city udgør en egen
administrativ enhed. Der er pr. 2006 66 steder i Storbritannien med status som
city: 50 i England, seks i Skotland, fem i Wales og fem i Nordirland. Denne
status gives i kongelig charter.

Et britisk oversøisk territorium (BOT) (engelsk: British overseas territory;
tidligere kendt som biland eller kronkoloni) er et territorium som er underlagt
britisk overhøjhed uden at være en del af Det Forenede Kongerige Storbritannien
og Nordirland (UK). I dag er 14 fjorten oversøiske territorier knyttet til UK. .
Betegnelsen "British Overseas Territory" stammer fra 2002 hvor den erstattede
betegnelsen British dependent territory, som igen blev indført i 1981. Før da
blev disse områder kaldt kolonier eller kronkolonier.

Britiske oversøiske territorier adskiller sig fra britiske kronbesiddelser, hvis
konstitutionelle forhold til Storbritannien er anderledes. I en historisk
kontekst skal kolonier ikke forveksles med protektorater, som selvom de var
under britisk kontrol formelt var uafhængige stater, hvorimod kolonier var en
del af den britiske stat. I moderne tid skal BOT heller ikke forveksles med
Dominion, de lande der samlet kaldes Commonwealth, og som er en frivillig
sammenslutning af tidligere kolonier, men i dag suveræne og uafhængige stater,
ligestillet med Storbritannien.

Storbritanniens forsvar kaldes officielt Armed Forces of the Crown, men er også
kendt som British Armed Forces eller Her Majesty's Armed Forces. Den britiske
monark er øverstkommanderende, mens Ministry of Defence har det politiske og
administrative ansvar gennem Defence Council of the United Kingdom. Lederen for
Defence Council er Air Chief Marshall Sir Jock Stirrup.

Forsvarets hovedopgaver er at beskytte riget og dets oversøiske territorier, at
fremme rigets sikkerhed og at støtte internationale fredsbevarende operationer.
Storbritannien er en aktiv deltager i NATO og andre koalitioner. Det britiske
forsvar regnes for at være et af de stærkeste i verden[Kilde mangler].

Pr. 2005 havde British Army 102.440 soldater, Royal Air Force 49.210 og Royal
Navy 36.320[Kilde mangler]. Det er søværnet, som kontrollerer Storbritanniens
strategiske atomvåben, der består af fire Trident-ubåde, som fører atomraketter.
Marineinfanteriet Royal Marines er også underlagt Royal Navy. Det totale antal
soldater er omkring 190.000. Styrkerne er pr. 2006 udstationeret i over 80
lande, de fleste er medlemmer af Commonwealth (Commonwealth of Nations). 9 % af
de regulære tropper er kvinder, og i reserven finder man noget højere
kvindeandel. Storbritannien har ikke haft værnepligt siden afskaffelsen af
National Service i 1960.

Det findes flere specialstyrker, hvoraf Special Air Service (SAS) under British
Army og Special Boat Service under Royal Navy er de mest kendte. De britiske
specialstyrker regnes for at være blandt de bedste i verden[Kilde mangler].

Royal Navy er det næststørste søværn i verden, målt efter tonnage. Traditionelt
er det søværnet, som har været den vigtigste garanti for Storbritanniens
sikkerhed.

Storbritannien er også et af de fem lande i verden med et omfattende
atomarsenal. De bruger missilsystemet Trident II fra ubåde af Vanguard-klassen.

Sidst de britiske styrker gik alene i krig mod en fjende, var i Falklandskrigen
i 1982. I alle senere konflikter har Storbritannien indgået i koalitioner.

Storbritannien har nogle af verdens ledende og mest kendte universiteter,
deriblandt University of Cambridge, University of Oxford og University of
London.

Blandt kendte britiske videnskabsmænd er Isaac Newton, Charles Darwin, Stephen
Hawking, Adam Smith, James Clerk Maxwell, Lord Kelvin og Isamabard Kingdom
Brunel. Mange kendte opfindelser er gjort i Storbritannien som lokomotivet,
vaccination, fjernsyn, jernbane, intern forbrændingsmotor og jetmotor. Den
første programmerbare computer var også britisk; Colossus på Bletchley Park blev
bygget i 1944 og holdt tophemmelig til 1970'erne.

I 2006 skal Storbritannien have haft det næstmest produktive forskermiljø efter
USA, med 9 % af verdens forskningsrapporter og 12 % af referencerne i de ansete
videnskabelige tidsskrifter.

1500-talsdramatikeren William Shakespeare er sandsynligvis den mest kendte
engelske forfatter. Blandt andre kendte forfattere og digtere, som har bidraget
til at forme billedet af det britiske, er søstrene Charlotte, Emily og Anne
Brontë, Jane Austen, Virginia Woolf, J.K. Rowling, J.R.R. Tolkien, P.G.
Wodehouse, C.S. Lewis, John Milton, Oscar Wilde, H.G. Wells, sir Walter Scott,
Charles Dickens, J.M. Barrie, sir Arthur Conan Doyle, George Orwell, Geoffrey
Chaucer, William Blake, Lord Byron, Robert Burns og Lord Tennyson.

Inden for klassisk musik er kendte britiske komponister som William Byrd, John
Taverner, William Lawes, John Dowland, Thomas Tallis og Henry Purcell fra 16. og
17. århundrede, og senere sir Edward Elgar, sir Arthur Sullivan, Ralph Vaughan
Williams og Benjamin Britten. Georg Friedrich Händel tilbragte det meste af sit
aktive arbejdsliv i England.

Storbritannien var sammen med USA et vigtig sted for udviklingen af rock. Blandt
de mest kendte kunstnere og grupper er The Beatles, David Bowie, Elton John,
Ozzy Osbourne, Queen, Deep Purple, Led Zeppelin, Pink Floyd, Genesis, Rolling
Stones, The Who, Duran Duran, The Smiths, Depeche Mode, The Cure og mange andre.
Inden for punk var Storbritannien længe i første række med bands som Sex Pistols
og The Clash. Det samme gjaldt i en periode heavy metal, med bl.a. Judas Priest,
Black Sabbath, Motörhead og Iron Maiden.

I midten af 1990'erne opstod fænomenet britpop med bands som Oasis, Blur, Spice
Girls, Radiohead og Coldplay. Storbritannien har også ligget langt fremme inden
for electronica, med for eksempel The Prodigy, Chemical Brothers, Faithless og
Aphex Twin.

På grund af de mange indvandre fra Caribien har caribisk musik, særligt i form
af reggae og indie rock, også været udbredt i Storbritannien. Blandt udøvere
finder man Kaiser Chiefs, Franz Ferdinand, The Libertines, Arctic Monkeys og
Keane.

BBC er landets officielle radio- og fjernsynsselskab og verdens ældste
radioselskab. Det finansieres gennem tvungen fjernsynslicens og driver flere
fjernsyns- og radiokanaler både i Storbritannien og i udlandet. BBC World
Service sender på 33 sprog over hele verden. BBC News er tilgængelig i mange
lande og har ry for at være et troværdigt nyhedsmedie.

Blandt private fjernsynskanaler er ITV, Channel 4 og five. Af satellitkanaler er
Britisk Sky Broadcasting den største. Størstedelen af digitale kabeltjenester
leveres af NTL:Telewest, efter at NTL og Telewest blev slået sammen i marts
2006.

Britisk radio domineres af BBC Radio, som har 10 nationale og 40 regionale
kanaler. Den mest populære målt efter antal lyttere er BBC Radio 2, som først og
fremmest sender popmusik og er især henvender sig til midaldrende lyttere. BBC
Radio 1 er rettet mod lyttere i alderen 15–24, og var tidligere den mest
populære kanal. Kommercielle kanaler er i de fleste tilfælde regionale, men
Virgin Radio og Classic FM sender nationalt. Blandt de mest populære regionale
kanaler er Capital FM i London, Heart i London og Midlands, Galaxy i Birmingham,
Magic i London og Nordengland og Radio Clyde i Glasgow.

Britiske aviser deles ofte i seriøse aviser og tabloider. Denne skelnen handler
i mindre grad end tidligere på den enkelte avis' format, efter at flere af de
seriøse aviser har skiftet til tabloidformat. The Sun har det største oplag og
står for omkring en fjerdedel af det totale antal solgte aviser, mens
søsteravisen News of the World var største søndagsavis med meget kendis- og
skandalestof. Til de seriøse aviser regnes The Guardian og Daily Telegraph.
Sidstnævnte befinder sig politisk noget til højre for centrum og har i dag
overhalet The Times som den mest solgte avis. Den vigtigste finansavis er
Financial Times, som er let genkendelig med sit lyserøde papir.

Flere store sportsgrene har sit ophav i Storbritannien, blandt andet fodbold,
rugby, golf, cricket, tennis, boksning, bandy og landhockey.

Fodbold er den sport, som tiltrækker flest deltagere og tilskuere.
Storbritannien konkurrerer ikke som et land i internationale turneringer; i
stedet stiller de fire nationer med hvert sit hold. Af den grund har
Storbritannien aldrig deltaget ved fodbold under de olympiske lege, men under
sommer-OL 2012, som holdes i London, bliver der sammensat et britisk hold
specielt til denne anledning. Englands og Nordirlands fodboldforbund deltager,
mens det walisiske og det skotske forbund har takket nej.

Mange kendte fodboldklubber er hjemmehørende i Storbritannien, fx Manchester
United og Liverpool FC i England og Celtic FC og Rangers FC i Skotland. De
konkurrerer i nationale ligaer, og en del er med i europæiske konkurrencer.
Britiske hold har ofte gjort det godt i europæisk sammenhæng.

Snooker (en britisk billardvariant) er Storbritanniens mest populære
indendørssport og næst mest populære TV-sport (efter fodbold). Under VM-finalen
i 1985 blev der sat flere seerrekorder med 18,5 millioner seere under matchens
klimaks: største britiske sportspublikum på TV, største publikum på BBC Two og
største publikum efter midnat.

Wimbledon Championships er en international tennisturnering, som afholdes i
Wimbledon i London hver sommer. Den regnes som en af de mest prestigefyldte
tennisturneringer.

Royal and Ancient Golf Club of St Andrews regnes som golfspillets fødested. Både
Skotland og England har mange golfbaner, og for mange golfspillere er en rundtur
på de skotske baner en drøm.

Hestevæddeløb er også en populær sport. Under Karl 2. fik den status som
"Kongernes sport" og har fortsat en særstilling for kongefamilien. Blandt de
mest kendte løb er Grand National og Epsom Derby.

I Nordirland er de traditionelle irske sportsgrene gælisk fodbold og hurling
populære. Særligt Tyrone og Armagh har hævet sig indenfor gælisk fodbold.

Motorsport er populært i Storbritannien, med en række hold og kørere i Formel 1
og World Rally Championship. I tillæg til, at flere løb inden for internationale
konkurrencer arrangeres i Storbritannien, er der også et eget britisk Touring
Car Racing-løb, BTCC. Blandt kendte racerkørere finder man Mike Hawthorn, Graham
Hill, Jim Clark, John Surtees, Jackie Stewart, James Hunt, Nigel Mansell, og
Damon Hill inden for Formel 1, samt Colin McRae og Richard Burns inden for
rally.

Storbritanniens flag, Unionsflaget,er bedre kendt som Union Jack. Flaget er en
kombination af Englands flag, Skotlands flag og Irlands gamle flag. Wales er
ikke repræsenteret i Unionsflaget, eftersom Wales blev erobret og annekteret af
England før Det Forenede Kongerige blev dannet. Storbritannien har formelt ingen
nationalsang, men kongemelodien God Save the King – hvor "King" udskiftes med
"Queen" i teksten, når monarken er en kvinde – har stilling som en de facto
nationalsang.

Britannia har siden romerne været nationalsymbol. Britannia er en ung kvinde med
brunt eller gyldent hår med en korintisk hjelm og hvide gevanter. I hånden har
hun Poseidons trefork og et græsk hoplitskjold, som nu er dekoreret med Union
Jack. Nogle gange sidder hun på ryggen af en løve. Britannia har især været
associeret med Storbritanniens maritime dominans, der kommer til udtryk i den
patriotiske sang Rule, Britannia!. Løven ses bag Britannia på den britiske 50
pence-mønt, ligesom den bruges som et symbol på Den Britiske Hærs u-ceremonielle
flag. Et højst uformelt symbol for Storbritannien er en bulldog, i nogle
tilfælde med en bowlerhat på hovedet.



https://da.wikipedia.org/wiki/Neil_Young

Neil Percival Young (født 12. november 1945), der optræder under navnet Neil
Young, er en canadisk sanger og sangskriver og ses som en af de mest
respekterede og indflydelsesrige musikere i sin generation.

Youngs karriere begyndte i det lokale teenageband The Squires. Senere indgik han
i 1960'er-bandet Buffalo Springfield, til han i 1969 indledte sin solo-karriere
med albummet Neil Young. Siden indtrådte han som fjerde medlem i den succesfulde
kvartet Crosby, Stills, Nash & Young.

Han er kendt for sin nasale stemmes høje register og for sine dybt personlige
sangtekster. Det meste af Youngs musik falder inden for to forskellige genrer.
Den første er akustisk, country rock eller folkrock, eksemplificeret ved sange
som "Helpless", "Heart of Gold", "Old Man" og "Long May You Run". Den anden er
en mere klassisk, ekspressiv rock med kant og personlighed, som det høres på
sange som "Cortez the Killer", "Cowgirl in the Sand", "Like a Hurricane" og
"Keep on Rockin in the Free World", der ofte er indspillet sammen med gruppen
Crazy Horse. Han har også eksperimenteret med soul, swing, rockabilly,
electronica og noise rock i sin lange og produktive karriere.

Af vigtige plader kan nævnes Everybody Knows This Is Nowhere (1969), After the
Goldrush (1970), Harvest (1972), On the Beach (1974), Tonight's the Night
(1975), Rust Never Sleeps (1979), Freedom (1989) og Ragged Glory (1990).

Young blev først kendt for sin rolle i folkrockbandet Buffalo Springfield i
perioden 1966–1968. Han spillede her sammen med bl.a. Stephen Stills. Størst
kommerciel succes fik han som en del af singer-songwriterbølgen i begyndelsen af
1970'erne med album som After the Gold Rush og Harvest og som en del af Crosby,
Stills, Nash & Young. Han har siden kraftigt afvist rollen som kommerciel
stjerne og i stedet fokuseret på at skabe holdbar, kompromisløs musik og vilde
eksperimenter.

Under pseudonymet Bernard Shakey har Young desuden skabt fire film, deriblandt
dokumentarfilmen Journey through the Past (1973), koncertfilmen Rust Never
Sleeps (1979) og spillefilmen Greendale.

Roskilde Festival Neil Young optrådt på fire gange. Første gang i 1993 sammen
med Booker T & the MG's, i 1996 og 2001 med Crazy Horse, og i 2008 med hans
Electric Band som backinggruppe, samt senest i 2016.

Neil Young spillede under afslutningsceremonien af Vinter-OL 2010 i Vancouver
2010 sangen "Long may you run", samtidig med at den olympiske flamme langsomt
blev slukket.

Neil Young er en af stifterne af – og bestyrelsesmedlem i – organisationen Farm
Aid, som arbejder for at støtte familielandbruget i USA. Dertil er han arrangør
af den årligt tilbagevendende Bridge School Benefit Concert, der (med undtagelse
af 1987) har været afholdt siden 1986, og altid med mange store navne på
plakaten takket være hans mange kontakter i musikverdenen.



https://da.wikipedia.org/wiki/Olsen-banden

Olsen-banden er en serie af danske kriminalkomedier, der handler om Egon Olsen,
Benny Frandsen og Kjeld Jensen og deres utrættelige bestræbelser på at stjæle
millioner. Serien består af 14 film og er produceret af Nordisk Film fra 1968
til 1998. De er blandt de mest sete film i danske biografer.

Det hidsige forbrydergeni Egon Olsen er bandens leder, og det er oftest ham der
står bag meget fantasifulde planer, hvor remedierne for eksempel kan være en
Tuborg, 100 balloner, en gammel ost, nullermænd og en piberenser. Filmene er
stort set bygget op efter samme formel: Det starter med, at Egon kommer ud af
fængslet, hvorefter han fremlægger sin nye plan, som skal gøre banden til
millionærer. Bandens modstandere er politiet, samfundets top og økonomiske
forbrydere. Egon sidder ofte i fængsel med advokater og andre højtstående
samfundsborgere, der "ved god besked" og kan forsyne ham med de oplysninger, han
har brug for for at skabe sine geniale planer.

I slutningen af de fleste film, ender det med, at Egon bliver fanget af politiet
og bliver sat bag tremmer. Nogle gange fordi politiet ikke kan komme til den
rigtige bagmand og tager, hvad det kan finde. Som kriminalassistent Jensen
udtrykker det: "Det eneste politiet kan gøre, når de virkelig store forbrydere
kommer forbi, er at tilbyde dem sin beskyttelse". Når politiet kommer, lykkes
det desuden altid for Benny og Kjeld at stikke af, som oftest gennem bagdøren,
som politiet i Olsen-banden sjovt nok aldrig har tænkt på at dække.

Bennys køretøj er en vigtig rekvisit i Olsen-banden. Modellen skifter ganske
vist i løbet af de 13 film, men i de fleste af filmene er der tale om en lettere
rusten 50'er-Chevrolet Impala eller Bel Air. Dertil kommer Bennys aldrig
svigtende evne til at køre alt, hvad der er på hjul, betjene ethvert apparatur,
fifle med enhver maskine eller automat, samt åbne enhver dør – altsammen som
oftest ved brug af sit specielt tildannede stykke messing, kaldet "dimsen".

Olsen-banden-filmenes specielle blanding af folkekomedie, socialrealisme
(bandens planer gennemgås altid i Kjelds lille lejlighed i Valbys
arbejderkvarter) og kriminalhistorie har gjort dem til nogle af de mest elskede
danske film.

De originale film var populære i DDR og Østeuropa, fordi de kunne slippe igennem
den kommunistiske censur, da styret mente, at Olsen-banden gjorde grin med de
kapitalistiske autoriteter. Det er i dag en række film der ofte bliver
genudsendt i det nuværende Tyskland, det siges at filmene blev meget populære,
da DDR-borgerne kunne relatere til figurerne i filmene. Olsen-banden-filmene er
genindspillet i Sverige under navnet Jönssonligan og i Norge under navnet
Olsenbanden.

Det kendte Olsen-banden-tema er skrevet af Bent Fabricius-Bjerre og spillet af
Papa Bues Viking Jazzband.

Olsen-banden-filmene er instrueret af Erik Balling. Han og Henning Bahs skrev
manuskript til de første 13 film. I den 14. film var Tom Hedegaard og Morten
Arnfred instruktører. Denne film skulle efter manges mening aldrig have været
lavet. Dels kom den efter 17 års pause, dels var Kjeld og Yvonnes hus revet ned.
Og først og fremmest var nogle af de faste skuespillere døde, og adskillige af
de øvrige var blevet meget gamle. Poul Bundgaard (Kjeld) døde midt under
optagelserne, og Tommy Kenter måtte spille Kjeld i de resterende scener, filmet
med ryggen til. Bjørn Watt Boolsen døde senere samme år og nåede kun lige netop
at fuldføre den 14. Olsen-banden-film. Endelig var det et totalt brud på
traditionerne at gå bort fra Balling og Bahs som instruktører. Mange
Olsen-banden-fans mener, at resultatet af den 14. film blev derefter.

Olsen-banden-filmene er nogle af de mest sete i biografen i Danmark. En
opgørelse fra Danmarks Statistik pr. 2013 viser, at tre Olsen-banden-film er de
mest sete og nr. 1, 2 og 3:

Olsen-banden-filmene – og især Ove Sprogøe – er blevet hædret på ganske særlig
vis. Et fællestræk for alle filmene er, at Egon Olsen bliver løsladt fra
Vridsløselille Statsfængsel og går ned ad den gamle Fængselsvej i Albertslund,
hvor Benny og Kjeld henter ham. Da Ove Sprogøe døde i 2004, 84 år gammel, blev
det foreslået, at vejen skulle have navn efter hele Danmarks småforbryder, Egon.
Efter nogen modvilje bøjede Albertslund Kommune sig i december 2004. Den 21.
december 2004 (på Ove Sprogøes fødselsdag) ændrede kommunen vejens navn til Egon
Olsens Vej.

I de første fire Olsen-banden-film (og især i de første to) er der ikke helt den
samme røde tråd, som i de senere film: I film nr. 2 har Egon tænkt sig at
arbejde ærligt og redeligt. Han vil stoppe med forbrydelserne, så hér er der
ikke tale om et kup. I film nr. 1 har Kjeld og Yvonne ikke mindre end tre børn,
og Benny er forlovet og skal også være far. Kjeld og Yvonne får først deres
faste bopæl på Asta Nielsen Stræde i Valby fra og med film nr. 4. De to faste
politimænd, kriminalassistent Jensen og hans kriminalbetjent Holm, kommer også
først til i film nr. 5. Indtil da har det været betjent Mortensen, som var på
nakken af Olsen-banden. Og endelig opstår den faste, kapitalistiske skurk
(Holm-Hansen, Bang-Johansen eller Hallandsen) også først i film nr. 5. Det samme
gælder også Olsen-bandens evige fysiske trussel, Bøffen.

Den røde tråd gennem mange af filmene er, at de starter med et lille røveri, der
skal bane vejen for et større røveri ved fx at skaffe penge eller remedier til
det. Det lille røveri går stort set altid godt, mens det store røveri ofte slår
fejl, og rykker Egon tilbage i fængslet. Nu og da lykkes det dog at gennemføre
det store røveri, men så er der til gengæld altid en anden faktor, der sørger
for, at Egon bliver buret inde igen (skattevæsenet kommer på besøg etc.
(Olsen-banden på sporet)

En anden rød tråd i filmene er at de pengeskabe som Olsen-banden bryder ind i,
næsten alle er fra firmaet Franz Jäger, Berlin. Selv togvognen, der indeholder
de kostbare guldbarrer i Olsen-banden på sporet, er pudsigt nok lavet af Franz
Jäger. Netop dette mærke ser ikke ud til at volde banden nævneværdige problemer,
da det altid lykkes den at åbne dem ved brug af simple hjælpemidler, stetoskop,
talkum og gummihandsker. En lille finurlighed: i en af filmene optræder der et
skab fra Francis Hunter i Birmingham og i en anden film et skab fra Francois
Chasseur, den engelske og franske oversættelse af Franz Jæger.

Af andre finurligheder, som Balling og Bahs har lagt ind i filmene, kan nævnes
de skurkagtige foretagenders latinske slogans. Fx Verdensbankens "Sine Pecunia
Dolet" ("Uden penge gør det ondt"), Sheiken af Abradans "Pecunia Non Olet"
("Penge lugter ikke"), forsikringsselskabet Høje Nords slogan "In Calamite
Fidus" ("i ulykke sikker"), Rigsregistraturens "Per fas et nefas" ("Med det gode
og det onde"), lensbaron Løvenwolds "Honi soit qui pense" ("Skam den som
tænker") m.fl.

Oprindeligt var det meningen, at der kun skulle laves seks film: Olsen-banden
film nr. 6 bærer således også tydeligt præg af, at Balling havde tænkt sig, at
det skulle være den sidste. Dels er der titlen: Olsen-bandens sidste bedrifter.
Dels lykkes kuppet, og Olsen-banden får deres drøm opfyldt: de bliver
millionærer, og rejser til Spanien. Og endelig afsluttes filmen med nogle
afskedsritualer. Men allerede året efter var Olsen-banden igen i gang med de
folkekære film.



https://da.wikipedia.org/wiki/Indien

Indien, officielt Republikken Indien (भारत गणराज्य (IAST: Bhārat Gaṇarājya);
engelsk: Republic of India), er en suveræn stat, der er beliggende i den sydlige
del af Asien og udgør hovedparten af det indiske subkontinent. Grænselandene er
Pakistan, Kina, Nepal, Bhutan, Bangladesh og Myanmar. Landet har søgrænser til
Maldiverne, Sri Lanka og Indonesien. Indien har ligeledes en omdiskuteret grænse
til Afghanistan.

Det overvejende hinduistiske Indien blev uafhængig fra Storbritannien i 1947,
samtidig med at det muslimske Pakistan blev udskilt fra kronkolonien Indien.
Adskillelsen af de to stater gav anledning til, at nogen af de mange millioner,
som boede i en stat, som bekendte sig til en anden tro end deres egen vandrede
til den anden stat. Dette krævede mange omkomne. Indien og Pakistan har også
gentagne gange været i krig over den delte Kashmir-provins.

Indiens nationale sprog er primært hindi og engelsk, der er de sprog regeringen
kommunikerer på. Derudover er på delstatsniveau en række forskellige sprog
anerkendt, herunder bengali, telugu, marathi, punjabi, urdu, tamil, gujarati,
kannada og malayalam.

Navnet Indien er afledt af navnet på floden Indus. Den indiske grundlov
anerkender også Bharat som det officielle navn, på linje med Indien. På de
forskellige indiske sprog er navnet Bharat det mest almindelige. Ofte er navnet
Hindustan brugt som synonym for hele Indien. Historisk henviste Hindustan, som
er persisk ord for "hinduernes land", kun til Nordindien.

Indien har et areal på 3.287.263 km², hvilket gør det til verdens syvende
største land arealmæssig. Det udgør størstedelen af Det indiske subkontinent.
Det nordlige Indien omfatter en del af bjergkæden Himalaya. Landet har grænser
mod Pakistan (2.912 km), Folkerepublikken Kina (3.380 km), Nepal (1.690 km),
Bhutan (605 km), Burma (1.463 km) og Bangladesh (4.053 km). Det sydlige Indien
ligger mellem Det Arabiske Hav og Bengalbugten med en kystline, som er omkring
7.000 km lang. Landet kan inddeles i fire store geografiske regioner:
Himalaya-bjergområdet, de nordlige flodsletter, Deccan-plateauet og
kyst-lavlandene.

Til Indien hører også tre små øgrupper: Lakshadweep, ved sydkysten; Andamanerne
og Nikobarerne mod sydøst og Sunderbans i Ganges-floddeltaet mod øst.

Mange af Indiens floder har deres udspring i Himalaya. De to hovedvandsystemer
her er Indus og Ganges-Brahmaputra-Meghna-systemet. Indus begynder i Tibet og
går igennem Indien, før den når Pakistan og flyder ud i Det Arabiske Hav nær
Karachi. Vigtige bifloder på indisk side er Sutlej, Beas, Ravi, Chenab og
Jhelum. Ganges' kilder er i floderne Bhagirathi og Alaknanda, mens vigtige
bifloder er Yamuna, Ramganga, Ghaghra, Gandak, Kosi, Mahananda og Sone. Ganges
går igennem delstaterne Uttarakhand, Uttar Pradesh, Bihar og Vestbengalen før
den løber sammen med Padma, Jamuna, Brahmaputra med flere i Bangladesh og løber
ud i Den Bengalske Bugt.

Deccan-regionen er også kilde for mange indiske floder, og de fleste af disse
strømmer øst over og ud i Den Bengalske Bugt. Floder med oprindelse i Deccan og
udløb i øst omfatter Godavari, Krishna, Cauvery og Mahanadi, mens Narmada og
Tapti er de viktigste av de som når havet på vestkysten.

En række af Indiens vandløb er udbyggede. De største indiske dæmningsanlæg og
kraftværker omfatter Tehri-dæmningen, Subansiri-dæmningen, Koyna-dæmningen,
Srisailam-dæmningen og Nathpa Jhakri vandkraftstation. Indien havde totalt 4.300
dæmninger i 2003, som udgjorde 9 % af alle verdens dæmninger. Det er særlig
floderne i syd, som er regulerede, og omstridte anlæg omfatter Tehri-dæmningen
og Tipaimukh-dæmningen.

I forhold til størrelsen har Indien relativt få og små indsøer. Af de indsøer,
som findes, ligger mange i Himalaya, og disse omfatter blandt andet Dal, Wular,
Nainital og Tso moriri. Af indsøer længere sydpå i landet kan nævnes Pulicat,
Kolleru, Chilika, Lonar og Sambhar.

Hele den nordlige del af subkontinentet domineres af bjerge, med områderne
Himalaya, Hindu Kush og Patkai. Disse områder opstod, da Den indiske plade
kolliderede med Den eurasiske plade for omtrent 50 millioner år siden.

Indien har otte bjergkæder med bjergtoppe på mere end 1.000 meter over havet. I
Himalaya ligger Kanchenjunga (8.586 moh.), som er det højeste bjerg i Indien.
Flere indiske delstater, som Jammu og Kashmir, Arunachal Pradesh, Himachal
Pradesh, Uttarakhand og Sikkim ligger i Himalaya. Længere mod vest, i områderne
mod Pakistan og Folkerepublikken Kina, ligger bjergkæden Karakoram. Denne er
kendt for sine mange gletsjere, og har 60 toppe over 7.000 meter. Patkai ligger
øst for Himalaya ved grænsen mod Myanmar (Burma). Her ligger blandt andet
landbyerne Cherrapunji og Mawsynram, kendt som de steder i verden med mest
nedbør.

I det centrale Indien ligger bjergkæden Vindhya. Parallelt med denne løber
Satpura, og disse to bjergkæder regnes almindeligvis som skellet mellem
Nordindien og Sydindien. I det nordvestlige Indien ligger Aravalli, som strækker
sig fra Gujarat gennem Rajasthan og næsten til Delhi. Både den indiske vest- og
østkyst er også domineret af bjerge, med henholdsvis De vestlige Ghatbjerge og
De østlige Ghatbjerge.

Klimaet varierer fra tropisk i det sydlige Indien til tempereret eller koldt i
det nordlige Indien, men hele landet bortset fra Himalaya-bjergområdet har
monsunklima. Indien har to forskellige monsuntider: Den nordøstlige monsun fra
december til februar, og den sydvestlige monsun fra juni til december. Tiden
mellem de to monsuner er tør og varm med temperaturer over 45°C i mange områder.
Denne periode kaldes "brandstjernetiden" i Sydindien.

Indbyggertallet i Indien var ifølge folketællingen i 2011 på 1.210.193.422,
hvilket gør landet til verdens næst mest folkerige. Medianalderen er 24,9 år, og
den årlige befolkningsvækst er 1,38 %. Landet har 22,01 fødsler pr. 1.000
innbyggere, og forholdstallet mellem kønnene er 940 kvinder pr. 1.000 mænd.
Befolkningsvæksten har været stærk de sidste 50 år, hvilket blandt andet skyldes
bedre sundhedsvæsen og voksende madproduktion.

Det indiske samfund har traditionelt været gennemsyret af det hinduistiske
kastesystem. En persons kaste er medfødt, og afgør i høj grad hvem, man kan
gifte sig med, omgås med og hvilke muligheder, man har i samfundet. Samtidig er
de økonomiske ressourcer i landet skævt fordelte, og der er store forskelle i
det indiske samfund. En voksende middelklasse gør, at flere får adgang til
forbrugsvarer, men landet er forsat præget af fattigdom.

Indiens nationalsprog er hindi, skrevet med devanagari-skriftsystemet. Dette
bruges som hovedsprog af omtrent 40 % af befolkningen og som fremmedsprog i
resten af landet, men der findes også en lang række andre officielle sprog på
delstatsniveau. Den indiske grundlov af 1950 gav oprindelig 14 sprog en speciel
beskyttelse, dette er siden vokset således, at der pr. 2010 er 22 sprog i
grundlovens liste over officielle sprog. Det er vanskeligt at give et nøjagtigt
tal på hvor mange sprog, som bruges i Indien, men i folketællingen i 1961 blev
der ialt registreret 1.652 forskellige modersmål. Det er imidlertid vanskelig at
sætte nøjagtige skel mellem hvilke af disse, som er sprog, og hvilke, som er
dialekter.

Sprogene i Nord-India tilhører den indoariske gren af de indoiranske sprog, som
igen er en del af de indoeuropæiske sprog. Hindustani er en folkelig variant af
hindi og urdu og er udbredt i det nordlige Indien, men har ingen officiel
status. Hinduismens hellige sprog sanskrit er uddødt som talesprog, men studeres
af hindupræster. Bengali, marathi, assami, oriya, punjabi, kashmirisk og sindhi
er andre større indoariske sprog. I Sydindien bruges fire store dravidiske
sprog, som ikke er i slægt med de indoariske sprog: telugu, kannada, tamil og
malayalam. Mindre dravidiske minoriteter findes også i Nordindien og Pakistan.

Kolonimagtens sprog engelsk har fortsat en stærk stilling i Indien. Undervisning
på højere niveau og retspleje foregår ofte på engelsk, og indere fra forskellige
dele af Indien bruger gerne engelsk for at kommunikere. Ny teknologi, som har
bidraget til stor økonomisk vækst i Indien de senere år, er gerne på engelsk.
Det er imidlertid meget få, som har engelsk som modersmål. De øvrige kolonisprog
portugisisk (i Goa) og fransk (i Puducherry) er imidlertid hastigt på retur.

Indien er en sekulær stat uden statsreligion. De vigtigste religioner i landet
er hinduisme (80,5 %), islam (13,4 %), kristendom (2,3 %), sikhisme (1,9 %), og
buddhisme, jainisme, bahá'í med flere (1,9 %). (Alle tal fra folketællingen i
2001).

Hinduismen er Indiens traditionelle religion, og omkring 80 % af inderne er
hinduer. Hindufestivaler som holi, divali og durga præger det offentlige rum i
Indien. Hinduismen præges af det altomfattende kastesystem (selv om dette har
været forbudt siden 1950) og er desuden kendt for sine strenge spiseregler. De
fleste hinduer er vegetarianere.

Indien har også verdens næst største muslimske befolkning, og muslimerne udgør
flertallet af befolkningen i Kashmir. Delstater som Vestbengalen, Assam og
Kerala har også store muslimske minoriteter. Islam har en lang historie i
Indien, blandt andet gennem Mogulriget.

Kristendommen i Indien går ifølge traditionen helt tilbage til Thomas tvivleren,
som skal have missioneret i Kerala. Indien har i dag over 20 millioner kristne,
de fleste i Sydindien. Delstater som Goa og Kerala har en høj procentandel
kristne, mens små, nordøstlige delstater som Nagaland, Mizoram og Meghalaya har
store, kristne flertal. Traditionelt har de fleste kristne i Indien været
katolikker, men protestantisk-karismatisk kristendom er i fremgang.

Sikhismen opstod i 1400-tallet i skæringspunktet mellem hinduismen og islam. I
dag præges den nordvestlige delstat Punjab af sikherne, men de bor i dag også
spredt ud over hele Indien. En anden religion opstået på indisk jord er
jainismen. Buddhismen opstod også i sin tid i Indien, men i dag findes denne
religion først og fremst blandt etniske minoriteter i Himalaya.

Koen anses af hinduer som et helligt dyr, hvorfor det i nogle af Indiens
delstater er forbudt at slagte køer.

Isolerede rester af Homo erectus i Hathnora i Narmadadalen i Centralindien
indikerer, at Indien kan have været beboet mindst siden epoken mellempleistocæn,
et sted mellem 200.000 og 500.000 år siden. Mesolitikum i Indien dækkede et
tidsrum på omkring 25.000 år, som startede for ca. 30.000 år siden. Moderne
mennesker ser ud til at have slået sig ned på subkontinentet mod slutningen af
sidste istid, eller for rundt 12.000 år siden. De første bekræftede permanente
bosættelser dukkede op for 9.000 år siden i Bhimbetka i Madhya Pradesh. Tidlig
neolitisk kultur i Sydasien er repræsenteret i Mehrgarhfundene (7.000 f.Kr. og
fremover) i Baluchistan i Pakistan. Spor efter en neolitisk kultur er blevet
fundet i Khambatbugten, karbondateret til 7.500 f.Kr. Sene neolitiske kulturer
dukkede op i Indusregionen mellem 6.000 og 2.000 f.Kr. og i det sydlige Indien
mellem 2.800 og 1.200 f.Kr.

Regionen, som nu er landet Pakistan, har været beboet kontinuerligt i mindst to
millioner år. Den antikke historie i regionen inkluderer nogen af Sydasiens
ældste bosættelser og nogen af dets betydelige civilisationer.

Det tidligste arkæologiske fund i Pakistan er palæolitiske fund af hominider i
Soandalen. Landsbylivet startede med det neolitiske Mehrgarh, mens den første
bycivilisation i regionen var Induscivilisationen med betydelige
udgravingsfelter ved Mohenjo Daro og Harappa.

Bronzealderen på det indiske subkontinent begyndte omkring 3.300 f.Kr. og
startede med Induscivilisationen. Indbyggerne i Indusdalen, harapperene,
udviklede nye teknikker i metallurgi og producerede kobber, Bronze, bly og tin.

Induscivilisationen, som blomstrede fra ca. 2.600 f.Kr. til 1.900 f.Kr..
markerede begyndelsen på bykultur. Civilisationen inkluderede bycentre som
Harappa og Mohenjo-Daro i nutidens Pakistan og Dholavira og Lothal i nutidens
Indien. Den var centreret omkring Indus og dens bifloder og strakte sig ind i
Ghaggar-Hakra-dalen, Ganges-Yamuna Doab, Gujarat og det nordlige Afghanistan.

Civilisationen er kendt for sine byer byggede af mursten, afvandingssystemer
langs vejene og huse med flere etager. Det er formodet, at geologiske
forstyrrelser og klimaændringer førte til en gradvis afskovning, som til sidst
kan have bidraget til civilisationens nedgang. Nedgangen indebar også et
sammenbrud for bylivet og brug af typiske bytræk som skrift og segl.

Den vediske kultur er den indoariske kultur, som associeres med de hinduistiske
hellige tekster i Veda-samlingene. Veda-samlingerne er nogen af de ældste
tekster, som fortsat eksisterer. Denne periode varede fra omkring 1.500 f.Kr.
til 500 f.Kr. I løpet af denne periode blev grundlaget for meget af indiske
sprog, kultur og religion skabt. Men tidsangivelsen er betvivlet af nogen
nationale indiske historikere, som sætter starten til 3.000 f.Kr. De første 500
år (1.500-1.000 f.Kr.) hører strengt taget til bronzealderen og de næste 500 år
(1.000-500 f.Kr.). Mange forskere i dag mener, at der skete en indo-ariansk
migration ind i Indien og foreslår at tidlige indoariansk-sproglige stammer
migrerede ind i de nordvestlige regioner af det indiske subkontinentet i
begyndelsen af det 2. årtusinde f.Kr. Nogen forskere mener, at disse
indo-arianske stammer havde deres oprindelse i Centralasien og Afghanistan, og
at de migrerede øst over ind i Indien og vest over ind i Mesopotamien og til
sidst assimilerede sig med de indfødte, mens de spredte deres sprog og kultur.
Dette har mødt modstand fra tilhængere af ud af Indien-teorien, som hævder at
arianerne var indfødte på det indiske subkontinent.

Tidlige vediske samfund bestod af stort set pastorale grupper, hvor den sene
harappiske urbanisering af ukendte grunde blev opgivet. Ifølge Rigveda blev det
arianske samfund i voksende grad agrikulturelt og var socialt organiseret
omkring de fire Varnas. Foruden at være de vigtigste tekster til hinduismen
(vedaene), skal eposerne (Ramayana og Mahabharata) have haft deres første
oprindelse i denne periode. Tidlig indoariansk nærvær korresponderer antagelig
delvis med okkerfarvede vaser i arkæologiske fund. Kongedømmet Kuru
korresponderer med kulturerne, som brugte sort og rød keramik og gråfarvet
keramik og begyndelsen af jernalderen i det nordvestlige Indien omkring 1.000
f.Kr., omtrent samtidig med samlingen Atharvaveda, den første indiske tekst som
nævner jern (som śyāma ayas, bogstavelig "sort metal"). Gråfarvet
keramik-kulturen, som strakte sig over store dele af det nordlige Indien, var
ledende fra 1.100 til 600 f.Kr. Denne senere periode korresponderer med en
ændring i synet på det dominerende stammesystem henimod etableringen af
kongeriger kaldet Mahajanapadas.

I den sene vedatid havde et antal små kongeriger eller bystater dækket
subkontinentet, mange nævnt under vedisk, tidlig buddhistisk og jainalitteratur
så langt tilbage som 1.000 f.Kr. Inden 500 f.Kr. strakte 16 monarkier og
republikker kendt som Mahajanapadas — Kasi, Kosala, Anga, Magadha, Vajji (eller
Vriji), Malla, Chedi, Vatsa (eller Vamsa), Kuru, Panchala, Machcha (eller
Matsya), Surasena, Assaka, Avanti, Gandhara, Kamboja — sig over
Indus-Ganges-sletterne fra nutidens Afghanistan til Bengalen og Maharastra.
Denne periode var den anden betydelige urbanisering efter Induskulturen. Mange
mindre klaner nævnt i tidlig litteratur ser ud til at have været til stede i
resten af subkontinentet. Nogen af disse konger var arvelige. Andre mener, at
der blev valgt herskere. Det dannede sprog på den tid var sanskrit, mens
dialekterne hos den almindelige befolkning i det nordlige Indien blev omtalt som
prakriter. Mange af de 16 kongeriger havde samlet sig til fire store inden
500/400 f.Kr., på Siddharta Gautamas tid. Disse fire var Vatsa, Avanti, Kosala
og Magadha.

Hinduistiske ritualer var komplicerede og udførte af præsterne. Det er antaget,
at Upanishaderne, sene vediske tekster som overvejende omhandlede begyndende
filosofi, blev samlede i den sene vediske tid og i begyndelsen af denne periode
til Mahajanapadas. Upanishaderne havde betydelig effekt på indisk filosofi og
var samtidige med udviklingen af buddhisme og jainisme, hvilket antyder en
intellektuel guldalder i denne periode. Det er antaget, at Siddharta Gautama i
537 f.Kr. skaffede sig "oplysningen", og blev kendt som Buddha. Omtrent samtidig
spredte Mahavira, den 24. jain Tirthankara ifølge jainene, en lignende teologi,
som senere blev kendt som jainisme. Men ortodokse jainere mener, at den stammer
fra før al kendt tid. Vedaerne er antaget at have dokumenteret nogen få jain
tirthankarer og en asketisk orden, som ligner sramana-bevægelsen. Buddhas lære
og jainisme havde doktriner, som hældede mod asketisme og blev forkyndt i
prakrit, som hjalp dem til at skaffe sig accept blandt masserne. De har haft
indflydelse på praksis som hinduisme og indiske åndelige ordener assosieres med,
særlig vegetarianisme som forbyder slagtning af dyr og ahimsa (ikke-vold).

Mens det geografiske indflydelsesområde for jainismen var begrænset til Indien,
spredte buddhistiske nonner og munke efterhånden Buddhas lære til Centralasien,
Østasien, Tibet, Sri Lanka og Sydøstasien.

Dele det nordvestlige indiske subkontinent (nu det østlige Afghanistan og
Pakistan) kom under overhøjhed under det persiske akamenideimperium i ca. 520
f.Kr. under ledelse af Dareios den Store, og forblev under akamenidernes styre i
to århundreder. Aleksander den Store erobrede i 334 f.Kr. Lilleasien og
akamenideimperiet og nåede det nordvestlige grænseområde af det indiske
subkontinent. Der besejrede han kong Puru i slaget ved Hydaspesfloden nær Jhelum
i Pakistan og erobrede store dele af Punjab. Men Aleksanders styrker nægtede at
gå videre forbi Hydaspes (Beas), floden nær Jalandhar i Punjab.

De persiske og græske invasioner havde vigtige konsekvenser for indisk
civilisation. De politiske systemer hos perserne skulle få indflydelse på
fremtidige styreformer på subkontinentet, herunder administrationen under
Mauryan-dynastiet. Desuden blev regionen Gandhara, eller det nutidige østlige
Afghanistan og nordvestlige Pakistan, en smeltedigel for indisk, persisk,
central-asiatisk og græsk kultur som førte til fremvæksten af en hybridkultur,
greco-buddhismen, som varede frem til det 5. århundrede og havde indflydelse på
den kunstneriske udvikling under Mahayana-buddhismen.

Blandt de 16 Mahajanapadas voksede kongedømmet Magadha frem under et antal
dynastier. Ifølge traditionen grundlagde Haryanka-dynastiet Magadhariget i 684
f.Kr. og havde sin hovedstad i Rajagriha, senere Pataliputra, nær nutidens
Patna. Dette dynasti blev efterfulgt af Shishunaga-dynastiet som senere blev
væltet af Nanda-dynastiet i 424 f.Kr. Nandaerne blev fulgt af Maurya-dynastiet.

Chandragupta Maurya, en general i eksil, grundlagde i 321 f.Kr. under
beskyttelse af Chanakya Maurya-dyanstiet efter at have væltet den regerende kong
Dhana Nanda. Det meste af subkontinentet var forenet under en eneste magt for
første gang under mauryanernes styre. Mayrya-imperiet under Chandragupta
erobrede ikke blot det meste af det indiske subkontinent men forskød også sine
grænser ind i Persien og Centralasien ved at erobre Gandhara-regionen.
Chandragupta Maurya krediteres for at have spredt jainisme i den sydlige indiske
region.

Chandragupta blev efterfulgt af sinn søn Bindusara, som udvidede kongeriget over
det meste af nutidens Indien med undtagelse af Kalinga og områderne længst mod
øst og syd. Disse kan have været skattepligtige stater.

Bindusaras kongedømme blev arvet af hans søn Ashoka den Store, som til at
begynde med forsøgte at udvide sit kongerige. I efterdønningerne af
ødelæggelserne, som invasionen af Kalinga førte til, afskaffede han blodbadet og
fulgte en politik med ikke-vold eller ahimsa efter at være konverteret til
buddhisme. Ashokas edikt er det ældste bevarede historiske dokument i Indien, og
fra Ashokas tid blev det muligt at datere dynastierne omtrentlig.
Maurya-dynastiet under Ashoka var ansvarlig for at sprede buddhistiske idealer i
hele Østasien og ændrede fundamentalt historien og udviklingen i hele Asien.
Ashokas barnebarn Samprati adopterede jainisme og hjalp til med at sprede den.

Sunga-dynastiet blev etableret i 185 f.Kr., omkring 50 år efter Ashokas død, da
kongen Brihadratha, den sidste Maurya-hersker, blev myrdet af øverstkommandanten
for Mauryas væbnede styrker, Pusyamitra Sunga. Kanva-dynastiet erstattede
sungaerne og herskede i den østlige del af Indien fra 71 f.Kr. til 26 f.Kr. Den
sydlige magt fejede både kanvaerne og sungaerne bort i 30 f.Kr.. Efter
Kanva-dynastiets sammenbrud erstattede Satavahana fra kongeriget Andhra
kongeriget Magadha som den mægtigste indiske stat.

Mellemperioden var en tid med betydelig kulturel udvikling. Satavahana, også
kendt som andhraerne, var et dynasti som herskede i det sydlige og centrale
Indien fra omkring 230 f.Kr. Stakarni, den sjette herskeren i
Satavahana-dynastiet, besejrede sungaerne i Nordindien. Gautamiputra Stakarni
var en anden kendt hersker i dynastiet. Kongedømmet Kuninda var en lille stat i
Himalaya som overlevede fra 2. århundrede f.Kr. til omtrent det 3. århundrede.
Kushanriget invaderede det nordvestlige Indien omkring midten af det 1.
århundrede f.Kr. fra Centralasien og grundlagde et imperium, som strakte sig fra
Peshawar til midten af Ganges og måske så langt som til Bengalbugten. Det
omfattede også antikkens Bactria (i det nordlige Afghanistan) og sydlige
Tadsjikistan. De vestlige satrapper (35-405) var sakaherskere i det vestlige og
centrale Indien. De var efterkommere af indoskytherne og samtidige med
kushanerne, som herskede over den nordlige del af det indiske subkontinent og
satavahanaerne, som herskede i Centralindien.

Forskellige riger som kongedømmet Pandyan, tidlige Cholas, Chera-dynastiet,
Kadamba-dynastiet, vestlige Ganga-dynastiet, pallavaerne og Chalukya-dynastiet
dominerede de sydlige dele af den indiske halvø i forskellige tidsperioder.
Flere sydlige kongeriger dannede imperier over havet i Sydøstasien. Kongerigerne
kæmpede med hinanden og Deccan-stater om herredømmet i syd. Kalabhras, et
buddhistisk kongerige, afbrød for en kort tid det normale herredømme under
cholaerne, cheraerne og pandyanerne i syd.

De nordvestlige hybridkulturer i subkontinentet inkluderede indogrækerne,
indoskytherne, indopartherne og indosassaniderne. Det indo-græske kongerige blev
grundlagt, da den greco-bactrianske konge Demetrios invaderede regionen i 180
f.Kr.. Det strakte sig over Afghanistan og Pakistan og varede i næsten to
århundreder. Det blev styret af mere end 30 græske konger, som afløste hinanden,
og som ofte var i konflikt indbyrdes. Indoskytherne var en gren af de
indoeuropæiske sakaer (skythere) som migrerede fra det sydlige Sibirien ind i
Bactria, videre til Sogdiana, Kashmir, Arachosia, Gandhara og til sidst ind i
Indien. Deres kongerige varede fra midten af det 2. århundrede f.Kr. til det 1.
århundrede e.Kr. Et andet kongerige, indoparthernes (også kendt som pahlavaerne)
fik kontrol over det meste af nutidens Afghanistan og det nordlige Pakistan
efter at have kæmper mod mange lokale herskere som Kujula Kadfises, hersker over
Kushan, i Gandhara-regionen. Sassaniderne i Persien, som var samtidige med
guptaerne, ekspanderede ind i regionen, som i dag er Pakistan, hvor blandingen
af indiske og persiske kulturer fødte den indosassanidiske kultur.

Den romerske handel med Indien startede omkring år 1 i Augustus' styre og efter
hans erobring af Egypt som frem til dette var Indiens største handelspartner i
vest.

Handelen, som startede med Eudoxos af Kyzikos i 130 f.Kr., fortsatte at vokse,
og ifølge Strabo(II.5.12.) rejste 120 skibe fra Myos Hormos til Indien på
Augustus' tid. Så meget guld blev brugt i denne handel, og tydeligvis
recirkuleret af kushanerne til deres egen møntenhed, at Plinius (NH VI.101)
klagede over handelunderskuddet med Indien:

Disse handelsruter og havnene blev beskrevet detaljeret i Periplus Maris
Erythraei fra det 1. århundrede.

Gupta-dynastiet forenede det nordlige Indien i 4. og 5. århundrede. I denne
periode, kendt som Indiens guldalder af hinduistisk renæssance, nåede
hinduistisk kultur, videnskab og politisk administration nye højder.
Chandragupta I, Samudragupta og Chandragupta II var de mest kjente herskerne i
Gupta-dynastiet. Vediske Puranas er også antatt å ha skrevet rundt denne
perioden. Imperiet endte med hunnernes angreb fra Centralasien. Efter
Guptarigets sammenbrud i det 6. århundrede blev Indien igen styret af talrige
regionale kongeriger. En mindre linje af Guptaklanen fortsatte at styre Magadha
efter imperiets desintegration. Disse guptaer blev til sidst vøltede af
Vardhana-kongen Harsha, som etablerede et imperium i første halvdel af det 7.
århundrede.

Hvidehunnerne som ser ud til at have været del af hefthalit-gruppen, etablerede
sig i Afghanistan inden første halvdel af det 5. århundrede og havde sin
hovedstad i Bamiyan. De var ansvarlige for Gupta-dynastiets fald og gjorde
dermed ende på det, historikerne regner som en guldalder i det nordlige Indien.
Men meget af Deccan og det sydlige Indien var stort set upåvirket af ændringene
i nord.

Den klassiske tidsalder i Indien begyndte med genfødelsen i nord under Harshas
erobringer i det 7. århundrede og endte med Vijayanagararikets fald i syd på
grund af tryk fra invasioner i nord i det 13. århundrede. Denne periode
producerede noget af Indiens flotteste kunst, regnet som et kendetegn ved
klassisk udvikling, og udviklingen af hovedretningernes system, åndelig og
filosofisk, som fortsatte at være hinduisme, buddhisme og jainisme.

Kong Harsha af Kannauj formåede at forene det nordlige Indien under hans styre i
det 7. århundrede efter kollapsen for Gupta-dynastiet. Hans kongerige kollapsede
efter hans død. Fra det 7. til det 9. århundrede kæmpede tre dynastier om
kontrollen i det nordlige Indien: pratiharaerne i Malwa og senere Kannauj,
palaerne i Bengalen og rashtrakutaerne i Deccan. Sena-dynastiet skulle senere
tage kontrol over kongeriget Pala, og pratiharaerne blev splittede i forskellige
stater. Disse var de første af rajputerne, en række kongeriger som formåede at
overleve i en eller anden form i næsten et årtusinde frem til indisk
uafhengighed fra briterne. Det første kendte Rajput-kongerige dukkede op i
Rajasthan i det 6. århundrede, og mindre rajput-dynastier herskede senere over
store dele af det nordlige Indien. En rajput fra Chauhan-dynastiet, Prithviraj
Chauhan, var kendt for blodige konflikter mod det voksende islamske sultanat.
Shahi-dynastiet herskede over dele af det østlige Afghanistan, nordlige Pakistan
og Kashmir fra midten af det 7. århundrede til begyndelsen af det 11.
århundrede. Mens det nordlige koncept af panindisk imperium kollapsede i
slutningen af Harshas imperium, flyttede idealet sig sydover.

Chalukyariket herskede over dele af det sydlige og centrale Indien fra 550 til
750 fra Badami, Karnataka og igen fra 970 til 1.190 fra Kalyani, Karnataka.
Pallavaerne af Kanchi var deres samtidige længere mod syd. Med Chalukyarigets
nedgang delte deres feudalherrer Hoysalas af Halebidu, Kakatiya af Warangal,
Seuna Yadavas af Devagiri og en sydlig gren af Kalachuri det enorme Chalukyarige
mellem sig omkring midten af det 12. århundrede.

Senere under mellemperioden dukkede kongeriget Chola op i det nordlige Tamil
Nadu og kongeriget Chera op i Kerala. Inden 1343 var alle disse kongeriger
ophørt at eksistere og gav plads for Vijayanagarariget. Sydlige indiske
kongeriger på denne tid ekspanderede deres indflydelse så langt som til
Indonesien og kontrollerede enorme oversøiske imperier i Sydøstasien. Havnene i
det sydlige Indien var involverede i handelen i Det Indiske Ocean, for det meste
i handelen med krydderier, med Romerriget i vest og Sydøstasien i øst.

Litteratur på lokale sprog og spektakulær arkitektur blomstrede frem i
begyndelsen af det 14. århundrede, da sultanen i Delhis sydlige felttog
udmattede disse kongedømmer. Det hinduistiske Vijayanagar-dynasti kom i konflikt
med islamsk styre (kongedømmet Bahmani), og sammenstødet mellem de to systemer
førte til en sammenblanding af indfødt og fremmed kultur, som efterlod sig varig
kulturel indflydelse på hinanden. Vijaynagarriget oplevede til sidst nedgang på
grund af trykket fra det første sulatanat i Delhi, som havde formået at etablere
sig i nord, centreret omkring byen Delhi på den tid.

Efter den arabiske invasion af Indiens gamle vestlige nabo, Persien, var
styrkerne i området ivrige efter at invadere Indien, som var den rigeste
klassiske civilisation med blomstrende international handel og de eneste kendte
diamantminer i verden. Efter modstand i nogen århundreder fra forskellig
nordindiske kongedømmer, blev der etableret et kortlivet islamisk imperium
(sultanat) som spredte sig tværs over det nordlige subkontinent i løbet af en
periode på nogen århundreder. Men før de tyrkiske invasioner havde muslimske
handelssamfund blomstret langs kysten i Sydindien, særlig i Kerala hvor de ankom
i små antal, hovedsagelig fra den arabiske halvø gennem handelsforbindelser i
Det Indiske Ocean. Men dette markerede introduktionen af en abrahamsk religion
fra Mellemøsten i Sydindiens hinduistiske kultur, ofte i ren form. Senere
blomstrede sultanatet Bahmani og Deccan-sultanatene i syd.

Arabere, tyrkere og afghanere invaderede i 12. og 13. århundrede dele af det
nordlige Indien og etablerede sultanatet Delhi i begyndelsen af det 13.
århundrede i områder, som rajputene tidligere havde holdt. Det efterfølgende
mameluk-dynasti i Delhi formåede at erobre store dele af det nordlige Indien,
omtrent modsvarende guptaernes områder, mens Khiljiriget formåede at erobre det
meste af det centrale Indien, men formåede ikke at erobre og forene det meste af
subkontinentet. Sultanatet deltog i en periode med indisk kulturel renæssance.
Den resulterende "indomuslimske" kulturfusion efterlod sig varige synkretistiske
monumenter i arkitektur, musik, litteratur, religion og klædedragter. Det er
formodet, at sproget urdu (som bokstaveligt betyder "horde" eller "lejr" i
forskellige tyrkiske dialekter) blev født under Delhi-sultanatets periode som et
resultat af blanding af de lokale sanskritsproglige prakritter med persisk-,
tyrkisk- og arabisksprogede immigranter under muslimernes herskere.
Delhi-sultanatet er det eneste indomuslimske imperium, som fremmede et krav om
at sætte en af de få kvindelige herskere på tronen i Indien, Razia Sultan
(1236–1240).

En tyrkomongolsk erobrer, Timur Lenk, begyndte en rejse, som startede i 1398 for
at invadere sultan Nasir-u Din Mehmud af Tughlaq-dynastiet i den nordindiske by
Delhi. Sultanens hær blev besejret den 17. december 1398. Timur gik ind i Delhi,
og byen blev plyndret, ødelagt og efterladt i ruiner.

Babur, en timuridisk efterkommer af Timur Lenk og Djengis Khan, fejede i 1526
gennem Khyberpasset og etablerede Mogulriget, som varede i over 200 år.
Mogul-dynastiet herskede over det meste af det indiske subkontinent inden 1600.
Det gik ind i en svag nedgang efter 1707 og blev til sidst besejret under
uafhængighedskrigen i 1857, også kaldet det indiske oprør i 1857. Denne periode
markerede store sociale forandringer, eftersom den hinduistiske majoritet blev
hersket over af mogul-kejserne. Nogen af disse viste religiøs tolerance og
beskyttede liberalt den hinduistiske kultur, mens andre ødelagde historiske
templer og indførte skatter for ikke-muslimer. Under nedgangen for Mogulriget,
som på sit højdepunkt omfattede et område, som var lidt større end Mauryariget i
antikken, steg flere mindre imperier frem og fyldte magtvakuummet eller bidrog
selv til dets nedgang. Nadir Shah besejrede i 1739 mogulernes hær i det store
slag ved Karnal. Efter denne sejr erobrede og plyndrede Nadir Delhi, og tog med
sig mange skatte, blandt andet påfugletronen.

Under Mogulepoken bestod de dominerende politiske kræfter af Mogulriget og dets
skattepligtige områder, og senere de fremadskridende stater som efterfulgte dem,
herunder Maratha-konføderationen som kæmpede mod et stadig svagere dynasti. Mens
mogulerne ofte brugte brutale taktikker for at underlægge sig sit imperium,
havde de en integrationspolitik med den indiske kultur, som gjorde, at de
lykkedes, hvor sultanatet i Delhi svigtede. Akbar den store var særlig kendt for
dette. Akbar erklærede "amari" eller ikke-slagtning af dyr i jainismens
højtider. Han fjernede jazia-skatten for ikke-muslimer. Mogul-kejserne giftede
sig med lokale kongelige, allierede sig med lokale maharajaer og forsøgte at
fusionere sin tyrko-persiske kultur med gamle indiske stilarter og skabte unikke
indosarasenisk arkitektur. Det var nedbrydningen af denne tradition sammen med
voksende brutalitet og centralisering, som spillede en stor rolle i deres fald
efter Aurangzeb, som i modsætning til tidligere kejsere indførte relativt
ikke-pluralistisk politik på den generelle befolkning, som ofte ophidsede den
hinduistiske majoritet i befolkningen.

Tiden efter Mogulriget blev domineret af fremvæksten af Marathas herredømme
eftersom andre små regionale stater (for det meste skattepligtige stater)
voksede frem, men også af den voksende aktivitet blandt europæiske magter.
Kongedømmet Maratha blev grundlagt og konsolideret af Shivaji. Det havde inden
det 18. århundrede forvandlet sig til Maratha-riget under peshwaernes styre.
Imperiet strakte sig i 1760 praktisk talt over hele subkontinentet. Denne
ekspansion endte med nederlaget for en afghansk hær ledet af Ahmed Shah Abdali i
det tredje slag ved Panipat i 1761. Den sidste peshwa, Baji Rao II, blev
besejret i den tredje anglo-marathiske krig.

Mysore var et kongerige i det sydlige Indien, som blev grundlagt omkring år 1400
af Wodeyar-dynastiet. Styret under wodeyarerne blev afbrudt af Hyder Ali og hans
søn Tippu Sultan. Under deres styre udkæmpede Mysore en række krige, nogen gange
mod de samlede styrker af briterne og Maratha, men for det meste mod briterne
med nogen hjælp eller løfter om hjælp fra Frankrig. Hyderabad blev grundlagt af
Qutb Shahi-dynastiet under Golconda i 1591. Efter et kort mogulstyre tog Asif
Jah, en embedsmand fra mogulerne, kontrol over Hyderabad og erklærede sig selv
Nizam-al-Mulk af Huderabad i 1724. Det blev styret af en arvelig nizam fra 1724
til 1948. Både Mysore og Hyderabad blev fyrstedømmer i det britiske Indien.

Kongeriget Punjabi, styret af tilhængere af religionen sikhisme, var en politisk
enhed, som styrede regionen i nutidens Punjab. Dette var blandt de sidste
områder på subkontinentet, som blev erobret af briterne. De anglo-sikhiske krige
markerede nedgangen for sikhernes imperium. I det 18. århundrede blev Nepal
dannet af gurkha-herskerne, og sjaherne og ranaerne opretholdt meget strengt
deres nationale identitet og integritet.

Vasco da Gama havde fundet en søvej til Indien i 1498, og dette lagde grundlaget
for direkte indisk-europæisk handel. Portugiserne oprettede snart
handelsstationer i Goa, Daman, Diu og Bombay. De næste, som ankom, var
nederlændingene, briterne, som oprettede en handelsstation i Surat på
vestkysten, i 1619 og franskmændene. De interne konflikter blandt de indiske
kongeriger gav muligheder for europæiske handelsmænd til at gradvist etablere
politisk indflydelse og skaffe sig landområder. Selv om disse kontinentale
europæiske magter kom til at kontrollere forskellige regioner i det sydlige og
østlige Indien i løbet af det næste århundrede, skulle de til sidst miste alle
deres territorier i Indien til briterne, med undtagelse af de franske udposter i
Pondicherry og Chandernagore, den nederlandske havn Travancore og de
portugisiske kolonier Goa, Daman og Diu.

British East India Company fik tilladelse af den mogulske kejser Jahangir i 1617
til at handle i Indien. Gradvis førte deres voksende indflydelse til, at den
dejure mogulske kejser Farrukh Siyar gav dem dastaks eller tilladelser til
toldfri handel i Bengalen i 1717. Nawaben af Bengalen Siraj Ud Daulah, de facto
hersker over den bengalske provins, modsatte sig briternes forsøg på at bruge
disse tilladelser. Dette førte til slaget ved Plassey i 1757, hvor "hæren" fra
East India Company, ledet af Robert Clive, besejrede nawabens styrker. Dette var
det første politiske fodfæste med territorielle implikationer, som briterne
skaffede sig i Indien. Clive blev udnævnt til selskabets første "guvernør af
Bengalen" i 1757. Efter slaget ved Buxar i 1764 skaffede selskabet sig civile
administrationsrettigheder i Bengalen fra mogulkejseren Shah Alam II. Det
markerede begyndelsen på det formelle styre, som til sidst skulle sluge det
meste af Indien og udrydde mogulsk styre og dynastiet i løbet af et århundrede.

East India Company monopoliserede handelen i Bengalen. De introducerede et
skattesystem kaldet permanent bosætning, som indførte en feudalagtig struktur i
Bengalen. Inden 1850-erne kontrollerede East India Company det meste af det
indiske subkontinent, som inkluderede nutidens Pakistan og Bangladesh. Deres
politik blev nogen gange kaldt del og hersk, drog fordel af fjendtligheder
mellem forskellige fyrstestater og sociale og politiske grupper. Under Britisk
Raj var hungersnød i Indien, ofte på grund af kolonimagtens politik, nogen af de
værste som er nedtegnet, herunder den store hungersnød i 1876-78 hvor mellem 6,1
og 10,3 millioner mennesker døde og hungersnøden i 1899-1900 hvor mellem 1,25 og
10 millioner mennesker døde.

Den første betydelige bevægelse mod selskabets hårde styre resulterede i det
indiske oprør i 1857, også kendt som "det indiske mytteri", "Sepoy-mytteriet"
eller "den første uafhængighedskrig". Efter et år med tumulter og styrkelse af
East India Companys styrker med forstærkninger af britiske soldater, nedkæmpede
briterne oprøret. Den nominelle leder for oprøret, den sidste mogulkejser
Bahadur Shah Zafar blev sendt i eksil i Burma, hans børn blev halshuggede og
mogulernes linje afskaffet. Efterfølgende blev al magt overført fra selskabet
til den britiske trone, som begyndte at administrere det meste af Indien som en
koloni. Selskabets landområder blev direkte kontrollerede og resten gennem
herskere af det, som blev kaldt fyrstestaterne.

Det første skridt mod indisk uafhængighed og demokrati efter vestligt forbillede
blev taget med udnævnelsen af indiske rådgivere under den britiske vicekongen,
og med den efterfølgende etablering af provinsielle råd med indiske medlemmer,
blev rådgivernes deltagelse udvidet til lovgivende råd. Fra 1920 startede ledere
som Mahatma Gandhi massebevægelser for at arbejde mod Britisk Raj. Revolutionær
aktivitet mod det britiske styre fandt også sted i hele det indiske
subkontinent. Disse bevægelser formåede at skaffe subkontinentet uafhængighed i
1947.

Samtidig med ønsket om uafhængighed havde også spændinger mellem hinduer og
muslimer udviklet sig over årene. Muslimerne havde altid været en minoritet, og
muligheden for en eksklusivt hinduistisk regering gjorde dem urolige. De havde
lige så stor mistro til hinduernes styre som de var imod Raj. Mahatma Gandhi
trådte ind på scenen i 1915 og kaldte til enighed mellem de to grupper i et
forbløffende lederskab, som til sidst skulle føre landet til uafhængighed.

Den påvirkning, som Gandhi havde på Indien og hans evne til at skaffe
uafhængighed gennem en totalt ikke-voldelig massebevægelse gjorde ham til en af
de mest bemærkelsesværdige ledere, som verden har set. Han ledede gennem sit
eksempel, bar hjemmelavet tøj for at svække briternes tekstilindustri og
organiserede en march til søen, hvor demonstranterne lavede sit eget salt i
protest mod briternes monopol, gennem aktionen saltmarchen. Inderne gav ham
navnet Mahatma, eller "stor sjæl", først foreslået af den bengalske poet
Rabindranath Tagore. Briterne lovede, at de ville forlade Indien inden 1947.

De britiske indiske territorier blev uafhængige i 1947 efter at være blevet delt
i Unionen Indien og Dominionen Pakistan. Efter delingen af provinserne Punjab og
Bengalen, udbrød der optøjer mellem sikher, hinduer og muslimer flere steder i
Indien, herunder Punjab, Bengalen og Delhi, hvilket førte til, at omkring
500.000 mennesker døde. Denne periode så også en af de største massemigrationer,
som er kendt i moderne historie. Ialt 12 millioner hinduer, sikher og muslimer
flyttede mellem de nyoprettede nationer Indien og Pakistan.

Ved præsidentvalget den 19. juli 2007 vandt den kvindelige advokat Pratibha
Patil fra det indiske kongresparti (Indian National Congress) en klar sejr, og
hun blev derefter taget i ed som landets første kvindelige præsident den 25.
juli 2007.

Indien er en forbundsstat bestående af 29 delstater. Landet har siden
uafhængigheden fra Storbritannien haft et relativt stabilt demokratisk system.
Indiens grundlov, vedtaget 1949 og taget i brug året efter, definerer landet som
en "socialistisk, sekulær, demokratisk republik".

Indien har et politisk system, som er arvet efter britene, og systemet minder
derfor meget om Westminster-modellen. Alligevel er der klare forskelle fra
Storbritannien, blandt andet ved at Indien som republik ledes af en præsident.
Indien har et flerpartisystem med en mængde forskellige partier, hvoraf nogen
kun er nationale og nogen kun opererer på delstatsniveau. I størstedelen af
tiden siden uafhængigheden har indisk politik været domineret af Kongrespartiet
(INC).

Indien er en republik med parlamentarisk regeringssystem. Præsidenten er
statsoverhoved og vælges indirekte af parlamentet og delstatsforsamlingerne for
perioder på fem år. Præsidenten holder til i Rashtrapati Bhavan i New Delhi.
Siden 2012 har Pranab Mukherjee (INC) været Indiens præsident. Indien har også
et vicepræsidentembede, siden 2007 indehavet af Mohammad Hamid Ansari.
Vicepræsidenten fungerer også som leder for det indiske overhus Rajya Sabha.

Den indiske statsminister er regeringschef og er den politiske figur med størst
magt. Statsministeren udnævnes af præsidenten, og skal godkendes af underhuset
Lok Sabha. Ifølge grundloven leder statsministeren og præsidenten
regeringsapparatet i fællesskab, men i praksis er det den først nævnte, som
udpeger regeringen, initierer lovforslag og repræsenterer Indien udenlands.
Narendra Modi (BJP) har siden maj 2014 været Indiens statsminister.

Det indiske parlament består af to kamre: Overhuset Rajya Sabha (Council of
States) og underhuset Lok Sabha (House of People). Rajya Sabha har 245 medlemmer
som tjenestegør i en periode på 6 år. De fleste er valgt indirekte af staternes
og territorielle lovgivende forsamlinger i forhold til landets befolkning. De to
største partier leder normalt større valgkoalitioner, som også omfatter en række
støttepartier fra delstaterne. Endvidere er ofte kommunist- og Dalit-partierne i
fælles valgalliancer.

543 af Lok Sabhas 545 medlemmer er direkte valgt ved nationale valg for 5 år. De
to andre medlemmer er nominerede af præsidenten fra det anglo-indiske samfund,
hvis præsidenten er af den opfattelse, at samfundet ikke er tilstrækkelig
repræsenteret.

Kongrespartiet (INC) har styret landet det meste af tiden siden landet fik
demokratisk styre. Delstaternes politik har været domineret af flere nationale
partier, inkluderet INC, Bharatiya Janata Party (BJP), Communist Party of India
(Marxist) og ulige regionale partier. I tidsrummet 1950-1990 havde INC
parlamentarisk flertal i to korte perioder. INC mistede magten mellem 1977 og
1980, da Janata Party vandt valget på grund af folkets utilfredshed med
Undtagelsestilstanden, erklæret af daværende statsminister Indira Gandhi. I 1989
blev valget vundet af en koalition mellem National Front og Left Front, men
koalitionen havde kun magten i to år.

Ved valget i 2009 vandt Kongresspartiet med allierede 262 af 543 pladser i
parlamentet. Det største oppositionsparti, BJP, fik med allierede 158 pladser.

Som en forbundsstat er Indien inddelt i 29 delstater. Disse har en udstrakt grad
af selvstyre. Indien har også seks forbundsterritorier og et
nationalthovedstadsterritorium (Delhi); disse styres direkte fra centralt hold
og har i modsætning til delstaterne ikke egne regeringer og politiske
forsamlinger.

Dagens delstatsinddeling stammer i hovedsagen fra reformen i 1956, da de
tidligere fyrstestater og delstater fra Britisk Indien blev omorganiserede til
mere hensigtsmæssige enheder. De nye delstater var i langt større grad end
tidligere baseret på etniske og religiøse skillelinjer. Det har imidlertid også
senere forekommet revideringer af delstatsstrukturen, blandt andet blev
Bombay-staten delt i Gujarat og Maharashtra efter sproglinjer i 1960, mens
Haryana blev udskilt fra Punjab i 1966 efter sproglige og religiøse linjer.

Der er store politiske forskelle mellem de indiske delstater når det kommer til
politisk og økonomisk system. Enkelte delstater, som Kerala, Tripura og
Vestbengalen, er kendt for sine store kommunistbevægelser, som har vundet de
fleste valg og i stor grad siddet med den politiske magt helt siden
uafhængigheden. Andre delstater har i større grad været dominerede af religiøse,
nationalistiske og etnocentriske partier, så som Bal Thackerays Shiv
Shena-bevægelse i Maharashtra. Forskellene i størrelse og indbyggertal er også
enorme: mens Uttar Pradesh med sine 166 millioner indbyggere er verdens største
undernationale enhed, har Indiens mindste delstat, Sikkim, kun omkring en halv
million indbyggere.

Militært set er Indien en regional stormagt, med en professionel hær på over én
million soldater med en reservestyrke på en halv million, samt marine og
luftforsvar. Paramilitære styrker på over en million, samt politi og
hjemmeværnet på over halv million, kommer oveni. Indien har verdens tredje
største hær, bestående af den indiske hær, søforsvaret og luftforsvaret.
Paramilitære styrker, kystvagt og de strategiske styrker falder også under
forsvarets område. Indien har en stor sømilitær base på Andamanerne. Indiens
præsident er øverstkommanderende for de indiske væbnede styrker.

Landet blev en atommagt i 1974 efter at have gennemført sin første kernefysiske
test, operation Smiling Buddha. Efter nye kernefysiske tester i 1998 mødte
Indien skarp kritik i det internationale samfund, og testene førte også til
økonomiske sanktioner. I 2006 blev der undertegnet en aftale mellem USA og
Indien om civil brug af kernefysisk teknologi, og for første gang gav inderne
internationale observatører adgang til at inspicere landets atomanlæg. Aftalen
afsluttede Indiens over tredive år lange kernefysiske isolation. Det blev i 2005
beregnet, at Indien havde produceret plutonium til 65–110 kernevåben, og at
Indien producerer nok til ca. syv til otte nye kernevåben i året.

Siden uafhængigheden i 1947 har Indien bevaret gode relationer med de fleste
andre lande. I 1950 tog Indien en ledende rolle som talsmand for uafhængighed
for de europæiske kolonier i Afrika og Asien. Indien var involveret i to korte
militære interventioner i nabolande – Indian Peace Keeping Force i Sri Lanka og
Operation Cactus i Maldivene. Indien er medlem af Commonwealth (Commonwealth of
Nations) og etablerende medlem af De alliancefrie landes bevægelse (Non-Aligned
Movement). Efter den indo-kinesisk krig i 1962 og indo-pakistanske krig i 1965
styrkede Indien forholdet til Sovjetunionen på bekostning af båndene til USA og
fortsatte at være det frem til slutningen af den kolde krig. Indien har udkæmpet
tre krige med Pakistan, fortrinsvis over Kashmir. Yderligere sammenstød har
fundet sted mellem de to lande, blandt andet ved Siachen-konflikten (1984) og
Kargil-krigen (1999).

De seneste år har Indien haft en indflydelsesrig rolle i Association of
Southeast Asian Nations (ASEAN), South Asian Association for Regional
Cooperation (SAARC) og Verdenshandelsorganisationen (WTO). Indien var med til at
etablere FN, og har i lang tid været støtte for FN. Over 55.000 indiske militære
og politi-personel har tjenestegjort i 35 FN-fredsbevarende operationer på fire
kontinenter. Til trods for kritik og militære sanktioner har Indien konsekvent
nægtet at undertegne prøvestandningsaftalen (CTBT) og ikke-spredningsaftalen
(NPT) og foretrukket at opretholde suverænitet over sit kernefysiske program.
Nylige tilnærmelser af den indiske regering har styrket forbindelserne med USA,
Kina og Pakistan. På den økonomiske front har Indien nære relationer med USA,
Kina, EU, samt andre udviklingslande i Sydamerika, Asien og Afrika.

Indien er sammen med de øvrige lande i Sydasien medlem af SAARC (en forkortelse
for South Asian Association for Regional Cooperation). SAARC blev stiftet i
december 1985 med det formål at fremme det regionale samarbejde inden for
regionen, samt øge samhandel mellem landene og styrke Sydasiens økonomisk
udvikling. Organisationen har hovedsæde i Kathmandu, Nepal, og følgende stater
er medlemmer: Bangladesh, Bhutan, Indien, Maldiverne, Nepal, Pakistan og Sri
Lanka samt fra april 2007 også Afghanistan.

Indien havde i 2011 en økonomisk tilvækst (BNP vækst) på ca. 9 %. De første som
oplevede en økonomisk vækst, for 10–15 år siden, var den rigeste del af
befolkningen; derefter fulgte middelklassen og senere også store dele af de
lavere klasser. Enkelte eksperter mener, at Indien, sammen Kina, kommer til at
passere USAs økonomi inden for 30–40 år.

Vigtige importvarer er: petroleum, maskiner, kemikalier, kunstgødning,
transportudstyr, stål og jern. Vigtige eksportvarer er smykkesten, maskiner,
petroleumsprodukter, transportudstyr, bomuld, tøj, læder, kemikalier og
fiskeriprodukter. Vigtige handelspartnere er Storbritannien, Japan, USA, Kina og
Tyskland.

Indiens største mineral-ressourcer er kul, jern, mangan, glimmer, bauxit,
titanium, krom, naturgas, diamanter, petroleum, kalksten og thorium. Indiens
oliereserver befinder sig i Bombay High, ved kysten af Maharashtra, Gujarat og i
østlige Assam og udgør 25 % af landets behov. Indien er derfor afhængig af at
bruge kul og importere olie for at dække energibehovet. Imidlertid har Indien
rig adgang på fornybare energikilder, og der benyttes solenergi, vindenergi og
biologisk brændstof. Indien har begrænset med uran, og den Indo-amerikanske
atomaftale vil det gøre lettere for Indien at importere uran for
energiproduktion.

Landbrugsområderne i Indien udgør ialt 1.269.219 km² (56,78 % af landets samlede
areal), hvilket mindsker på grund af voksende befolkning og voksende
urbanisering. Indiens mange vandressourcer i form af floder, kanaler, indsøer
samt den lange kystlinje, giver arbejde til næsten 6 millioner mennesker i
fiskerisektoren. I 2008 havde Indien verdens tredje største fiskeriindustri.

Indiens bankvæsen har en lang historie. Det moderne bankvæsen blev etableret af
Det britiske Ostindiske kompagni. Bankvæsenet har siden da gennomgået flere
ændringer, hvor mange banker blandt andet er blevett nationaliserede. Indiens
centralbank, som i begyndelsen var privatejet, bliver i dag styret af staten,
fører tilsyn med bankaktiviteten.

Tog er et udbredt transportmiddel for langdistancetransport i Indien. Den
indiske jernbane står transport af over seks milliarder passagerer og over 350
millioner ton gods årlig. Jernbanen dækker praktisk talt hele landet. Den
samlede længde på jernbanenettet er 63.140 km, hvilket gør det til verdens
fjerde største nationale jernbanenetværk. Det statsejede selskab Indian Railways
står i hovedsagen for driften af jernbanen. I Indien bruges bredspor med en
standardiseret sporvidde på 1.676 mm. Indien fik sin første almindelige jernbane
i 1853, da briterne havde behov for at fragte varer og mennesker på tværs af det
store land.

Indiske flyselskaber omfatter Jet Airways, Kingfisher Airlines, Air India,
Indian Airlines og Paramount Airways, samt lavprisselskaberne SpiceJet, IndiGo
og JetLite. De vigtigste internationale flypladser er i Chhatrapati Shivaji
International Airport i Mumbai, Indira Gandhi International Airport i Delhi,
Netaji Subhash Chandra Bose International Airport i Kolkata, Chennai,
Trivandrum, Sardar Vallabhbhai Patel International Airport i Ahmedabad,
Bangalore, Raja Sansi International Airport i Amritsar og Cochin.

Den indiske nationalkalender er den officielle kalender i Indien og bruges ved
siden af den gregorianske kalender.

India har tre nationaldage: Grundlovsdag (engelsk: Republic Day), fejret 26.
januar; uafhængighedsdagen, fejret 15. august, og Gandhi Jayanti, Mahatma
Gandhis fødselsdag, fejret 2. oktober. Ud over dette er det en opgave for
delstaterne at fastsætte offentlige fridage, og disse tager som regel
udgangspunkt i religiøse helligdage. Religiøse festdage, som fejres landet
rundt, omfatter Eid ul-Adha og Eid ul-Fitr (islam), divali og holi (hinduismen)
og langfredag (kristendommen). Andre vigtige helligdage fejret af mange indere
er fødselsdagene for Guru Nanak (blandt sikher) og Bhimrao Ramji Ambedkar
(blandt kasteløse og sekulære).

Indiske aviser havde i 2007 et samlet oplagstal på omtrent 99 millioner daglige
eksemplarer. Dette gjorde Indien til verdens næst mest avislæsende land efter
Folkerepublikken Kina. De vigtigste indiske dagblade omfatter The Times of
India, Dainik Bhaskar, Dainik Jagran, Malayala Manorama, The Hindu, Eenadu,
Deccan Chronicle, Ananda Bazar Patrika, Amar Ujala og Hindustan Times. Den
indiske grundlov garanterer pressefrihed så længe, denne ikke går imod landets
"suverænitet og integritet", og Journalister uden grænser rangerede Indien på
105.-plads af 175 lande i sin pressefrihedsindeks for 2009.

Den indiske statsradio kaldes Prasar Bharati og styrer selskaberne Doordarshan
(fjernsyn) og All India Radio (radio). Under P. V. Narasimha Raos
statsministerperiode i 1990-erne blev det indiske TV-marked dereguleret, og
landet har i dag en lang række kanaler, som opererer over kabel og satellit. Pr.
2010 havde nær 130 millioner indiske hjem TV-apparat, svarende til omtrent 60 %
af landets husholdninger.

Gandhi mobiliserede kvinderne til indsats i frihedskampen og så på lige
rettigheder for kvinder og mænd som et centralt element i Indiens videre
udvikling.

I 1926 blev All India Women's Conference stiftet, og senere er en række
kvindeorganisationer kommet til at spille en betydelig rolle. Kvinderne fik
stemmeret i 1949, og landet har i senere år haft en relativt stor andel kvinder
i administration og forvaltning. Myndighederne har til dels ført en aktiv
ligestillingspolitik.

Indiens kvinder rammes alligevel af tunge hindringer og betragtes ofte som
mindreværdige borgere. Traditionen med medgift er en vigtig medvirkende årsag
til, at pigebørn er uønskede og ofte bortaborteres. Tilgangen til
ultralydundersøgelser har forstærket denne tendens, og forholdet mellem fødte
piger og drenge er derfor ret skævt. I nogen delstater er antallet af
registrerede pigefødsler helt nede i 80% af antallet af drengefødsler.

Almindelige former for organiseret kriminalitet i Indien er narkotikahandel,
våbensmugling, hvidvaskning, udpresning, mord mod betaling, bedrageri,
menneskesmugling og krypskytteri. Mange kriminelle er også involverede i sort
markedshandel, politisk og religiøst motiveret uro, terrorisme og bortførelser.
Anden kriminel aktivitet er drab, tyveri og mishandling, samt indbrud og
brandstiftelse. Korruption er et mærkbart problem.

Myndighederne har sat i gang omfattende programmer for at mindske fattigdommen
og forøge læsefærdigheden, men alligevel lever store mængder af indere i
landdistrikter under vanskelige kår. Dette har ført med sig en flugt fra
landdistrikterne ind til de større byer, hvilket igen har ført til fremvæksten
af store slumområder.

Indien har 28 steder, som står på UNESCOs liste over Verdensarven. De to første
optagne var Agra fort og Ajanta-grotterne (begge fra 1983), mens et nyere var
Jantar Mantar i Jaipur (2010). Af de 28 steder er fem naturområder og 23
menneskeskabte monumenter. I førstnævnte kategori findes blandt andet
nationalparker Keoladeo, Kaziranga og Nanda Devi, mens sidstnævnte kategori
blandt andet omfatter gravmonomumenterne Taj Mahal og Humayun-graven i Delhi,
religiøse steder som Goas kirker og klostre, Qutb-komplekset og
Elephanta-grotterne, og ruinbyer som Fatehpur Sikri og Champaner-Pavagadh.

Forskellige typer af krydderier har altid været en hovedbestanddel i indisk mad,
og de vigtigste indiske krydderretter er baserede på gurkemeje og koriander.
Andre meget brugte kryddertyper er spidskommen og safran. Indiske
krydderblandinger går ofte under samlebetegnelsen masala.

I det nordlige Indien er kostholdet i stor grad baseret på hvede, og brødmad
(kaldet roti eller chapati) er ret almindelig. Roti og chapati er usyrede og
flade, og er ofte tilsat smør (ghee) eller olie. I det sydlige Indien er derimod
kostholdet i hovedsagen baseret på ris, med retter som biryani og pilaf. Dhal
(krydrede linser, kikærter eller ærter) er populært i hele landet.

Mange indere er vegetarianere af religiøse årsager, og religiøse påbud gør, at
der er ringe eller ingen brug af kvæg (hinduer) eller svin (muslimer) i det
indiske køkken. De vigtigste kødtyper i Indien er kylling, lam og ged, og
kødretter er specielt udbredt i nord der det såkaldte mughlai-køkken er
inspireret af det persiske køkken og centralasiatiske madtraditioner. Her bruges
lerovnen tandoor til tilberedelse af kød og fisk, og tandooren er også ophavet
til den kendte brødtype nan.

Fisk bliver meget brugt i kystnære strøg, især i vest (Malabarkysten). Kerala
har den største fiskeindustri, mens både Goa, Orissa og Vestbengalen
(sidstnævnte specielt med ferskvandsfisk) er kendt for sine fiskeretter. Af
grøntsager bruges det meget kartofler (som i aloo tikki), løg og blomkål, mens
citrusfrugter og tropiske frugter også bruges i mange retter.

Indisk te (chai) laves med store mængder mælk, sukker og krydderier. Den
serveres glovarm. I Sydindien er også kaffe udbredt. Af kolde drikke er masala
soda (sodavand med lime, krydder, salt og sukker) og yoghurt-drikken lassi
udbredt. Af alkoholholdige drikke er øl mest populært, med Kingfisher som
markedsleder.

India er verdens største filmproducent målt i antal film. Indiens mest kendte
bidrag i underholdningsbranchen er Bollywood, hvor der produceres flest film
hvert år i hele verden. I Bollywood laves der over 1.000 film i året. Bollywood
producerer hindi-sprogede film; der finnes også andre filmselskaber for andre
indiske sprog, så som Kollywood for film producerede på tamil, Tollywood for
film på telugu og Tollygunge for film på bengali.

Den decideret største idræt i Indien er cricket, da specielt Twenty20-varianten.
Den største nationale liga kaldes Indian Premier League (IPL) og blev oprettet i
2008. IPL-sæsonen er intensiv og spilles tidlig på året, når klimaet er
gunstigst, og den pengestærke serie tiltrækker sig mange udenlandske stjerner. I
2010 blev Chennai Super Kings IPL-mestre. Det indiske herrelandshold har også
haft stor succes internationalt og vandt VM i cricket 2011. De bedste spillere
er enormt populære i Indien, og stjerner som Sachin Tendulkar, Virender Sehwag
og Harbhajan Singh er nærmest nationalhelte.

Indiens nationalsport er landhockey, og det indiske landshold har otte OL-guld.
Storhedstiden var 1928–1956, da Indien vandt seks OL-guld på rad. Det foreløbig
sidste guld kom i Moskva i 1980.

Tennis bliver stadig mere populært i Indien, blandt andet på grund af Leander
Paes' og Mahesh Bhupatis sejr i Wimbledon Championships 1999. Indien har også en
tidligere verdensmester og verdens bedste i skak, Viswanathan Anand. Af de
traditionelle indiske idrætter kan nævnes kabaddi, specielt populært i Punjab.



https://da.wikipedia.org/wiki/Stjernetegn

Et stjernetegn er en af tolv lige dele af ekliptika, som vestlig astrologi
traditionelt anvender. Hver stjernetegn er inddelt i 30° af ekliptika, og de
tolv dele udgør således tilsammen 360°. Stjernetegn anvendes, når der lægges et
horoskop. Startpunktet for denne inddeling plejer at udgå fra Solens position
ved forårsjævndøgn. Stjernetegnene er navngivet efter de stjernebilleder, der i
antikkens Grækenland lå indenfor de respektive pladser i Zodiac.

Tabellen viser de styrende planeter, de fire klassiske elementer, de tre
kvaliteter og den tilknyttede periode i kalenderåret

Hver stjernetegn er forbundet med ét af de fire de klassiske elementer, vand,
ild, jord og luft. Ild og luft er positive eller ekstroverte tegn hvorimod vand
og jord er negative introverte feminine tegn.

Stjernetegn inddeles tillige i tre grupper, kaldet de tre kvaliteter eller de
tre dynamikker. Hver af de tre kvaliteter afspejler tre forskellige
grundtilgange til livet. De tre forskellige kvaliteter er : Kardinal, fast og
bevægelig. Hver af de tre kvaliteter inde holder et stjernetegn fra hver af de
fire elementer.

Hvert tegn betegnes med et særligt symbol som angivet i tabellen nedenfor.
Udover stjernetegnets danske navn er angivet den latinske eller græske
betegnelse. Siden den oprindelige inddeling har stjernebillederne flyttet sig
ca. 30° i forhold til Jorden, hvorfor det reelt er det stjernebillede, der
ligger før det foregående tegn som i dag er inden for inddelingen. Det er dog
ikke alle astrologer, der tager hensyn til denne diskrepans. Nedenunder er den
kalendariske periode som hvert stjernetegn traditionelt omfatter med en vis
variation fra år til år angivet:



https://da.wikipedia.org/wiki/Frankrig

Frankrig (fransk: France), officielt Den Franske Republik (fransk: République
française), er et land i Vesteuropa. Frankrig har kyst mod Atlanterhavet, den
Engelske Kanal, Nordsøen og Middelhavet. I syd grænser det mod Spanien og
Andorra, i øst mod Italien, Monaco og Schweiz og i nordøst mod Tyskland,
Luxembourg og Belgien. Uden for Europa grænser franske besiddelser til
Brasilien, som er den længste grænse (673 km), til Surinam og de Sint Maarten.

Frankrig er en demokratisk republik med en præsident, der har visse
magtbeføjelser. Landet har siden starten af EU været aktiv i det europæiske
samarbejde, og er med sine næsten 67 millioner indbyggere (2014) EU's
næststørste medlem. Landet er medlem af G8, NATO og er et af fem lande i verden
med en fast plads i FN's sikkerhedsråd.

Frankrig blev dannet på resterne af det romerske rige, hvor en germansk slægt
kaldet frankerne tidligere styrede landet. Derfor kom det til at hedde Frankrig
afledt af frankernes rige.

Det moderne Frankrig var oprindeligt befolket af gallere, der tilhørte den
keltiske kultur. Gallien blev erobret af Romerriget (Julius Cæsar) i det første
århundrede f.Kr., og gallerne tog derefter langsomt latinsk sprog og kultur til
sig, dog med enkelte undtagelser: bl.a. vedblev den vestligste del af Frankrig,
Bretagne at være præget af keltisk kultur. Kristendommen slog igennem via
romerne og slog rødder i landet i det andet og tredje århundrede.

I forbindelse med romerrigets sammenbrud i det 5. århundrede blev Gallien flere
gange invaderet af germanske folkestammer, der ikke blot vandrede igennem det
galliske område, men også etablerede små kongeriger i Gallien. Visigoter havde i
det 5. århundrede oprettet et germansk styret kongedømme i Sydfrankrig, mens
burgundere havde grundlagt kongedømmer længere mod nordøst. I nord begyndte en
kongeslægt af frankerne at sætte sig på magten. Som den første af de germanske
invasorer konverterede den første kendte frankiske konge Klodevig i 498 til den
romerske kristendom (de fleste germanere havde førhen tilhørt den østlige
arianske kristendom). I løbet af de næste par århundreder konsoliderede de
frankiske konger sig i landet og kunne efterhånden underlægge sig det meste af
det område, vi i dag kender som Frankrig. Ved slaget ved Poitiers i 731 lykkedes
det frankerne at stoppe arabiske hæres fremmarch i Europa.

Efterhånden blev frankerriget udvidet betragteligt, så det også omfattede store
dele af Nederlandene og Tyskland. Tilværelsen som en uafhængig enhed startede
for Frankrigs vedkommende først med delingen i 843 af Karl den Stores frankiske
kejserrige i en østlig, en central og en vestlig del. Den østlige del var
begyndelsen på det, som blev til Tyskland; den vestlige del er nu Frankrig.

Efter delingen blev Frankrig mere og mere præget af uro. Vikingerne hærgede nu
landet, normannerne i nord kunne ikke altid styres, og den oldgermanske arveskik
med at dele landet mellem arvingerne udskilte nye kongeriger. Landet var
ekstremt decentraliseret på denne tid; hvis kongen bevægede sig ud fra sit
magtcentrum, kunne han risikere at blive taget som gidsel af adelsmænd. Da
engelske konger gennem normanniske forbindelser mente at have krav på den
franske krone, var der garanteret strid mellem de to lande. Mest voldeligt blev
sammenstødet i Hundredeårskrigen fra 1337 til 1453, som egentlig var en række
forskellige krige. Krig og pest hærgede landet, og befolkningen blev kraftigt
decimeret. Til sidst lykkedes det Frankrig at besejre sine fjender. Adelen havde
måtte erkende, at det hidtidige feudale decentraliserede system ikke kunne sørge
for et ordentligt forsvar, og den blev tvunget til at lade en samlende konge
bestemme mere. Charles VII sørgede under Hundredeårskrigen for den første
samlede franske hær.

Overgangen fra udpræget feudalstyre til stadig stigende magt til kongen
fortsatte i løbet af det 16. og 17. århundrede. De franske konger gjorde
efterhånden krav på at være "udvalgt af gud" for at legitimere deres status som
herskere. Perioderne under de stærke franske konger blev præget af stigende
religiøs uro. Den lutherske lære gav startskuddet til en række trosretninger,
der udfordrede den enevældiges monarks gudgivne krav på tronen, og Frankrig
indledte undertrykkelse af religiøse minoriteter. Under Bartholomæusnatten i
1572 blev flere tusinde huguenotter massakreret, og den efterfølgende udvandring
af dygtige protestantiske håndværkere og handelsmænd betød visse økonomiske
problemer for landet. Indadtil blev landet stabiliseret, da forskellige
religiøse retninger nu ikke længere kunne forstyrre den enevældige orden.

Frankrig er en sekulær republik med en folkevalgt præsident, premierminister og
lovgivende forsamling. Grundloven er nedfæstet i den såkaldte Femte Republik fra
1958 med Charles de Gaulle som dens første præsident.

Nationalforsamlingen i Frankrig består af 577 medlemmer og senatet har 348
medlemmer.

Korruption er i Frankrig et relativt stort problem i sammenligning med andre
europæiske lande. Således ligger landet på en 12. plads internt i Europa og på
en 22. plads globalt på en liste over lande med mindst korruption og i en nylig
rapport fra EU-kommisionen, afslører en undersøgelse blandt EU's borgere at 68%
af franskmændene mener at korruption er et udbredt problem i deres land og 60%
af de franske firmaer mener at korruption udgør en hindring for at drive
forretning i landet. Rapporten peger også på at det specielt er på det lokale
niveau og i forbindelse med offentlige indkøb, at problemerne findes. Derudover
anbefaler rapporten at man forbedrer lovgivningen om bestikkelse i udlandet,
adresserer problemerne omkring finansiering af politiske partier og styrker de
offentlige anklageres uafhængighed.

At korruptionen stikker dybt i det franske samfund kan man bl.a. se af de sager
der med jævne mellemrum dukker op om franske toppolitkeres brug af belønning til
venner for private tjenester med offentlige kontrakter, eller brug af
partimidler til at betale for vennetjenester eller politikeres brug af hemmelige
konti i skattelylande.

I 2013 vedtog man i Frankrig en lov, der skal sørge for at der under det
nationale politi bliver oprettet et kontor til bekæmpelse af korruption.

Frankrig strækker sig fra Middelhavet til Nordsøen og fra Rhinen til
Atlanterhavet. Udover moderlandet i Vesteuropa (la métropole) består Frankrig af
territorier i Nordamerika, Caribien, Sydamerika, det Indiske ocean, Stillehavet
og Antarktis.

Frankrig rummer mange varierede typer af landskaber fra kystsletterne i nord og
i vest ved Atlanten og Nordsøen til de store bjergkæder Pyrenæerne i syd og
Alperne i øst med Alpernes højeste bjergtop Mont Blanc, 4.810 meter. Inde i
landet findes andre bjergkæder som Centralmassivet, Juraen og Vogeserne.

Klimaet i det nordlige Frankrig er køligt og fugtigt, mens der i de sydlige dele
er et tørt og varmt middelhavsklima. I området mellem Centralmassivet og
Middelhavet findes også de legendariske vinde Mistral og Scirocco. Frankrig er,
undtagen alpeområdet, forskånet for ekstreme klimaforhold. Sydfrankrig er et
sub-tropisk klima bælte.

Frankrig har 26 regioner og 96 departementer (formelt er Korsika (Corse) dog
ikke en region, men omtales almindeligvis som en region). Af disse departementer
ligger 5 undenfor det europæiske Frankrig. Disse departementer og regioner
kaldes Départements et régions d'outre-mer (DOM-TOM) eller siden 2003
DOM-ROM/COM, det vil sige oversøiske departementer, regioner og kollektiviteter.

De oversøiske departementer (altså les DOMs) er tidligere franske kolonier, som
nu har samme eller tilsvarende status som det egentlige Frankrig. De betragtes
som dele af Frankrig (og dermed også EU) snarere end afhængige territorier. De
oversøiske territorier og lande (altså les ROMs og les COMs) udgør dele af den
franske republik, men anses ikke som en del af Europa eller EU. På trods af
dette anvendes euro som valuta også i disse områder. Frankrig kontrollerer også
et antal øer i det Indiske ocean og Stillehavet: Ny Kaledonien, Fransk
Polynesien, Wallis og Futuna og de Franske Sydlige og Antarktiske Territorier
(de såkaldte TAAF), (Terre Adelie, 432.000 km², dog under den antarktiske
traktats jurisdiktion).

Frankrig har en diversificeret markedsøkonomi. Den franske økonomi er en af
verdens højst udviklede og er orienteret mod højteknologi. Den regnes som
verdens femtestørste efter USA, Japan, Tyskland og Storbritannien.

Ifølge WTO var Frankrig i 2003 verdens femtestørste vareeksportør efter USA,
Tyskland, Japan og Kina og den fjerdestørste importør efter USA, Tyskland og
Kina.

Frankrigs vigtigste mineralressourcer er kul og jern i Lorrainedalen og bauxit i
den sydlige del af Frankrig.

Retsvæsnet i Frankrig er opdelt i de administrative domstole og de ordinære
domstole. I hver af de to dele består domstole af tre instanser. Øverste instans
i de ordinære domstole er Cour de cassation og for de administrative Conseil
d'Etat.

De fleste franskmænd har fransk som modersmål. Det er Frankrigs officielle
sprog. Væsentlige regionale sprog er occitansk, korsikansk, bretonsk, catalansk,
baskisk, nederlandsk og alsacisk. Det største indvandrersprog er arabisk.

Mellem 50-55% af den franske befolkning er katolikker. Mellem 25-30% er erklæret
ikke-troende. Frankrigs næststørste religion er islam, som praktiseres af ca.
10%. Dernæst er der ca. 6% protestanter og ca. 4% Ortodokse.



https://da.wikipedia.org/wiki/F%C3%A6r%C3%B8erne

Færøerne (færøsk: Føroyar) er en gruppe på 18 øer af vulkansk oprindelse i den
nordlige del af Atlanterhavet mellem Skotland, Island og Norge.

Den første bosættelse på øerne fandt sted, da irske munke omkring år 625 slog
sig ned og levede som eneboere på øerne. De gav sandsynligvis øerne deres navn.
Øernes egentlige befolkning stammer fra en blanding af keltiske og norske
bosættere. De norske bosættere slog sig ned på øerne i tiden efter år 850, som
kaldes landnamtiden. I dag er 17 af de 18 øer beboede.

Befolkningen betegnes som færinger, og befolkningstallet er knapt 50.000, hvoraf
ca. 19.800 bor i Tórshavn kommune. Færingerne taler færøsk – et vestnordisk
sprog, som er nært beslægtet med islandsk, og som ligesom islandsk stammer fra
det gamle nordiske sprog, norrønt. Færøsk er det mindste nationalsprog blandt de
germanske sprog. Foruden færøsk er dansk også officielt sprog, men det bruges
ikke af færingerne som dagligt talesprog.

Færøerne er en delvis selvstyrende del af Rigsfællesskabet ifølge Lov om
Færøernes Hjemmestyre fra 1948 og Overtagelsesloven fra 2005, og udøver det
parlamentariske selvstyre i et af verdens ældste parlamenter, Lagtinget. Øerne
vælger to repræsentanter til det danske Folketing, og de har valgt ikke at være
medlem af EU. Administrativt er øerne opdelt i 6 sysler og 30 kommuner.

Øernes klima er præget af deres beliggenhed i Golfstrømmen, der medvirker til at
give milde vintre og kølige somre. Skydannelser omkring de høje fjelde og tåge
er hyppigt forekommende. Fiskeri og lakseopdræt er hovederhverv på øerne, mens
fåreavlen, der frem til 1800-tallet var hovederhvervet, nu har ringe kommerciel
betydning, omend den stadigvæk har stor kulturel og social betydning. Fangst af
flokke af grindehvaler, hvor selve slagtningen sker på særlig godkendte strande
ved fjorde eller vige på øerne, som er særlig velegnede, er en særlig færøsk
specialitet, men møder megen modstand fra hvalaktivister fra andre lande.

Nyere, botaniske undersøgelser og arkæologiske fund på Færøerne vidner om, at
Færøerne blev befolket noget tidligere end traditionelt antaget – nemlig i to
successive perioder, hvoraf den første var fra 300-tallet til 500-tallet og så
igen i en periode fra sidst i 500-tallet til 700-tallet – begge forud for øernes
endelige bosættelse af nordiske vikinger i 800-tallet. Naturen af disse tidlige
bosættelser kendes ikke nærmere, men det er almindeligt accepteret, at øerne var
bosat af irske/keltiske munke og eneboere, før vikingerne ankom. Disse munke
fandt ingen urbefolkning, som de kunne omvende. De tilbragte tiden med at drive
fårehold og plantedyrkning (blandt andet dyrkede de havre). Man antager, at de
irske munke kom omkring år 625. Sandsynligvis flyttede munkene videre til Island
i tiden omkring nordmændenes ankomst til øerne.

Den irske munk og geograf Dicuil skrev omkring år 825 en geografibog med titlen
Liber de Mensura Orbis Terræ. Et af afsnittene beskriver en gruppe af små øer,
der lå tæt ved hinanden: "Her havde eneboere boet for hundrede år siden, men de
er nu på grund af vikinger tomme for eneboere og fyldt med får og havfugle".
Denne beskrivelse handler formodentlig om Færøerne.

En latinsk beskrivelse af en rejse foretaget af Sankt Brendan, en irsk munk og
helgen som levede omring 484–578, giver en beskrivelse af "insulae" (øer), som
ligner Færøerne.

Øerne blev omkring år 800 befolket af vikinger fra Norge, som angiveligt også
medbragte keltiske kvinder fra Skotland, de skotske øer og Irland. Nordmændenes
sprog har siden udviklet sig til nutidens færøske sprog. Færøerne regnes fra
1035 at være blevet underlagt Norge, da vikingetiden på Færøerne var forbi.
Norsk lov gjaldt for Færøerne til 1816.

Island, Grønland, Færøerne samt Orkney- og Shetlandsøerne hørte under Norge, der
fra 1380 havde samme regent som Danmark. Imidlertid var der stadig et norsk
rigsråd, som ved kongevalgene fra 1380 til reformationen 1536 i princippet kunne
have valgt en anden konge end den, man havde i Danmark. Herefter blev det norske
rigsråd nedlagt, og det danske rigsråds kongevalg gjaldt også for Norge. Selvom
Norge reelt vedblev med at fungere som et separat rige med egne love, medførte
nedlæggelsen af rigsrådet alligevel, at Færøerne blev administreret adskilt fra
Norge, og at nye norske love ikke kom til at omfatte Færøerne. Ved enevældens
indførelse i 1660 fortsatte Færøerne med at blive administret løsrevet fra Norge
og fra 1709 direkte fra København.

Ved freden i Kiel 1814, hvor Norge blev afstået til Sverige, forblev Færøerne,
Island og Grønland, til trods for den svenske kong Carl Johan XIVs protester, i
det danske kongerige, og i 1816 bestemte den danske regering, at det færøske
lagmandsembede og Lagtinget skulle nedlægges, og Færøerne blev et dansk amt. Ved
kongelig resolution af 6. juli 1816 blev Færø Amt oprettet som et selvstændigt
amt omfattende Færøerne ledet af en amtmand. Det gamle lagting ophævedes ved
plakat af 18. maj 1816, og landet fik sin overret dels i Hof- og Stadsretten,
dels i Højesteret. Ved grundloven af 1849 knyttedes Færøerne nøjere til Danmark,
og Danmarks Grundlov trådte i 1851 i kraft på Færøerne. Som ligestillet det af
riget sendte Færøerne repræsentanter til den danske rigsdag, henholdsvis 1
medlem til Folketinget og 1 til Landstinget.

Sideløbende med, at man fra dansk side bestræbte sig på at gøre Færøerne til en
i alle henseender ligestillet del af det danske rige, udvikledes der sig på
Færøerne en særlig national (færøsk) bevidsthed, i første omgang synliggjort ved
at gøre færøsk til et særskilt sprog i skrift. V.U. Hammershaimb skabte i 1846
en ortografi for det færøske skriftsprog, og denne blevet taget i brug, da der
begyndte at udkomme færøske aviser.

I overensstemmelse med grundloven blev ved lov af 26. marts 1852 øernes
politiske forfatning nærmere ordnet, idet Lagtinget, nærmere bestemt ved lov af
15. april 1854, blev genoprettet, ligesom den kommunale lovgivning senere
ordnedes omtrent i overensstemmelse med de i kongeriget herskende
grundsætninger.

Den 1. januar 1856 ophævedes handelsmonopolet. Færingerne havde nu ret til at
oprette egne virksomheder. Retten til at handle frit havde stor betydning for
overgangen fra naturalieøkonomi til pengeøkonomi og tillige udviklingen til et
moderne fiskerisamfund. Med loven blev det tilladt både ind- og udlændinge at
besejle øerne og drive handel dér. Fra den tid tog handelen og skibsfarten på
øerne stærkt til. Varer, som var tilvirkede på øerne, indgik toldfrit til
Danmark.

Efter en national vækkelse på julemødet 1888 blev der i 1906 oprettet et færøsk
selvstændighedsparti Sjálvstýrisflokkurin som modvægt til oprettelsen af det
liberale, danskvenlige parti Sambandsflokkurin, som ville opretholde den
nuværende statsretslige stilling. Sjálvstýrisflokkurins mål var, at færingerne
selv fik mere indflydelse på egne anliggender. Partiet, som også kæmpede for
uafhængighed af Danmark, fik i 1918 for første gang flertallet i Lagtinget.

Til at begynde med var hovedfejden mellem disse to partier den færøske
sprogstrid, som tilspidsedes, da den danske regering – efter Sambandspartiets
henstilling – med den berygtede §7 i 1912 bestemte, at undervisningssproget i
den færøske folkeskole skulle være dansk. §7 blev dog senere slettet i 1938,
hvor sprogstriden mellem færingerne aftog, selvom den endnu ikke betragtes som
endt.

I 1925 stiftedes Javnaðarflokkurin (Socialdemokratiet) på dansk initiativ. Efter
lagtingsvalget 1928 har socialdemokraterne været repræsenteret i Lagtinget.

2. verdenskrig nåede til Færøerne den 12. april 1940, da to britiske destroyere
anløb Tórshavn og krævede, at færingerne omgående forberedte sig på at modtage
britiske soldater. Storbritannien overtog de områder, hvor Danmark før havde
ydet støtte, og øerne blev nu afhængige af England i betydelig grad. Færøerne
begyndte at deltage i fiskeproduktionen, og Storbritannien forsynede øerne med
vigtige varer osv. Færingernes økonomi var god under 2. verdenskrig, da færinger
transporterede fisk fra Island til Skotland og forsynede derved briterne med
fisk og tjente gode penge på det. Det kostede også omkring 300 færinger livet.
Flere skibe blev sunket af tyske bombefly og undervandsbåde og af andre årsager.
Der døde flere færinger end f.eks. danskere pr. indbygger af krigsårsager under
2. verdenskrig. Briterne befæstede stillinger på strategisk vigtige steder.
Sunde og fjorde blev mineret, og på Vágar byggede britiske ingeniørsoldater en
militær flyvebase, som senere blev Færøernes lufthavn. Op mod 8.000 britiske
soldater var udstationeret på Færøerne, der dengang havde 30.000 indbyggere.
Færøerne skulle herved selv forvalte den politiske situation. Briterne ønskede,
at de færøske fiskeskibe skulle have et flag, således, at briterne vidste, at
der ikke var tale om fjendtlige skibe. Det færøske flag, Merkið, blev godkendt
af de britiske myndigheder og har siden 25. april 1940 været Færøernes
officielle flag. Merkið blev under 2. verdenskrig malet på siden af de færøske
fiskeskibe.

Efter krigen stod det klart, at man ikke ville tilbage til den gamle
amtsstilling, og eftersom den færøske forhandlingsdelegation ikke ønskede at
bøje sig for de danske delegaters krav, blev det besluttet at holde en
folkeafstemning i 1946, hvor man skulle vælge mellem den danske delegations
betingelser eller løsrivelse. Der blev flertal for uafhængighed, men nu brugte
kongen sin ret til at opløse lagtinget. Efter nye forhandlinger blev der i 1948
vedtaget en hjemmestyrelov for Færøerne. Siden 1948 har Færøerne gradvis fået
selvstyre på en del områder og har to repræsentanter i det danske Folketing.
Forsvars- og udenrigsforhold har hidtil ikke været omfattet af det udvidede
selvstyre, Grundloven af 5. juni 1953 gav Færøerne to folkevalgte medlemmer af
Folketinget. Tilsammen udgør Grundloven og hjemmestyreloven, og fra 2005 også
Overtagelsesloven, Færøernes forfatning.

Klaksvíkstriden i 1955 viste endnu engang, hvor paradoks den færøske politik kan
være. Klaksvíkingerne, som er kendt som løsrivelsesfolk, kæmpede for en dansk
læge, fordi han skulle erstattes af en færøsk kollega. I stedet for at glæde sig
over at få en landsmand, kritiserede de, at det var ikke deres eget valg men et
diktat fra Tórshavn. Men inden den store militære konfrontation (200 politifolk
var på vej, Klaksvíkingerne var allerede under våben og miner var udlagt i
havnen), fandt man et politisk forlig. Men sagen stak dog langt dybere. Det
handlede om Færøernes suverænitet.

1960erne var en vigtig periode for det færøske samfunds udvikling. Fiskeflåden
gennemgik en omfattende fornyelse. Gamle træskibe blev udskiftet med moderne
trawlere. Fangstmetodernes modernisering gjorde, at den samlede
fiskeriproduktion blev fordoblet fra 1960 til 1970. Det var særlig
sildefiskeriet, der forårsagede denne vækst. Siden 1970 har Færøerne haft deres
egen repræsentant i Nordisk Råd, og i 1972 besluttede et enigt Lagting at
Færøerne ikke skulle følge Danmark ind i EF, da man selv ville have lov til at
bestemme over fiskeriet, der er landets hovedindkomst. se

1989 indgik EF en frihandelsaftale med Færøerne, der oplevede en økonomisk
krise. 1993 kom det frem, at den færøske økonomi og banksystemet var tæt på
bankerot. Konkurserne i fiskeriet bidrog til, at Fossbankin gik konkurs. Lån på
2,7 milliarder kroner blev optaget i Danmark, og der blev indgået en aftale om
tilbagebetaling af udlandsgælden. De to største banker, Føroya Banki og
Sjóvinnubankin, blev i 1994 fusioneret under navnet Føroya Banki for at redde
sig ud af truende konkurs. Den Danske Bank trak sig derefter ud af sit færøske
engagement. I marts accepterede færøske forhandlere en plan, der gjorde
landsstyret til ejer af Føroya Banki. I perioden 1992–1993 faldt lønningerne på
Færøerne med 20 %, og 4.200-4.500 færinger (10 %) blev arbejdsløse. Omkring 10%
af befolkningen udvandrede, deraf godt halvdelen til Danmark, og en del uden at
vende tilbage. I 1995 nedsatte regeringen Poul Nyrup Rasmussen en
undersøgelseskommission for at efterforske den færøske banksag. I 1998 udkom den
2.500 sider lange rapport om den færøske banksag. Færøerne krævede herefter 1,5
milliarder kroner i erstatning fra Danmark men fik kun 900 millioner. Færøerne
blev ramt af økonomisk krise.

Den 29. marts 2005 nåede krisen mellem Færøerne og Danmark et foreløbigt
slutpunkt, idet Jóannes Eidesgaard og den danske udenrigsminister Per Stig
Møller i Fámjin underskrev Fámjinserklæringen, en fælles aftale om, at Færøerne
fik ret til at deltage i alle internationale organisationer som associeret
medlem og ret til at oprette egne repræsentationer på Danmarks ambassader. Den
31. august indgik Færøerne en aftale med Island om en fælles handelaftale. Den
2. september ophævedes alle told- og handelsbegrænsninger mellem de to lande.
Samme år vedtoges overtagelsesloven til fremtidig regulering af Færøernes
selvstyre.

2014 vedtog Kaj Leo Johannesens anden regering og et flertal af Lagtinget, at
ældreområdet, som indtil da havde hørt under Færøernes Landsstyre, skulle
administreres af kommunale enheder. Der blev oprettet syv kommunale enheder, som
fra 1. januar 2015 skal administrere alt vedrørende personer, som er 67 år og
ældre.

Fiskeri og lakseopdræt er vigtigste erhverv, men fiskeri fik først betydning for
det færøske samfund fra midten af 1800-tallet. Før den tid var 68 % af
befolkningen beskæftiget med landbrug. Fiskeri skete dengang primært til eget
behov, og bønderne ejede en eller flere færøbåde. Fiskeriet var et nødvendigt
supplement til det, jorden kunne give. Også grindefangst og jagt på sæler og
fugle var en væsentlig ernæringskilde.

I dag er Færøerne en moderne fiskerination med en stor flåde af trawlere, mindre
linefiskebåde, fiskefabrikker og havbrug primært med laks. Et stigende antal
personer er efterhånden beskæftiget inden for servicevirksomhed og anden
fødevareproduktion end fisk. Et mejeri, to bryggerier og en margarine- og
isfabrik producerer til hjemmemarkedet. Næsten al mad må importeres fra andre
lande. Færøerne er ikke selvforsynende med andre madvarer end fisk. Selv fårekød
importeres.

Færøernes landsstyre uddeler hvert år fiskekvoter. Modtagerne har fået dem
gratis, nogle har valgt at sælge kvoterne videre og er derved blevet meget rige,
da kvoterne har stor værdi. I februar 2015 sendte Kringvarp Føroya en udsendelse
om de såkaldte Landsstýrisútnevndir milliardingar (Milliardærer udvalgt af
Færøernes Landsstyre), som handlede om makrelkvoterne, som Færøerne uddelte i
2010. I udsendelsens første del kom det frem, at kvoterne blev givet til
rederier, som allerede ejede skib af den rigtige type, andre rederier kunne ikke
få del i kvoterne ved f.eks. at købe sig et nyt skib. I udsendelsen blev det
sagt, at 10 familier ejede rettighederne til alle makrelkvoter, som det færøske
landsstyre havde uddelt. Der blev også sat fokus på, at samtidig med hver enkelt
af disse familer blev 72 millioner rigere på tre år fra 2010 til 2013, så
voksede Færøernes offentlige gæld.

Indenfor havbrug, opdræt af laks, er der nu kun tre store virksomheder, som ejer
alle rettighederne til lakseopdræt på Færøerne, de tre er: Bakkafrost, Luna
(brandet hedder Hiddenfjord) og Marine Harvest Faroes, som er datterselskab af
den norske gigant Marine Harvest. Oprindelig var Bakkafrost rent færøsk ejet, da
virksomheden blev etableret i 1968 af de to brødre Hans og Róland Jacobsen (á
Bakka) fra bygden Glyvrar, men nordmænd og folk fra mange andre lande har købt
sig ind i foretagendet, efter at Bakkafrost blev registreret hos Børsen i Oslo i
2010. Nuværende direktør er Regin Jacobsen, som er søn af Hans á Bakka (Hans
Jacobsen). Regin Jacobsen og hans mor Odvør Jacobsen ejer henholdsvis 9,2% og
9,4% af aktierne i Bakkafrost.

I 2014 iværksatte EU og Norge en boykot af Rusland på grund af krigen i Ukraine,
men Færøerne var ikke en del af denne boykot. Fra 31. august 2013 til august
2014 iværksatte EU boykot mod Færøerne for at straffe landet, da Færøerne havde
fastsat sine egne makrelkvoter og sildekvoter, efter at der ikke kunne opnås
enighed med EU og kystlandene i Nordatlanten. Færøerne udflyttede mere af laks
til Rusland i 2014, eftersom Rusland også iværsatte boykot mod EU og Norge, og
derfor købte de laks fra Færøerne i stedet. Aktierne i Bakkafrost voksede 20% i
værdi, og Bakkafrost's værdi blev forøget til 6,1 milliarder. I september 2014
skrev færøske medier, at Færøerne nu havde fået den første milliardær familie,
da Regin Jacobsen og hans mor Odvør Jacobsen ejede aktier, der havde en værdi på
tilsammen 1,1 milliard. På olajdagen den 29. juli 2015 satte Bakkafrost ny
rekord, da aktier blev solgt til 24,50 norske kroner på Oslo Børs. Virksomhedens
værdi øgedes til 12,1 milliard norske kroner, som svarede til over 10 milliarder
danske kroner. Virksomheden voksede med over 500% på fire år, fra 2010 til
2014.I 2016 stammede knap halvdelen af Færøernes eksportværdi fra opdrættet
laks. 3,7 milliarder kroner af Færøernes samlede eksport på knap 8 milliarder
kroner kom fra opdrættet laks. Færøernes vigtigste køber er Rusland, der købte
for 1,9 milliarder af Færøernes samlede eksport.

I 2014 havde Færøerne et overskud på betalingsbalancen på 400 mio. kroner.
Eksporten var 6,3 mia. kroner, mens der blev importeret for 5,9 mia. kroner.
Året før, i 2013, havde Færøerne et underskud på betalingsbalancen på 186 mio.
kroner. En af årsagerne til overskuddet på betalingsbalancen i 2014 skyldtes, at
værdien af eksporteret laks (opdrættet laks) forøgedes med en halv milliard
kroner. Importen var mindre i 2014 end 2013, det skyldes bl.a., at et mindre
antal skibe blev importeret i 2014 i forhold til året før. I 2012 var der
underskud på betalingsbalancen på over en milliard kroner, som i følge Hagstova
Føroya (Færøernes Statistik) skyldtes import af skibe og flymaskiner.

I 2016 eksporterede Færøerne for 8 milliarder kroner og importerede varer for
6,7 milliarder kroner. Ca. halvdelen af Færøernes eksport stammede fra eksport
af fisk og knap halvdelen stammede fra salg af opdrættet laks. Knap en fjerdedel
af den samlede eksport blev eksporteret til Rusland, svarende til 1,9 milliarder
kroner. Dernæst kom USA, som købte for knap 900 millioner, Storbritannien købte
for 835 millioner, mens Danmark og Kina købte for 600 millioner kroner hver af
færøske varer.

De oliefund, der er gjort i Nordatlanten af Norge og især Storbritannien, har
givet anledning til at formode, at olie også forekommer på færøsk område,
hvorved afhængigheden af fiskeriet kunne mindskes. Der er foretaget en del
prøveboringer, men indtil videre er oliefundene ikke rentable til udvinding og
produktion.

Danmark har på Færøernes vegne gjort krav på det lille klippeskær samt havbunden
omkring det, Rockall, der ligger i Atlanterhavet på 57°5'48"N 13°41'19"V. Selve
klippen er britisk territorium, men da den er meget lille ubeboet, er det
omstridt, om det kan danne basis for et britisk krav på havbunden. Både Island,
Irland, Færøerne og Danmark gør krav på havbunden omkring det. Færøerne og
Danmark fremsatte også krav om et stort område nord for Færøerne, som lå uden
for 200 sømil grænsen. I marts 2014 lykkedes det, da FN godtog kravet, og
Færøerne og det danske kongerige voksede dermed med et havområde på 127.000 km2.

Færøerne modtager årligt et tilskud fra Danmark benævnt "Bloktilskud" direkte
via den danske finanslov. I 2016 udgjorde bloktilskuddet 641,8 mio danske kr., i
2011 udgjorde den 623,5 mio kr. Det svarer til omtrent det samme som Færøernes
største lakseopdræt-virksomhed, Bakkafrost, betaler til landskassen i form af
skatter, afgifter, selskabsskat og kapitalvindingsskat.

Færøerne ligger på 62 grader nordlig bredde og 7 grader vestlig længde i
Nordatlanten mellem Hebriderne mod syd, Shetland mod sydøst, Norge mod øst og
Island mod nordvest. Øgruppen består af 18 øer og 11 holme, fra Kap Enniberg på
Viðoy i nord til Sumbiarsteinur syd for Suðuroy er afstanden 118 km lang.
Kystlinjen strækker sig over 1.117 km.

De 18 øer, som udgør Færøerne, er: Borðoy, Fugloy, Eysturoy, Hestur, Kalsoy,
Koltur, Kunoy, Lítla Dímun, Mykines, Nólsoy, Sandoy, Skúvoy, Stóra Dímun,
Streymoy, Suðuroy, Svínoy, Vágar og Viðoy.

Øgruppen er med sine 18 øer og 11 holme, fra Enniberg på Viðoy i nord til
Sumbiarsteinur syd for Suðuroy 118 km lang. Kystlinien strækker sig over
1.117 km. Særlig vestkysten er markant med sine høje, lodrette fuglefjelde
direkte ud mod havet. Den gennemsnitlige fjeldhøjde er 300 m over havet.
Slættaratindur (882 m) er det højeste fjeld. Kap Enniberg på Viðoy (754 m) er
det største forbjerg i verden.

Der er intet sted med mere end 5 km til nærmeste kyst. De fleste bebyggelser
ligger beskyttet på østkysten ved bugter og fjorde med undtagelse af Fámjin og
Sumba, der er beskyttet af vestlige skær. Bygderne virker meget maleriske med
huse i alle spektrets farver. Uden for de større byer har fårene ret til at
færdes på vejene. Områderne er inddelt i zoner, og fåreriste i vejen sørger for,
at fårene bliver i deres egne områder. Der gives stor bøde for at køre et får
ihjel.

Samfærdselsstrukturen er baseret på et veludbygget vejnet kombineret med broer
og tunneller gennem bjergstrukturer samt tunneller under havområder, der
forbinder nærliggende øer. Den længste tunnel er den 6,3 km lange og op til 150
meter dybe Nordøtunnel, der blev indviet i 2006, hvorefter der er fast
vejforbindelse fra Vágar i vest til Viðoy i øst og dermed også vejforbindelse
mellem Færøernes to største by Torshavn og Klaksvik.

Færøernes geologiske historie begynder med en aktiv vulkansk periode for ca. 55
millioner år siden, hvor selve plateauet blev opbygget, og en
nedbrydningsperiode, hvor de nedbrydende og aflejrende processer har givet øerne
det nuværende udseende. Den vulkanske virksomhed, som førte til dannelsen af den
nederste basaltserie, som forekommer på den sydlige del af Suðuroy, Mykines,
Gáshólmur, Tindhólmur og den vestlige del af Vágar, har haft rytmisk karakter.
Hvert enkelt vulkanudbrud har været efterfulgt af en kortere eller længere
hvileperiode. Efter vulkanismens ophør fandtes et jævnt landskab opbygget af
plateaulavaer, hvor Færøerne i dag ligger.

På grund af Færøernes begrænsede plantedække er det relativt let at følge
geologiens historie. Øerne er opbygget i en periode, der karakteriseres af høj
vulkansk aktivitet i ældre tertiær for omkring 50-60 millioner år siden. Øerne
er opbygget i lag af forskellige lavastrømme (basalt) vekslende med tynde lag af
aske (tuf), som er blæst ud fra vulkanerne og drysset ned over lavaen fra
tidligere og større udbrud.

Den bløde aske og den hårde basalt ligger altså lag på lag i smalle og tykke
striber. De bløde tuf eller askezoner eroderes relativt hurtigt væk, og den
hårde klump basalt over den eroderede tuf falder ned, og dermed er den første
terrasse dannet.

Den vulkanske aktivitet har varieret over millioner af år med hvile-perioder og
forskellige perioder med rolige udbrudsspalter og eksplosiv vulkanisme. Enkelte
steder, først og fremmest på Suðuroy, forekommer tynde kullag, der er rester af
sumpskove fra tiden mellem de vulkanske udbrudsprodukter. Man har derfor opdelt
plateauet i forskellige basaltserier alt efter vulkanismens forløb og lagfølgens
aldersmæssige rækkefølge.

Der er store forskelle på øernes terrasseform. Den nederste og ældste serie er
tykke aflejringer – lavabænke – , hvilket kan ses på den sydlige del af Suðuroy,
Mykines, Tindhólmur og den vestlige side af Vagar. Fjeldsiderne får her et præg
af store trapper.

Den mellemste basaltserie består af tynde lavastrømme med stærkt porøst
mellemlag. Denne serie er meget lidt modstandsdygtigt overfor smuldring og
forvitring. Da disse erosions processer er hårdere i højden end længere nede,
fyldes lavlandet med forvitringsmateriale fra højderne, der ofte resulterer i en
karakteristisk, buet landskabs-form. Dette kan ses tydeligt på Vágar, den
nordligste del af Streymoy og på den nordvestlige del af Eysturoy.

Gletsjere i sidste istid har også sat sit præg på øerne. Trykket fra isen har
reduceret plateaufladerne specielt på de nordlige øer, hvor fladerne er
reduceret til en række smallere eller bredere zig-zag rækker i øernes
længderetning. Fænomenet er særligt udtalt på øerne Kunoy, Kalsoy og Borðoy,
hvor en østvendt og en vestvendt ismasse har eroderet den mellemliggende fjeld
til en smal kam.

Færøerne er en del af Rigsfællesskabet, og Færøernes parlament er Lagtinget, der
indtil 2007 bestod af mindst 27 og højst 33 medlemmer, valgt for fire år. Ved
lovændring i 2008 blev hele Færøerne 1 valgkreds med fast 33 medlemmer.
Lagtinget er et af verdens ældste parlamenter. Færøerne er i modsætning til
Danmark ikke medlem af EU men er repræsenteret i Nordisk råd med to delegerede,
som en del af den danske delegation. Færøerne er repræsenteret med to
folketingsmedlemmer i Kongeriget Danmarks Folketing. De nuværende to færøske
folketingsmedlemmer er Magni Arge (T) og Sjúrður Skaale (Javnaðarflokkurin).

Landsstyret (Føroya landsstýri) er Færøernes selvstyrende regering, som ledes af
Lagmanden (løgmaðurin). Landsstyret bliver normalt valgt hvert fjerde år af
Lagtinget. En minister kaldes landsstýrismaður eller -kvinna. Lagmand siden den
15. september 2015 er Aksel Vilhelmsson Johannesen. Han er også leder af den
nuværende Fólkaflokkurin som fra valget den 29. september 2011 til oktober 2013
bestod af Fólkaflokkurin, Sambandsflokkurin, Sjálvstýrisflokkurin og
Miðflokkurin. Efter Østerøtunnelsagen blev Sjálvstýrisflokkurins minister, Kári
P. Højgaard, opsagt, og partiet forlod regeringen. Efter lagtingsvalget 2011
havde Færøerne 8 ministerier (færøsk: stjórnarráð eller aðalráð), som senere
blev til 7: Lagmandskontoret (Løgmansskrivtovan), Finansministeriet
(Fíggjarmálaráðið), Vinnumálaráðið (Erhvervsministeriet), Fiskeriministeriet
(Fiskimálaráðið), Socialministeriet (Almannamálaráðið), Sundhedsministeriet
(Heilsumálaráðið), Kulturministeriet (Mentamálaráðið) og Indenlandsministeriet
(Innlendisministeriet), som blev nedlagt, da lagmanden opsagde ministeren Kári
P. Højgaard.

Den danske rigsombudsmand på Færøerne siden 1. januar 2008 er Dan Michael
Knudsen (f. 1962).

Færøerne har 3 sygehuse. Det største sygehus er Landssygehuset, der ligger i
Tórshavn med 200 sengepladser. Dernæst kommer Klaksvig Sygehus i Klaksvig med 36
sengepladser samt Suðuroy Sygehus på Tvøroyri med 30 sengepladser. Desuden
fungerer Rigshospitalet som hospital for den færøske befolkning.

Færøernes Politi er dansk og har en politikreds med næsten 100 politibetjente.
Politikredsen er opdelt med en hovedstation i Tórshavn og fem understationer i
Klaksvík, Runavík, Miðvágur, Sandur og Tvøroyri.

Posta (før Postverk Føroya) er Færøernes postvæsen. Den 16. december 2005 blev
Postverk Føroya omdannet til aktieselskabet P/F Postverk Føroya. Fra Tórshavn
fordeles posten til de 6 større posthuse i Klaksvík (Norðoyggjar), Miðvágur
(Vágoy), Oyrarbakki (Eysturoy), Saltangará (Eysturoy), Sandur (Sandoy), Skopun
(Sandoy) og Tvøroyri (Suðuroy). Derudover er der nogle små posthuse på de små
øer, som typisk har åbent en time tre gange om ugen: Mykines, Kirkja og
Hattarvík på Fugloy, og øen Svínoy. Øen Kalsoy har landpostbud. Øerne Skúvoy og
Hestur har posthuse, som har samme ansvarshavende som posthusene på Sandoy. Fra
posthusene bliver posten bragt ud af postbude til de ca. 17.000 husholdninger.

Det færøske vejr kan være meget vekslende. Sol og blå himmel kan på samme dag
skifte flere gange til stærk vind, storm, regn og meget tæt tåge. Golfstrømmen
bevirker, at gennemsnitstemperaturen er 3 plusgrader om vinteren og 11 grader om
sommeren. Havnene er isfrie hele året, og i de lavtliggende, beboede områder
bliver sne for det meste kun liggende i kort tid. Tidligere havde vejret stor
indflydelse på det daglige liv og folks livsindstilling. Mange kalder Færøerne:
"Måske-land" (engelsk: "the Land of Maybe"), fordi vejret bestemmer, om aftaler
og planer kan overholdes.

Det vekslende vejr skaber en særlig stemning, som Sámal Joensen-Mikines
beskriver sådan:

Færøerne er i hovedsagen græsbevoksede med en udbredt forekomst af vilde
blomster. Der eksisterer træer, der ikke er en del af den oprindelige natur,
træerne er plantet i mindre skove i Tórshavn, Klaksvík, Trongisvágur, Vágur,
Selatrað, Kunoy og andre steder. Plantagerne må være godt indhegnede, således at
fårene ikke får adgang til træerne. For mange år siden har skove dækket øerne,
det ved man bl.a., fordi der findes kul f.eks. på Suðuroy, og uden træer ville
der heller ikke være noget kul, men der har været flere vulkanudbrud siden. I
nyere tid har træer ikke vokset vildt, man mener, at det skyldes, at får græsser
på alle bjerge, og derfor får træer ikke lov til at vokse af sig selv. Færøernes
fugle er præget af havfuglene, som i stort tal yngler i fjeldene og på
fjeldsiderne. Dyrelivet i øvrigt omfatter gråsæl og mindre hvalarter i de
kystnære område samt dyr, som er indvandret eller indført sammen med
befolkningen af øerne. Der er f.eks. vilde harer, som folk har lov til at jagte
nogle få dage om året. Det er forskelligt fra ø til ø, om der eksisterer harer,
og om man i det hele taget har lov til at jage dem. I Mykines blev de første
harer bragt til øen i 1965, og der plejer man ikke at jage dem. Jens Kjeld
Jensen, som bor på øen Nólsoy, har skrevet om de færøske harer på sin
hjemmeside. Han sammenligner harer fra Sumba, som ligger sydligst på Færøerne,
med harer fra Nólsoy. Det viste sig, at gennemsnitsvægten fra harerne fra Sumba
var 3045 g, Den største vejede 3900 g og den mindste vejede 2000 g. Angående
harerne fra Nólsoy, så var gennemsnitsvægten ca. 2700 g, og den største hare som
nogensinde er skudt i Nólsoy vejede 3450 g.

Færøerne opstod som nævnt ved vulkanske udbrud for ca. 60 mill.år siden.
Derefter var der en lang periode uden aktivitet, hvor der blev tid til, at skove
kunne nå at dannes. På det tidspunkt lå Færøerne langt sydligere end i dag, og
øerne havde et klima, der kan sammenlignes med det subtropiske klima i det
sydlige Japan. Det kan man se ud fra de plantearter, der findes som fossiler i
periodens kullag f.eks. den nu uddøde Metasequoia occidentalis og Tempeltræet.

Den seneste istid sluttede på Færøerne for ca. 12.000 år siden, og langsomt
begyndte planterne at vende tilbage. Klimaet var i begyndelsen arktisk, så
vegetationen lignede den, man kan opleve på Grønland i dag. På det tidspunkt
fandtes der endnu Dværg-Birk på øerne. Efterhånden som klimaet blev varmere,
ændredes også plantevæksten, sådan at Dværg-Birk forsvandt, mens Almindelig Ene
blev udbredt. Kort før bosættelsen blev klimaet mere fugtigt, og vikingerne
mødte øer, der var bevokset med kratskov og større, urteagtige planter.

Før landnamstiden havde de mest almindelige planter været arter fra fugtig eng,
dvs. hovedsagelig halvgræsser. Derudover var der Mjødurt, Potentil, Perikon,
Stenbræk, Djævelsbid og Strand-Vejbred. Desuden fandtes Ranunkel og Storkenæb,
men mindre udbredt.

Efter bosættelsen blev græsserne, der tidligere havde produceret mellem 20 og
30% af alt pollen, de største pollenproducenter (50-60% ). Samtidig dukkede der
pollen op fra Skræppe, udyrkede græsser (modsat kornarter som Byg og Havre),
Kabbeleje, planter af Nellike-familien (flere arter af markukrudt),
Korsblomst-familien, Læbeblomst-familien, Nælde og Kvan. selv om Stor Nælde på
forhånd var hjemmehørende på øerne, blev den begunstiget meget af menneskenes
ankomst.

Fra den første tid kan der nu findes pollen fra dyrkede planter (mest kornarter)
sammen med pollen fra store arter af vildgræs. I samme lag finder man pollen fra
Almindelig Firling, By-Skræppe, Eng-Kabbeleje, Fuglegræs, Hamp-Hanekro,
Hvidmelet Gåsefod, Krat-Viol, Lav Ranunkel, Skov-Springklap, Stor Vandarve,
Trævlekrone, flere arter af Vejbred og Vild Hør.

Ved Argisbrekka finder man tykke lag af rester fra Dun-Birk, og arten voksede på
stedet mellem 2460 f.Kr. og 770 e.Kr. Der er mange steder, hvor der vokser træer
på Færøerne i dag, men de fleste er plantede. Det viser sig, at Ene, Birk, og
Pil var almindeligt forekommende før bosættelsen, men i de samme lag findes også
pollen fra Ask, Eg, El, Elm, Fyr, Hassel, Lind og Røn.

I dag er vegetationen på Færøerne artsfattig og nærmest beslægtet med den i
Island eller på den nordlige del af De Britiske Øer. Den naturlige træ- og
buskvegetation mangler næsten helt, og man træffer mest lave pilekrat og
krybende former af Almindelig Ene. Der er plantet en del indførte træer og buske
på nogle af de største øer, og især nåletræerne synes at lykkes godt.
Situationen i dag er, at græsheder er den dominerende vegetationstype, ofte med
islæt af Hedelyng og Almindelig Blåbær. På højeste steder finder man en sparsom
vegetation af fjeldplanter. Omvendt ses den frodigste plantevækst i
klippesprækker og på lavtliggende klippehylder. Indhegnede områder, der
beskytter planterne imod fåregræsning, har også en rig flora. Færøerne har ca.
400 arter af karplanter, 400 arter af mosser og 250 laver.

Mennesker har siden bosættelsen indført ca. 100 arter som f.eks Kvan, der blev
dyrket af vikingerne, og som i mange generationer blev brugt til at modvirke
skørbug.

Kullagene på Suðuroy under de yngste basaltlag viser, at der i tertiærtiden har
været et mildt klima med udpræget skov. Alle nutidige træarter, hovedsagelig
Ahorn, ask, fyr og pil vokser kun under kultur. I dag er Viðarlundin Færøernes
eneste større skov.

Dyrkning af planter begrænser sig til græs, kartofler, kålroer og Have-Rabarber.
Korn var et vigtigt næringsmiddel før i tiden men dyrkes ikke mere, for
driftudgifterne er for store. Andre grøntsager dyrkes med et udmærket resultat
under glas. I vindbeskyttede haver er det muligt at dyrke almindelige grønsager
og bær. Hovedparten af øernes forbrug af frugt må dog importeres.

Færøernes isolerede beliggenhed bevirker, at mange dyrearter ikke er naturligt
forekommende, som f.eks. mange insektarter, tudser, ferskvandsfisk og
landpattedyr. Undtagelsen er gråsælen (Halicboerus grypus), der yngler overalt i
de mange grotter. I havet omkring Færøerne færdes storhvalerne, dog sjældent nær
kysterne. Tæt ved kysterne kan man ofte observere de mindre hvalarter, som
f.eks. grindehvalen (Globicephala melas), der – hvis grindeflokkene observeres –
med både drives ind i fjordene, hvor de hurtigt bliver dræbt. Se grindefangst.
Et specielt fordelingssystem sørger for, at hvalkødet bliver retfærdigt fordelt.

Sneglearten Polycera faeroensis er en af de få arter, der har fået et navn,
hvori Færøerne indgår.

Færøernes fugleverden omfatter mange forskellige rugefuglearter. Nationalfuglen
er Tjaldur (Strandskade). Færøerne er kendt for at have lunde, der bedre er
kendt under navnet søpapegøje, en flot farverig fugl.

Det var menneskene, der fra ca. år 600 medbragte de nu almindelige dyr: Sneharen
(Lepus Timidus), der i 1800 tallet blev indført fra Norge, samt mus og rotter,
som fra 1500-tallet kom med sejlskibene.

En del insektarter findes ikke, som f.eks stikmyg og bier. Almindelig er
natsommerfuglarten humleæder (Hepialus humuli). Ny på Færøerne er hvepsen, der
formodentlig er kommet med skib omkring 1998. En meget almindelig efterårsgæst
er ørentvisten.

Langt størstedelen af indbyggerne er færinger og er af nordisk og keltisk
oprindelse.

Nyere DNA undersøgelser viser, at de mandlige gener er 87% skandinavisk, mens de
kvindelige gener er 84% britisk (irsk/skotsk).

Færøerne har 49.755 indbyggere(1. aug. 2016), hvoraf ca. 20.000 bor i
hovedstaden, Thorshavn kommune (færøsk: Tórshavn), og 5.000 i Klaksvig (færøsk:
Klaksvík). Sproget er færøsk, der er et vestnordisk sprog i slægt med islandsk
og norsk. Dansk læres i skolen fra tredje klasse. Ved siden af rigsdansk som
fremmedsprog eksisterer der også en lokal accent, der ligner norsk, kaldes
gøtudanskt, som er dansk med færøsk udtale, ofte bruges det, når en dansk tekst
skal læses op.

98 procent af indbyggerne er danske statsborgere og dermed færinger, danskere
eller grønlændere. Ca. 5 procent er født i Danmark. Islændingene udgør den
største gruppe af udlændinge, fulgt af borgere fra Norge og Polen med hver 0,2
procent. Alt i alt lever der mennesker fra 77 forskellige lande på Færøerne.

Uofficielle tal peger i retning af, at der lever ca. 15-20.000 færinger i
Danmark og ca. 5.000 i Island. I august 2014 skrev aktuelt.fo, at en søgning hos
Danmarks Statistik viste, at ved årsskiftet 2013/14 boede 11.696 personer i
Danmark, som var født på Færøerne, heraf var 4.877 mænd og 6.819 kvinder. Udover
personer, som er født på Færøerne, er der også færinger i Danmark, som ikke er
født på Færøerne men er opvokset der eller har en eller begge forældre, som
kommer fra Færøerne. Mange unge færinger flytter til Danmark for at tage en
uddannelse, og mange af dem flytter tilbage, men der er også flere, som bliver
boende i Danmark, f.eks. fordi de finder en dansk partner. Der er et underskud
på 2000 kvinder på Færøerne.

Ifølge "Norden i tal 2014", som udgives af Nordisk ministerråd, så havde færøske
kvinder den højeste fertilitet i Norden, men da der er flere, der fraflytter
Færøerne, end der er nye tilflyttere, så sker der ikke de store bevægelser i
folketallet. Færøerne havde i 2012 Nordens mindste procentdel af ikke-rygere.
Angående salg af alkohol per person, så ligger Færøerne blandt de lande i
Norden, som har det mindste salg, på niveau med Island og Norge. Når det gælder
ulykke som dødsårsag, så havde Færøerne i 2012 Nordens laveste antal blandt
kvinder, 13 af 100.000, men samtidig Nordens højeste antal af dødsulykker blandt
mænd (63). Færøerne havde Nordens næsthøjeste antal af børn i pasning i 0 og
1-årsalderen næst efter Danmark. Færøerne havde Nordens største procentdel af
relativ arbejdskraft, men samtidig havde Færøerne også Nordens største
procentdel af kvinder, som arbejder deltid, idet over halvdelen af færøske
kvinder arbejdede deltid i 2013.

Blandt en del historikere har der været formodet, at de første faste beboere på
Færøerne var irske munke, der levede som eneboere. Synspunktet er dog altid mødt
skepsis af arkæologer, hvor nyere kildeforskning bekræfter arkæologernes
synspunkt. Det kan med sikkerhed fastslås, at Færøerne som tidligere nævnt blev
befolket af vikinger, og disse bosatte sig rundt om på øerne, hvorved der
efterhånden etableredes en befolkning på omkring 4.000 mennesker. Omkring
1349-1350 blev befolkningstallet halveret på grund af pesten "Den sorte død".
Senere indvandring fra Shetlandsøerne, Orkneyøerne og Norge gjorde, at
befolkningstallet stabiliserede sig på ca. 5.000 indbyggere.

Færøerne har i flere omgange fornyet fiskeflåden, i slutningen af 1880'erne blev
engelske slupper købt til landet, senere kom motorskibe og i 1980'erne blev
trawlerflåden fornyet, det har gjort Færøerne mindre afhængige af fiskeri i
nærheden af de færøske kyster og af landbrug, og efter forbedring af
befolkningens sundhedstilstand, tidobledes folketallet fra slutningen af det 18.
århundrede og de næste 200 år frem til de nu knap 50.000.

I starten af 1990'erne ramtes Færøerne af en økonomisk krise, der medførte
arbejdsløshed og økonomiske stramninger. Som en følge heraf udvandrede ca. 10 %
af befolkningen, hvoraf hovedparten til Danmark. Krisen var dog i alt væsentligt
overvundet i 1995, og mange af de fraflyttede er siden vendt tilbage til
Færøerne.

Færøerne har ikke indført CPR-nr. til befolkningen, i stedet har man p-tal
(persontal), som har tre cifre efter fødselsdatoen, det er kommunerne som
registrerer tilflytninger og giver oplysningerne videre til Landsfólkayvirlitið.
Hagstova Føroya fører statistik over bevægelser i folketallet på deres database,
som folk kan søge i på hagstova.fo. Pr. 1. januar 2014 blev indbyggerantallet
talt til 48.190 personer.

Færøerne har en høj forventet levetid, højere end f.eks. Danmark. Færøske
kvinder kunne i 2014 ved fødslen forvente en levetid på 84,1 år, mens færøske
mænd fra fødslen kunne forvente at leve til de er 79,4 år.

I 2015 blev det stadfæstet, at verdens ældste søskende er født, opvokset og
bosat på Færøerne. Der er tale om ægteparret Elsebeth og Magnus Olsen's børn,
der kommer fra bygden Rituvík. Den ældste er født i 1920, den yngste i 1938. De
fyldte 1.000 år tilsammen i juli 2012. I juli 2015 runder de tilsammen 1.036 år.
Faderen døde, da det yngste barn kun var 2 år gammelt. Moderen formåede dog at
holde sammen på familien og alle voksede op sammen. De klarede sig bl.a. ved, at
de to ældste sønner sejlede med fiskeskibe under 2. verdenskrig og gav pengene
til moderen. Det gav god løn at sejle under 2. verdenskrig, da det var meget
farligt. Færøske skibe fragtede fisk fra Island til Storbritannien under krigen,
ca. 300 færøske mænd mistede livet på havet under 2. verdenskrig.

I 2005 blev en færøsk genetik-biobank etableret. Siden 2011 har FarGen projectet
været på den færøske finanslov og finansieres også af Folketinget med 10
millioner kroner. I september 2016 blev projektet iværksat på Færøerne, hvor de
første blodprøver blev taget til projektet. Det formodes, at Færøerne med en
befolkning på 49.000 er et af de genetisk mest homogene folk i Nordatlanten, og
genforskning er allerede foregået der indenfor monogene og komplekse sygdomme.
Efter planen skal der tages blodprøver af 1.500 færinger, som melder sig
frivilligt til at deltage i FarGen projektet, hvorefter blodprøverne skal
genomtestes for at få kortlagt et færøsk referencegenom. Projektet vil gøre det
muligt for forskere at forske i, hvordan gener, miljø og livsstil påvirker
færingers helbred. Projektet vil også øge viden om genetiske sygdomme og på
længere sigt kunne medvirke til at tilpasse medicin til den enkelte patient.

Færøerne har folkeskole, gymnasiale uddannelser, erhvervsskoler og en række
videregående uddannelser. I 1979 blev der indført et selvstændigt
uddannelsessystem på Færøerne. Dog er antallet af uddannelser begrænset, og
mange må rejse til udlandet for at studere. Årligt læser omkring 500 færinger på
videregående uddannelser på Færøerne, mens omtrent 1000 tager til Danmark. De
seneste år er flere og flere også rejst til andre lande, også udenfor de
nordiske lande, for at studere. F.eks. læser flere i Aberdeen. Da det er ret
svært at komme ind på medicinstudiet i Danmark er flere færinger begyndt at læse
i andre lande, f.eks. i Polen. I december 2012 fik den første af de færøske
medicinstuderende i Polen sit bevis. Atten andre færinger studerede på det
tidspunkt medicin ved det pågældende universietet i Polen. Efter
hjemmestyreordningen 1948 blev færøsk hovedsproget på Færøerne, mens dansk blev
det officielle andet sprog og har også nu en central rolle på Færøerne. Det er
det første fremmedsprog, som børnene lærer, fra tredje klasse, og fra fjerde
klasse engelsk.

I Tórshavn ligger Færøernes Universitet (færøsk: Fróðskaparsetur Føroya). Det
blev grundlagt den 20. maj 1960 og er det eneste universitet på Færøerne. Den 1.
august 2008 blev Færøernes Univeristet udvidet med flere andre allerede
eksisterende uddannelser. Lærerseminariet (færøsk: Føroya Læraraskúli) og
sygeplejerskeuddannelsen (færøsk: Sjúkrarøktarfrøðiskúlin) blev fusioneret med
universitetet, som beholdt det gamle navn. De studerende, der læser til lærer
eller sygeplejerske, kan således kalde sig BA efter endt uddannelse. I Tórshavn
kan man også læse til navigatør eller maskinmester ved Vinnuháskúlin. I Klaksvík
kan man tage maritime uddannelser og sikkerhedskursus på Sjónám. I Vestmanna kan
man tage en tre-årig gymnasial uddannelse med særligt fokus på fiskeindustrien
på Fiskivinnuskúlin. Der er gymnasier i Tórshavn, ved Kambsdalur (ved
Fuglafjørður i Eysturoy) og mellem Hov og Porkeri på Suðuroy (Miðnámsskúlin í
Suðuroy), HF er i Tórshavn, Kambsdalur og Klaksvík. Handelsskole er i Tórshavn
og Kambsdalur. Føroya Fólkaháskúli (dansk: Færøernes Folkehøjskole) er i
Tórshavn. Heilsuskúli Føroya er på Suðuroy i samme bygning som gymnasiet, der
kan man læse SOSU uddannelserne. Tekniske skoler er i Tórshavn og Klaksvík.

Det traditionelle færøske køkken har igennem århundreder udviklet sig på sin
egen måde på grund af Færøernes beliggenhed langt ude i Nordatlanten. Klimaet er
ikke velegnet til dyrkning af korn og frugt. Grønsager kan dyrkes vindbeskyttede
steder, som f.eks ved bunden af fjordene. (Se også færøsk landbrug).

Færøsk mad består for en stor del af kød af opdrættede dyr samt af vilde land og
havpattedyr og fugle samt af fisk. Kartofler blev almindelige i 1800-tallet og
er for de fleste uundværlig i dag og spises daglig. Skærpekød spises ofte som
pålæg på rugbrød eller drýlur, tørsaltet spæk af grindehval spises ofte sammen
med tørret eller kogt grindekød (tvøst), med tørret fisk eller ræst fisk.
Tørsaltet spæk gemmes mørk i salt og kan holde sig i lang tid. Det tørrede kød
spises, som det er. En delikatesse er garnatálg, som kun skal fermentere i tre
måneder. Indholdet er tilberedte indvolde pakket i mavenettet og lukket så
grundigt inde, at det er som en vakuumpakning. Den færdige garnatálg skæres i
skiver, smeltes på en pande og spises som sovs til ræstfisk (lufttørret
fermenteret fisk, der efterfølgende er kogt.

Selv i dybfryserens tidsalder bliver fisk, fåre- og hvalkød hængt til
lufttørring i den traditionelle færøske hjallur, et træskur med
luftgennemstrømning, hvor man også konserverer færdiglavede specialiteter ved
lufttørring. Færingerne lufttørrer den største del af egen fårekødsproduktion.
Efterårets vejr har indflydelse på, om tørringsprocessen lykkes, og kødet dermed
får den rigtige smag. Vejret må ikke være for varmt, da fluerne så kan lægge æg
og kødet derved bliver ødelagt af maddiker.

I februar 2017 modtog restauranten Koks én stjerne i Michelinguiden. Koks bruger
primært lokale råvarer som fisk, skaldyr og lam, Restauranten var i Hotel
Føroyar de første år, men siden maj 2016 har restaurant Koks været i Kirkjubøur.

Fra ca. år 625 formodes det, at keltiske munke var de første fastboende
mennesker på Færøerne. Myterne fortæller, at de blev fordrevet af de hedenske
nordboere, som i år 999 mere eller mindre frivilligt blev kristnet af
vikingehøvdingen Sigmundur Brestisson. Færøerne var indtil reformationen
underlagt den norske ærkebiskop i Trondheim.

Næsten alle færinger er kristne. 82% tilhører den evangeliske-lutherske
folkekirke. Ca. 7% tilhører Brødremenigheden, der opstod omkring 1900 inspireret
af den skotske vækkelseprædikant William Gibson Sloan. 5% tilhører andre
kirkelige retninger som Pinsemissionen og Adventisterne, (der også driver en
større privatskole i Tórshavn). Den katolske menighed i Tórshavn har 70
medlemmer. Menigheden driver også en større børnehave med bl.a. nonner fra
franciskanerordenen som pædagoger. Der findes desuden en lille gruppe, der
bekender sig til den ikke-kristelige religion Bahai.

Af kendte kirker kan nævnes Olavskirken og den ikke færdigbyggede kirke
Magnuskatedralen i Kirkjubøur, Tórshavn Domkirke, St. Mariekirken i Tórshavn
(katolsk), Christianskirken i Klaksvík og ved siden af de gamle færøske
trækirker fra 1800-tallet, bygdekirkerne i Vágur, Fámjin, Gøtugjógv og Toftir.

Bibelen blev i 1948 oversat til færøsk af Victor Danielsen fra Brøðrasamkoman,
og i 1961 fuldendte Kristian Osvald Viderø den i 1944 afdøde Jákup Dahls
bibeloversættelse til brug i Folkekirken. Dahl havde dog allerde færdiggjort Ny
Testamente i 1937, og kirken havde straks taget det i brug.

Konservative kristne holdninger spiller en stor rolle i det offentlige og
politiske liv. Færøerne har således ikke indført ret til fri abort, ligesom
færøske homoseksuelle ikke har ret til at indgå registreret partnerskab. I
kølvandet på en meget omtalt hate crime mod en homoseksuel færøsk musiker vedtog
Lagtinget dog i efteråret 2006 efter intens debat et lovforslag, der forbyder
offentlig forhånelse af seksuelle mindretal.

På Færøernes nationaldag Olavsøka, 29. juli 2007, overtog landsstyret ansvaret
for folkekirken, som derefter ikke længere er en del af den danske folkekirke.
Fólkakirkjan ledes af biskop Jógvan Fríðriksson i Tórshavn Domkirke. Fríðriksson
blev biskop samtidig med at kirken blev selvstændig. Kirkens formelle overhoved
er imidlertid Lagmanden. Fólkakirkjan er inddelt i seks regioner, 14 prestegjeld
og 58 menigheder. Eftersom kirken kun har 22 præster, må en del gudstjenester
forrettes af ikke præsteviede personer.

Færøerne er en selvstændig nordisk kulturnation og har Tórshavn som det
kulturelle midtpunkt, bl.a. med det markante Nordens Hus (Norðurlandahúsið),
hvor landets vigtigste kulturbegivenheder arrangeres. Nationalfestdag er
Ólavsøka den 28./29. juli.

Sproget er et af de vigtigste aspekter i den færøske kulturelle identitet, og
derfor er færingerne meget bevidste omkring bevarelsen af det færøske sprog.
Færøsk kultur er præget af et rigt kunst og musikliv med mange udøvende
kunstnere. Særlig Kristian Blak har med sit pladeselskab "Tutl" i Tórshavn i
over 25 år været en inspirationskilde for færøsk musik.

Bygden Kirkjubøur på øen Streymoy er et af de vigtigste historiske- og
kulturelle steder på Færøerne. Her ses blandt andet Magnus-katedralen (nu ruin),
Olavs-kirken og Kongsgården, som er nogle af Færøernes største seværdigheder.
Kirkjubøur har søgt om optagelse på UNESCO's liste over verdensarv i Europa I
middelalderen var Kirkjubøur bispesæde.

Færøerne har meget rige traditioner inden for folkesang og –dans, og den færøske
kædedans, med de dertil hørende færøsk-sprogede kvad (som fx Ormurin langi og
Sigmunds kvæði Yngra) og dansk-sprogede folkeviser (som fx Dronning Dagmar og
Holger Danske og Burmand), danses og synges stadig overalt på Færøerne, der er
et af de få steder i Europa, hvor denne gamle middelaldertradition stadig lever.

De færøsk-sprogede kvadtekster blev i løbet af 1800-tallet indsamlet og
nedskrevet, og de kom til at udgøre en væsentlig del af grundlaget for det
moderne færøske skriftsprog.

Troldene er uden sammenligning de dummeste væsener i det færøske sagn univers.
De beskrives oftest som store, groteske og behårede og har tilsyneladende lange
arme.

Riser, en slags overdimensionerede jætter, forekommer, lige som trolde og
huldefolk, ofte i færøske sagn, myter og eventyr. De er for det meste rent
naturmytiske væsener, som man har brugt som forklaring på specielle
ejendommelige naturfænomener. Det bedst kendte eksempel er Risin og Kellingin
(Jætten og Kællingen).

Færøerne er et land rigt på forfattere, hvoraf nogle af disse forfatter har
opnået internationalt anerkendelse. V.U. Hammershaimb var den person, som skabte
det færøske skriftsprog og dermed grundlaget for, at den færøske litteratur
opstod. Færøerne har stolte traditioner inden for både børne- og
voksenlitteraur, der rækker langt tilbage i tid.

Færøernes Nationalbibliotek (færøsk: Føroya Landsbókasavn) er beliggende i
Tórshavn, hvis hovedopgave er at samle, registrere, bevare og udbrede viden om
litteratur vedrørende Færøerne. Nationalbiblioteket fungerer også som
forskningsbibliotek og offentligt bibliotek. Foruden Nationalbiblioteket
eksisterer der på Færøerne 15 kommunalbiblioteker og 11 skolebiblioteker.

Færøerne har en række museer og gallerier. Føroya Fornminnissavn, Historisk
museum; Listasavn Førøya - Færøernes Kunstmuseum; Náttúrugripasavnið – Færøernes
Naturhistoriske Museum; Norðurlandahúsið - Nordens Hus; Heima á Garði, Hoyvík,
Frilandsmuseum i Hoyvík; Føroya Sjósavn, Færøernes Akvarium i Argir; Galerie
Focus, Glarsmiðjan; Listagluggin - Kunst Galleri;

Nutiden byder på Færøske frimærker, der er designet af Færøernes
billedkunstnere.

Færøerne har både sangere og bands, som er blevet et kendt navn i andre lande
end Færøerne. De mest kendte solister er Eivør Pálsdóttir og Teitur Lassen. Af
anerkendte klassiske komponister kan nævnes Sunleif Rasmussen. Manden bag
pladeselskabet Tutl, Kristian Blak, er også komponist af klassisk musik og kendt
i flere lande. Han kommer fra Fredericia, men har boet på Færøerne siden 1974.
Af bands, som har tourneret i flere forskellige lande kan nævnes Týr, som må
regnes for at være det mest kendte færøske band i nyere tid.

Færøerne har haft flere deltagere i danske og andre nordiske talentkonkurrencer,
f.eks. Dansk Melodi Grand Prix, X Factor, Team Ninja Warrior Danmark m.m.:

Færøske filminstruktører har lavet flere kortfilm specielt de sidste årtier, og
bl.a. Katrin Ottarsdóttir har instrueret tre spillefilm, flere kortfilm og
dokumentarfilm siden hendes debut i 1989 med Atlantic Rhapsody. I 2012 blev den
færøske filmpris Geytin etableret. Der er tale om to filmpriser som overrækkes
en gang om året ved en filmfestival i Nordens Hus i Tórshavn i december.
Insruktørerne tilmelder selv sine film, og derefter udvælger et udvalg op til 10
film, som alle vises ved begivenheden i Nordens Hus. Hovedprisen på 25.000
kroner og en statuette kaldes Geytin og gives af Nordens Hus, mens andenprisen,
Tilskuerprisen (Ákoðaravirðislønin), er på 15.000 kroner og gives af Thorshavns
kommune. Sakaris Stórá vandt den første Geytin i december 2012 med filmen
Summarnátt (Sommernat). I februar 2014 vandt hans film Vetrarmorgun
(Vintermorgen) tre priser ved Berlinalen. I 2012 vandt Annika á Lofti
Tilskuerprisen. I 2013 vandt Dávur Djurhuus Geytin for kortfilmen Terminal, mens
Jónfinn Stenberg vandt Tilskuerprisen for kortfilmen Munch. I 2014 var det samme
person som vandt begge filmpriser, da Heiðrikur á Heygum vandt både Geytin og
Tilskuerprisen for den 30 minutter lange gyserfilm Skuld (Skyld).

Over 13.000 færinger er sportsligt aktive i foreninger fordelt på idrætsgrenene
fodbold, roning, håndbold, volleyball, svømning, gymnastik, badminton, ridning,
bordtennis, atletik og judo som den mindste, men alligevel med 100 aktive
medlemmer. Færingerne deltager ved de paralympiske lege for handicappede
idrætsfolk. Desuden forhandles der ihærdigt på at blive medlem af IOC og søgte
om medlemskab i 1984, før IOC ændrede reglerne, som nu siger, at det kun er
selvstændige stater, der kan blive medlemmer af IOC. I oktober 2014
bekendtgjorde Lagmandskontoret, at lagmanden ville tage kampen op, for at
Færøerne skulle blive indlemmet i IOC. Den 21. maj 2015 var daværende lagmand,
Kaj Leo Johannesen, til møde med IOC, hvor han havde et brev fra daværende
statsminister, Helle Thorning-Schmidt hvori hun meddelte, at Danmark støttede
Færøernes ønske om selvstændig medlemskab af IOC. Konklusionen fra mødet var, at
der blev nedsat en arbejdsgruppe, som skulle arbejde med at belyse Færøernes
ansøgning fra 1984 om medlemskab af IOC. Lagmanden inviterede IOC's præsident,
Thomas Bach, til Færøerne for at han kunne få bedre indblik i sport på Færøerne.
Indtil nu (april 2016) har to færøske idrædtsfolk deltaget ved OL, begge
repræsenterede Danmark: Pál Joensen i svømning i 2012 og Katrin Olsen i roning i
2008. Færøerne deltager i Island Games (Ø-legene), som er en international
idrætskonkurrence for øer eller ø-grupper, som arrangeres hvert andet år i ulige
år siden 1987. Færøerne var vært i 1989 og har søgt om at blive vært igen i 2019
eller 2021, men det bliver i hvert fald ikke i 2019, eftersom Færøerne endnu
ikke har en godkendt golfbane, som er et af kravene for at en ø eller ø-gruppe
kan blive vært for legene. Færøerne vandt Island Games 2009 som blev holdt i
Åland, Færøerne vandt med 34 guld, 23 sølv og 24 bronse medaljer indenfor
idrætsgrenene badminton, bueskydning, gymnastik, volleyball, judo og svømning.

Færøernes fodboldlandshold er det nationale færøske herrelandshold i fodbold.
Færøernes nationalstadion er Tórsvøllur i Tórshavn.

Det færøske fodboldforbund blev stiftet 1979. Siden optagelsen i UEFA og FIFA i
1988 er interessen for fodbold blevet stor på øerne. Landsholdet har haft enorm
betydning for færøsk fodbold. Der er bygget mange nye baner, og der hentes mange
nye talenter til A-landsholdet fra flere ungdomslandshold. Der er tæt samarbejde
mellem klubberne og det færøske fodboldforbund og samarbejde med DBU om
træneruddannelsen.

England, Skotland, Wales, Nordirland og Færøerne er de eneste ikke-selvstændige
lande, som er medlemmer i UEFA. Landenes historiske rettigheder har sikret dem
deres forbliven i UEFA og FIFA, og de deltager som sådan i kvalifikationerne til
Europamesterskaberne og Verdensmesterskaberne. Færøerne har dog endnu ikke
opnået kvalifikation til nogle af delene.

Nationalsporten på Færøerne er roning i de traditionelle tunge færøbåde af træ
med rodysten med de bedste roere fra hele Færøerne den 28. juli på Ólavsøka i
Tórshavn som årets højdepunkt. Roningen foregår i Atlanterhavet, dog tæt ved
kysten, og er vældig anstrengende. Ved samme lejlighed afholdes det årlige
nationalmesterskab i flere forskellige bådklasser. Der roes i såkaldte
5-mannafør, 6-mannafør, 8-mannafør og 10-mannafør. De største både er 8 og
10-mannafør, og disse roes kun af mandlige roere. Piger og kvinder ror kun i de
mindste bådtyper: 5-mannafør og 6-mannafør. Først starter børnekaproning for
børn under 15 år, de ror 500 meter. Rækkefølgen kan variere lidt fra år til år
og fra stævne til stævne, men det plejer alligevel at ligge nogenlunde fast. Dog
kan ældre roere også få plads til at ro indimellem. De ældre (oldboys/oldgirls
eller masters, som de kaldte sig i 2012) plejede ikke at ro om færømesterskabet,
men det gjorde de i 2012. Kl. 15 plejer kaproning for unge mellem 15 og 18 år at
starte, først de unge mænd, og dernæst kvinder over 18 i en bådklasse, som er
lidt større, men med samme antal roere, nemlig 6 roere samt en styrmand. Antal
roere varierer efter bådklasse, det mindste antal roere er seks, og det største
antal roere er 10. Alle både har en styrmand (m/k), som styrer båden ved at
holde i et reb, der er bundet fast i roret. Børnene ror kun 500 meter, de unge
mellem 15 og 18 ror 1000 meter. Seksmannafør ror også 1000 meter, medens
8-mannafør ror 1500 meter og 10-mannafør ror 2000 meter. Dog er der ikke plads
til dette alle steder. F.eks. er havnen i Tórshavn for kort til at have
kaproning i 1500 meter og 2000 meter, så alle de voksne og unge mellem 15 og 18
ror kun 1000 meter. Der er syv stævner med FM kaproning hver sommer. Den første
kapronings festival starter altid i Klaksvík den første weekend i juni eller den
sidste weekend i maj, og den sidste ender altid i Tórshavn den 28. juli. De
øvrige kaproningsstævner eller festivaler varierer efter et bestemt mønster, da
der er nogle bygder, der skiftes til at afholde stævnerne.

I 1986 roede Ove Joensen fra øen Nólsoy fra Færøerne til Danmark i en robåd. Han
blev kendt i Danmark som Ro-Ove. Ove Joensen døde året efter i en drukneulykke.
Den færøske havroer Livar Nysted (f. 1970) har sat fem verdensrekorder da han
sammen med andre har krydset Nordatlanten, Sydatlanten og det Indiske Hav i 2010
og 2013.

To færøske roere er eller har været på det danske landshold for roning i
sculler: Katrin Olsen deltog ved OL for Danmark i 2008 i dobbeltsculler. Sverri
Sandberg Nielsen blev udtaget til Danmarks U23 landshold i 2013 og til senior
landsholdet i 2014. Han var 0,26 sekund fra en OL kvalifikation i 2016. Sverri
Nielsen har flere gange sat dansk rekord i ergometerroning i 2000 meter og har
vundet både DM og EM i disciplinen. Ved EM i ergometerroning 2017 i Paris deltog
ti færinger, de vandt ni medaljer, fire guld, tre sølv og to bronze.

Der ligger svømmehaller i Tórshavn, Argir, Klaksvík, Fuglafjørður, Leirvík,
Gøta, Strendur, Toftir, Vestmanna, Kollafjørður, Kvívík, Sørvágur, Hestur,
Sandur, Tvøroyri og Vágur. Flere af hallerne, særlig ude på de små steder, er
dog lukket om sommeren. Der er svømmeklubber i de største bygder og byer.
Færøernes første svømmehal med et 50-meter langt svømmebassin bygges i Vágur
2013-15 og forventes at åbne engang i vinteren/foråret 2015. Færøerne har flere
svømmere, som har deltaget til EM og VM, hvor specielt en svømmer har opnået
særlig gode internationale resultater. Det er Pál Joensen, som er den eneste
færøske svømmer som nogensinde har svømmet til OL, det gjorde han i 2012, da han
svømmede for Danmark. Han vandt ikke nogen medalje ved den lejlighed, men han
har vundet to sølv medaljer ved EM på langbane i 2014 i Berlin i henholdsvis
1500 og 800 meter fri, en sølv medalje ved EM på langbane i 2010 samt en sølv
medalje i 1500 m fri i ved EM i Herning i 2013. Ved VM har han vundet en bronze
medalje til VM på kortbane i 2012 i Istanbul, i 2014 blev han nummer fire i 1500
m fri ved VM i Doha på kortbane, hvor han satte nordisk rekord. Magnus Jákupsson
(født 1994) er født og opvokset på Færøerne og svømmede for Færøerne, indtil han
i 2011 flyttede til Danmark og skiftede svømmenationalitet til dansk. I 2013
blev han danmarksmester i 50, 100 og 200 m ryg både på langbane og på kortbane
og satte ny dansk rekord i 50 m ryg på kortbane i tiden 24.21 (sammen med
Andreas Schiellerup, som svømmede distancen på præsis samme tid), og i desember
2013 forbedrede han sin egen danske rekord i 50 meter rygsvømning i tiden 24.06
ved EM på kortbane i Herning.

Færøerne har håndboldliga for mænd og kvinder og børnene spiller også håndbold.
I 2014 har mændenes liga syv hold, de hedder: VÍF (fra Vestmanna), Kyndil (fra
Tórshavn), H71 (fra Hoyvík), KÍF (fra Kollafjørður), Neistin (fra Tórshavn),
StÍF (fra Strendur og Skála), Team Klaksvík (fra Klaksvík). Kvindernes liga har
også syv hold, de hedder: Neistin (fra Tórshavn), Kyndil (fra Tórshavn), VÍF
(fra Vestmanna), VB (fra Vágur), StÍF (fra Strendur og Skála), Stjørnan (fra
Klaksvík) og Sóljan (fra Sandavágur). En mandlig færøsk håndboldspiller, Jóhan á
Plógv Hansen, spiller håndbold i den danske håndboldliga for Skanderborg
Håndbold, han spiller som højrefløj. Jóhan Hansen valgte at skifte
håndboldnationalitet fra Færøerne til Danmark i 2013 efter anmodning fra bl.a.
landsholdstræner Ulrik Wilbek. Hansen fik karantæne i halvandet år, hvor han
hverken måtte spille for Færøernes eller Danmarks håndboldlandshold. Den 5.
januar 2015 fik Hansen debut for Danmarks U21 landshold i landkamp mod Sverige.

Den 8. januar 2017 kvalificerede et færøsk håndboldlandshold for første gang
nogensinde til et VM slutspil, da Færøernes U21 håndboldlandshold for mænd vandt
gruppe 7 i den indledende fase og dermed kvalificerede sig til Junior-VM i
håndbold 2017. De vandt alle tre kvalifikationskampe, som var imod Schweiz,
Israel og Finland.

Skak er en gammel tradition på Færøerne. Før i tiden snittede spillerne selv
deres egne brikker og gav dem egne navne. Mange talentfulde spillere har vundet
konkurrencer i de nordeuropæiske lande. Helgi Dam Ziska (født 1990) blev
International Mester i 2007, han vandt det nordiske mesterskab i 2009 og har
deltaget i Skakolympiade flere gange for Færøerne. Ved Skakolympiaden 2016
opnåede Ziska som den første og eneste færing nogensinde at vinde
stormester-titlen. Ved Skakolympiaden 2012 opnåede Færøerne en scoringsprocent
på 56 og endte som nummer 68 af de 157 deltagende lande, det var det hidtil
bedste resultat.

Der er flere atletikklubber på Færøerne, f.eks. Bragdið i Tórshavn og Treysti i
Klaksvík. Flere årlige løb arrangeres på Færøerne hvert år, f.eks. Tórshavn
maraton, Ólavsøkuløbet, Kvindeløbet (som bladet Kvinna arrangerer),
Flagdagsløbet og Fólkaheilsurenning (Folkesundhedsløb), Halvmarathon i Klaksvík.
Flere færøske atleter har haft gode resultater både på Færøerne og i andre
lande, nævnes kan f.eks. Joan Bláfoss (triatlon og løb), Marna Egholm (løb),
Valborg Heinesen (løb), Pól Sundskarð (ekstremløb), Marnar Djurhuus (løb),
Rebekka Fuglø (løb), Guðmundur Joensen (triatlon, cykling, løb), Bjørk Herup
Olsen (løb), Rúni Seloy (løb) og Súsanna Skylv Sørensen (triatlon, duatlon, løb,
roning og cykling). Indendor gymnastik og atletik har Øssur Debes Eiriksfoss
klaret sig godt, han blev danmarksmester i 2013, og samme år vandt han tre
guldmedaljer og seks sølvmedaljer Island Games. Han er den eneste færing, som
har kvalificeret sig til VM, det gjorde han i 2013, da han repræsenterede
Danmark og blev nummer 60 ud af 122 deltagere.



https://da.wikipedia.org/wiki/D-dag

D-dag (D-day) var dagen d. 6. juni 1944, hvor de Allierede gik i land i
Normandiet i Nordvestfrankrig under 2. verdenskrig. Landgangen, som også blev
kaldt Operation Neptune, var indledningen på en større operation ved navn
Operation Overlord, der havde som endeligt mål, at befri Europa fra den tyske
besættelse. Operation Overlord begyndte på D-dagen og sluttede d. 19. august
1944, da de Allierede krydsede Seinen. Over 70 år senere er invasionen af
Normandiet stadig den største amfibieoperation i historien og involverede mere
end tre millioner soldater, der krydsede den Engelske Kanal fra England til
Normandiet.

De allierede styrker, der primært kom i kamp i Normandiet, var fra USA,
Storbritannien og Canada. Også større frie franske og polske styrker deltog i
slaget efter selve landgangen. Der deltog desuden tropper fra Belgien,
Tjekkoslovakiet, Grækenland, Holland, Norge og enkelte søfolk fra Danmark.

Selve invasionen begyndte med indsættelse af tropper med faldskærm og svævefly,
massive luftbombardementer og beskydning fra krigsskibe. Tidligt om morgenen 6.
juni begyndte landsætningen af tropper på kysten. Tropperne blev udskibet fra
baser langs Englands sydkyst. Den vigtigste af disse var Portsmouth. Slaget om
Normandiet fortsatte i to måneder med militære operationer, der skulle etablere
og udvide et brohoved og til sidst foretage et udbrud. Slaget om Normandiet
sluttede med befrielsen af Paris og Falaise-lommens sammenbrud i slutningen af
august 1944.

Adolf Hitler beskrev udfaldets betydning: "I øst kan vi tillade et tab af
territorium, uden at det er et dødeligt slag mod Tysklands chance for
overlevelse. Sådan forholder det sig ikke i vest! Hvis det lykkes for fjenden
her, vil der følge uoverskuelige konsekvenser inden for kort tid."

Efter den tyske hær invaderede Sovjetunionen i 1941 med Operation Barbarossa,
havde Sovjetunionen været Tysklands primære modstander på det europæiske
kontinent. USA's præsident Franklin D. Roosevelt og Storbritanniens
premierminister Winston Churchill havde lovet, at USA og Storbritannien ville
åbne en "anden front" i Europa for at hjælpe Sovjetunionen med at nedkæmpe
Tyskland, først i 1942 og så igen i foråret 1943.

Briterne med Churchill i spidsen ønskede at undgå de selvmorderiske
frontalangreb, man havde oplevet under 1. verdenskrig. Churchill og den britiske
generalstab ønskede en strategi, der skulle optrappe de guerillaoperationer, der
blev koordineret af Special Operations Executive (SOE). De regulære styrker
skulle samtidig angribe fra Middelhavet, mod Wien og ind i Tyskland fra syd. Et
sådant angreb mente man også kunne skabe en barriere, der ville begrænse den
sovjetiske indtrængen i Europa. USA mente, at den mest effektive løsning var at
angribe ad den korteste rute til Tyskland med udgangspunkt i den stærkeste
allierede magtbase i Europa; England. De gjorde det klart, at de ikke ville bøje
sig, og at dette var den eneste strategi, de ville støtte i længden. To
indledende forslag blev opridset: Operation Sledgehammer, der var planen for en
invasion i 1942, og Operation Roundup, en plan for et større angreb i 1943.
Roundup blev tilpasset og blev til Operation Overlord, selvom den blev forsinket
indtil 1944.

Planlægningen startede for alvor i marts 1943. Planlægningen blev først udført
af den britiske chef for den allierede generalstab, generalløjtnant sir
Frederick E. Morgan og hans amerikanske næstkommanderende generalmajor Ray W.
Barker. Planen blev senere overtaget og finpudset af SHAEF (Supreme
Headquarters, Allied Expeditionary Force) i januar 1944 under ledelse af general
Dwight D. Eisenhower.

De allierede jagerflys korte rækkevidde fra de sydengelske flyvestationer
begrænsede valget af det område, hvor man kunne landsætte tropper. Geografien
reducerede valgmulighederne til to steder: Pas-de-Calais og Normandiets kyst.
Fordi Pas de Calais var tættest på England, var det bedst egnet til en landgang.
Pas de Calais tilbød den mest direkte rute til Tyskland, og var derfor det bedst
befæstede og forsvarede. Derfor blev Normandiet valgt til invasionen.

Delvis på grundlag af erfaringer fra Diepperaidet d. 19. august 1942 besluttede
de Allierede at undlade at angribe en af de franske havne direkte i angrebets
første fase. En landsætning af tropper over en bred front i Normandiet ville
true havnene i både Cherbourg og havne længere vestpå i Bretagne. Samtidig ville
det gøre et angreb mod Paris og den tyske grænse muligt. Normandiets kyst var
lettere forsvaret, og et uventet men strategisk godt sted at etablere et
brohoved. Potentielt kunne man forvirre og sprede de tyske forsvarere.

Først i november 1943 blev Eisenhower udpeget som øverstbefalende for de
allierede styrker i Vesteuropa. I januar 1944 blev general Bernard Law
Montgomery chef for 21. armégruppe, hvis tropper skulle udføre invasionen. Han
skulle også stå for udarbejdelsen af invasionsplanen.

På dette stade i planlægningen foreslog planlæggerne en landsætning af tre
divisioner fra havet og to divisioner fra luften. Montgomery optrappede hurtigt
antallet af tropper til fem divisioner fra havet og tre fra luften og et angreb
mod Utah Beach. Til at begynde med havde Montgomery bedt om fem luftbårne
divisioner, men der var kun transportfly til at indsætte tre. I alt ville 47
divisioner blive sat ind i slaget om Normandiet: 19 britiske, fem canadiske og
en polsk, alle under britisk kommando. Dertil kom 21 amerikanske divisioner og
en fra de frie franske. Samlet var det 1,4 millioner mand. Den 7. april og 15.
maj præsenterede Montgomery sin strategi for invasionen på St Paul's School. Han
forudså, at slaget ville vare halvfems dage, og ville slutte når alle tropper
havde nået Seinen, ved at dreje angrebsaksen om byen Caen.

Omkring 6.900 fartøjer, heraf 4.100 landgangsfartøjer, skulle deltage i
invasionen under kommando af admiral sir Bertram Ramsay. Ramsay havde også været
involveret i landsætningerne i Nordafrika og Italien. 12.000 fly under Air
Marshal Sir Trafford Leigh-Mallory skulle støtte landsætningen. 1.000
transportfly skulle indsætte faldskærmstropperne, 10.000 ton bomber skulle
kastes over de tyske forsvarsstillinger, og 14.000 togter skulle flyves.

Målet for de første 40 dages kampe var at erobre et brohoved, der skulle
inkludere byerne Caen og Cherbourg. Specielt Cherbourg var vigtig, fordi byen
havde en dyb havn, der kunne modtage forsyninger. Efterfølgende skulle man bryde
ud af brohovedet, befri Bretagne og atlanterhavshavnene dér, og fortsætte til
man nåede en linje fra Le Havre, gennem Le Mans til Tours, ca. 190 km sydvest
for Paris. Efter 90 dage skulle de Allierede altså kontrollere en zone, der var
indrammet af floderne Loire mod syd og Seinen mod nordøst.

I månederne op til invasionen gennemførte de Allierede en vildledningsoperation,
Operation Bodyguard, der skulle overbevise tyskerne om, at andre steder end det
nordlige Frankrig var truet (såsom Balkan og Sydfrankrig). I ugerne op til
invasionen startede de Allierede en massiv vildledningskampagne, Operation
Fortitude. Operationen var delt i to: Operation Fortitude South skulle
overbevise tyskerne om, at det primære angreb ville ske mod Pas de Calais, så de
beholdt styrker der, i stedet for at sende dem til Normandiet efter invasionen.
Operation Fortitude North skulle samtidig give indtryk af, at man planlagde et
angreb på Norge.

Man fik gennem dobbeltagenter og falsk radiotrafik tyskerne til at tro på
eksistensen af en fiktiv amerikansk hærgruppe, First U.S. Army Group, der
angiveligt befandt sig i det sydøstlige England under kommando af generalerne
Lesley J. McNair og George S. Patton. Tyskerne havde et stort netværk af agenter
i England, men hver eneste af de agenter, der sendte rapporter om den fiktive
hærgruppe, var blevet omvendt af den allierede kontraspionage som en del af
Double Cross systemet. Dobbeltagenterne sendte beskeder hjem til Tyskland, der
bekræftede hærgruppens eksistens, og at dens mest sandsynlige mål var Pas de
Calais. Falske kampvogne, lastbiler og landgangsfartøjer såvel som falske
militærlejre blev placeret ved havnene ved Englands østlige og sydøstlige
kyster, og Luftwaffe fik lov til at fotografere dem.

Operation Skye blev samtidig startet i Skotland for at støtte Operation
Fortitude North. Man udsendte radiosignaler, der var beregnet til at få de tyske
analytikere til at forudsige en invasion af det tyskbesatte Norge. Fortitude
North betød, at tropper, der ellers kunne være flyttet til Frankrig, måtte blive
i Norge.

Nogle af de mere usædvanlige allierede forberedelser omfattede pansrede
køretøjer, der blev specielt tilpasset til angrebet. Køretøjerne blev udviklet
under ledelse af generalmajor Percy Hobart, Montgomerys svoger, og blev kaldt
"Hobart's Funnies." Der blev blandt andet udviklet sejlende Sherman kampvogne,
Churchill Crocodile kampvognen, der var udstyret med flammekaster,
minerydningskampvogne, brobygningskampvogne, vejlægningskampvogne og kampvogne
udstyret med svære mortérer til at ødelægge betonbunkere. Hovedparten af disse
køretøjer blev betjent af små grupper fra den britiske 79th Armoured Division,
der blev tilknyttet de forskellige troppeformationer.

Tre dage efter D-dagen, den 9. juni, stod to kunstige havne, Mulberry havnene,
der skulle bugseres over fra Storbritannien i sektioner, færdige henholdsvis ved
Omaha Beach og Arromanches. Den amerikanske ved Omaha blev ødelagt af en storm
den 19. juni, mens den britiske, senere døbt til Port Winston var operativ de
næste 10 måneder. Den strategiske betydning af disse kunstige havne kan ikke
overvurderes; tyskerne gik ud fra, at de Allierede ville være afhængige af at
erobre en af de større havne, som f.eks. Cherbourg tidligt i invasionsfasen Et
andet initiativ var Operation Pluto, en serie undervandsrørledninger der
transporterede brændstof fra England til invasionsstyrken.

De allierede styrker øvede deres indsats ved D-dagen måneder før invasionen. Den
28. april 1944 omkom 749 amerikanske soldater og søfolk, da tyske torpedobåde
overraskede en af landsætningsøvelserne, Exercise Tiger, i farvandet ud for det
sydlige Devon.

Rejser til og fra det neutrale Irland blev forbudt, og al bevægelse nær kysten
blev begrænset. De tyske ambassader og konsulater i neutrale lande blev
oversvømmet med vildledende information, i håb om at ægte information om
invasionsplanerne ville blive ignoreret.

Der var adskillige lækager før D-dagen. Gennem spionen Elyesa Bazna fik tyskerne
dokumenter med referencer til Operation Overlord, men dokumenterne var ikke
detaljerede. En anden lækage var general Charles de Gaulles radiomeddelelse
efter D-dagen. Her fortalte han, i modsætning til de øvrige allierede ledere, at
dette var den rigtige invasion. Dette kunne potentielt ødelægge de allierede
vildledningsoperationer; Fortitude North og Fortitude South. Eisenhower
refererede for eksempel til landsætningerne som den første invasion. Tyskerne
troede dog ikke på de Gaulle og ventede for længe med at flytte ekstra tropper
til Normandiet.

Invasionsflåden bestod af skibe fra otte landes flåder og var på i alt 6.938
skibe. Heraf var 1.213 krigsskibe, 4.125 transportskibe (landgangsfartøjer) og
1.600 støtteskibe, heriblandt en del handelsskibe.

Royal Navy indsatte slagskibene HMS Nelson, HMS Rodney, HMS Ramillies og HMS
Warspite samt kystforsvarsskibet HMS Roberts, mens US Navy indsatte USS Arkansas
(overlevende fra Pearl Harbor), USS Nevada og USS Texas til kystbombardementer
og artilleridueller mod det tyske kystartilleri i Cherbourg.

Den øverstkommanderende for den allierede flådestyrke (Operation Neptune), der
ydede ildstøtte under landsætningen, var admiral Bertram Ramsay.

Gennem det meste af 1942 og 1943 anså tyskerne, med rette, sandsynligheden for
en vellykket allieret invasion i Vesteuropa som lille. Forberedelserne til at
modstå invasionen var begrænset til Organisation Todts opbygning af imponerende
forsvarsværker, der dækkede de vigtigste havne.

I slutningen af 1943 fik de åbenlyse allierede forberedelser i Storbritannien
den tyske øverstbefalende for vestfronten, feltmarskal Gerd von Rundstedt, til
at bede om forstærkninger. Ud over ekstra tropper fik Rundstedt nu også en ny
underordnet, feltmarskal Erwin Rommel. Efter aftale med Hitler fik Rommel
kommandoen over forsvarsstyrkerne i det nordlige Frankrig, Belgien og Holland.
Disse blev organiseret som armégruppe B i februar 1944. De tyske tropper i det
sydlige Frankrig blev organiseret som armégruppe G under general Johannes
Blaskowitz.

Rommel havde forudset, at på trods af deres værdi som propaganda dækkede
forsvarsværkerne kun selve havnene. De Allierede kunne landsætte tropper på
resten af kysten og tage havnene fra landsiden. Under ham blev forsvaret af hele
kystlinjen forbedret. Der blev opsat tjekkiske pindsvin på strandene, bygget
betonbunkere, oversvømmet lavtliggende områder, og placeret pæle, kendt som
Rommelspargel (Rommels asparges), på sandsynlige landingspladser for svævefly.

Rommels forsvarsforanstaltninger blev også hindret på grund af uenighed omkring
brugen af pansertropperne. Ud over de to armégrupper B og G havde von Rundstedt
også kommandoen over hovedkvarteret for Panzergruppe West under general Leo Geyr
von Schweppenburg. Denne formation var det administrative hovedkvarter for von
Rundstedts pansrede og mobile tropper, men skulle omdøbes til 5. Panzer-Armee og
bruges operativt i Normandiet. Von Geyr og Rommel var uenige om brugen af de
vigtige panserdivisioner.

Tyskerne havde forberedt et omfattende forsvar af strandene i
Atlanterhavsvolden, og mente at landgangen ville ske ved højvande. Det gjorde,
at de Allierede angreb ved lavvande. Den sektor, der blev angrebet d. 6. juni,
blev bevogtet af fire divisioner, hvoraf kun én (352. infanteridivision) var
gode tropper. De andre forsvarende styrker inkluderede tyskere, der ikke ansås
for egnede til tjeneste på Østfronten, typisk på grund af sundhedsproblemer. Der
var også en del tropper fra andre lande: tvangshvervede polakker og tidligere
sovjetiske krigsfanger, der var gået med til at kæmpe for tyskerne for at slippe
for de frygtelige tilstande i de tyske krigsfangelejre. Disse Osttruppen,
Østtropper, havde dog tyske officerer.

21. panserdivision under generalmajor Edgar Feuchtinger var placeret nær Caen
som en mobil angrebsstyrke. 12. SS panserdivision "Hitlerjugend" under
Brigadeführer Fritz de Witt var placeret mod sydøst. Divisionens officerer og
befalingsmænd var veteraner, men de menige soldater var alle rekrutteret direkte
fra Hitlerjugend-bevægelsen som syttenårige i 1943. Divisionen fik et ry for
aggressivitet og for at begå krigsforbrydelser i det kommende slag. Længere mod
sydvest var Panzerlehrdivision under generalmajor Fritz Bayerlein placeret.
Divisionen var en eliteenhed, der bestod af instruktører fra forskellige
træningsfaciliteter. Personellet var ikke blot af høj kvalitet, men divisionen
havde et usædvanligt højt antal af de nyeste og bedste pansrede køretøjer.

Umiddelbart før invasionen begyndte, udsendte general Eisenhower en historisk
meddelelse til alle medlemmer af den allierede ekspeditionsstyrke. Den lød
blandt andet: "I skal nu af sted på det store korstog, frem mod hvilket vi har
arbejdet disse mange måneder."

Den endelige faktor, der bestemte datoen for invasionen, var det forventede
vejr. På dette tidspunkt i krigen var de tyske ubåde stort set drevet ud af
Atlanterhavet, og de tyske vejrstationer på Grønland var blevet lukket. De
Allierede havde en fordel, fordi de kendte til vejrforholdene i Atlanterhavet.

Der krævedes et tidspunkt med fuldmåne til indsættelsen af faldskærmstropper og
for at opnå de bedste tidevandsforhold for landgangsbådene. Dermed var de mulige
datoer begrænset til blot nogle få dage hver måned. Eisenhower havde valgt d. 5.
juni som invasionsdagen. I løbet af maj havde der været godt vejr, men det
ændrede sig i starten af juni. Den 4. juni var forholdene klart uegnede til en
invasion. Vind og høje bølger ville gøre brugen af landgangsbåde umulig, og lave
skyer ville forhindre transport- og bombefly i at finde deres mål. De allierede
troppetransporter, der allerede var til søs, måtte søge tilflugt langs den
sydlige engelske kyst.

Det virkede som en mulighed, at alt måtte aflyses, og tropperne vende tilbage
til deres lejre, hvilket ville være et kæmpe projekt, da de næste tropper
allerede var blevet klargjort til transport over Kanalen. Den næste periode med
fuldmåne lå næsten en måned væk. På et afgørende møde 5. juni, forudså
Eisenhowers ledende meteorolog, Group Captain J.M. Stagg, at der ville være en
lille forbedring i vejret d. 6. juni. Eisenhowers stabschef, general Walter
Bedell Smith, ville fortsætte med invasionen. Leigh Mallory var i tvivl, men
admiral Ramsay mente, at forholdene ville være marginalt egnede. På baggrund af
Staggs vejrudsigt beordrede Eisenhower, at invasionen skulle fortsætte.

Tyskerne tog det roligt på grund af de dårlige vejrforhold, og mente ikke at en
invasion var mulig flere dage fremover. Nogle tropper blev sat i lavt beredskab,
og mange højtstående officerer var fraværende. Rommel tog for eksempel et par
dages orlov med sin familie, mens dusinvis af ledere af divisioner, regimenter
og bataljoner var væk fra deres poster og deltog i strategiske øvelser.

De forskellige grupperinger og kredse i den franske modstandsbevægelse var
inkluderet i planen for Operation Overlord. Det britiske SOE, Special Operations
Executive, koordinerede modstandsbevægelsen i omfattende sabotageoperationer.
Grupperne fik til opgave at ødelægge jernbaner, lave bagholdsangreb ved veje
eller ødelægge telefon- og elnettet.

Ordrerne blev leveret via radio af BBC's franske station i London. Hundredvis af
tilsyneladende meningsløse beskeder blev sendt for at dække for de få af dem,
der var kodede ordrer.

Mellem strømmen af tilsyneladende meningsløse beskeder sendt af BBC klokken
21:00 d. 5. juni var kodede instruktioner såsom "Les carottes sont cuites"
(gulerødderne er tilberedt) og "Les dés sont jetés" (Terningerne er kastet).

Øst for landgangsområdet var den åbne, flade flodslette mellem Orne- og
Dives-floderne ideel til et tysk modangreb med kampvogne. Men et modangreb fra
flodsletten spærredes af floden Orne, der flyder fra byen Caen til Seinebugten.
Det eneste sted, floden kunne krydses nord for Caen, var 7 km fra kysten nær
Bénouville og Ranville. De tyske tropper skulle over de to broer ved disse to
byer for at angribe invasionsstyrken fra flanken. For de Allierede var broerne
også centrale, hvis Caen skulle kunne angribes fra øst.

Luftbårne tropper, primært fra 3. og 5. faldskærmsbrigader blev indsat efter
midnat d. 6. juni og mødte med det samme modstand fra elementer af den tyske
716. infanteridivision. Ved daggry angreb kampgruppe von Luck fra 21.
Panzer-Division fra syd på begge sider af Orne-floden. Da havde
faldskærmstropperne etableret en forsvarslinje omkring broerne. Tabene på begge
sider var svære, men faldskærmstropperne holdt deres stillinger. Kort efter
daggry blev de forstærket af kommandosoldater fra 1st Special Service Brigade.
Ved slutningen af D-dagen havde de britiske faldskærmstropper udført deres
opgaver. I flere dage efter led både britiske og tyske tropper svære tab, mens
de kæmpede om broerne. Den 12. juni overvældede faldskærmstropperne de tyske
pansergrenaderer i slaget om Bréville. De tyske tropper forsøgte ikke større
angreb på broerne igen. 6. luftbårne division fortsatte som fronttropper frem
til september, hvor de blev trukket tilbage.

Tre regimenter fra 101. luftbårne division blev indsat først, mellem 00:48 og
01:40, efterfulgt af tropper fra 82. luftbårne, der blev indsat mellem 01:51 og
02:42. Hver operation involverede omkring 400 C-47 transportfly. Før daggry blev
to bølger af svævefly brugt til at bringe 2 artilleribataljoner med 24
artilleripjecer til 82. luftbårne. Yderligere svævefly landsatte 325.
svæveflysinfanteriregiment, der var en del af 82. luftbårne. To forsøg på at
nedkaste forsyninger til faldskærmstropperne samme dag viste sig at være
ineffektive.

Faldskærmstropperne fortsatte med at kæmpe bag fjendens linjer i dagevis. Mange
samledes i mindre grupper omkring befalingsmænd. Ofte var disse grupper
sammensat af mænd fra forskellige kompagnier, bataljoner, regimenter og endog
divisioner. 82. luftbårne indtog byen Sainte-Mère-Église tidligt om morgenen d.
6. juni. Byen blev dermed den første befriede by ved invasionen.

Angrebet på Sword Beach begyndte omkring 03:00 med et luftbombardement på det
tyske kystforsvar. Flåden begyndte sit bombardement få timer senere. Ved 07:30
nærmede de første enheder sig stranden. Disse var DD tanks fra 13th/18th Hussars
fulgt tæt op af infanteri fra 8th Brigade.

På Sword Beach kom det regulære britiske infanteri i land med få tab. De rykkede
hele omkring 8 km frem i løbet af dagen, men formåede dog ikke at indfri nogle
af de ambitiøse mål Montgomery havde sat. Specielt Caen, som var et vigtigt mål,
var stadig på tyske hænder ved slutningen af D-dagen og forblev det frem til
Slaget om Caen d. 8. august.

1st Special Service Brigade, som var under ledelse af Lord Lovat DSO, MC, kom i
land med anden bølge, som var ført af No.4 Commando med to franske delinger
forrest. 1st Special Service Brigades landgang er kendt for at blive ført af
sækkepibespilleren Bill Millin. Den britiske og franske No.4 Commando havde
særskilte mål i Ouistreham: Franskmændene skulle erobre et blokhus og et kasino,
mens briterne skulle finde to tyske kanonbatterier, som kunne ramme mål på
stranden. Blokhuset viste sig at være for solidt for kommandosoldaternes PIAT
(panserværnsvåben), men kasinoet blev erobret med hjælp fra en Centaur tank. De
britiske kommandosoldater opnåede at finde begge batterier, men de opdagede, at
kanonerne var blev afmonteret og blevet flyttet. Infanteriet ryddede derefter
området for fjendtlige tropper og trak sig fra Ouistreham for at mødes med andre
enheder fra deres brigade (Nos. 3, 6 og 45), for derefter at gå ind i landet og
mødes med 6th Airborne Division.

De canadiske styrker, som var gået i land på Juno Beach blev mødt af 14
batterier med tunge 155 mm kanoner og 9 batterier med 75 mm mellemtunge kanoner,
ligesom de mødte mange maskingeværstillinger, bunkere og andre fæstningsværker
og et havdige, som var dobbelt så højt, som det der var på Omaha Beach. Den
første bølge led 50 % tab, hvilket var det næsthøjeste af de fem
landgangsstrande. Brugen af kampvogne var en stor succes på Juno og i nogle
tilfælde landede de før infanteriet og hjalp med at rydde en vej ind i landet.

På trods af forhindringerne fik de canadiske tropper kæmpet sig væk fra stranden
i løbet af få timer, og de kunne derefter begynde deres fremrykning ind i
landet. 6. canadiske panserregiment (1st Hussars) og The Queen's Own Rifles of
Canada krydsede Caen-Bayeux-motorvejen, som var over 15 km inde i landet, og de
opfyldte dermed deres mål på D-dagen. Canadierne var de eneste hærenheder der
opfyldte deres mål på D-dagen, selvom de måtte sende de fleste enheder tilbage
for at forstærke deres forsvarspositioner. To befæstede stillinger ved Douvres
radarstationen var stadig på tyske hænder, og man havde ikke etableret
forbindelse til Sword Beach.

Ved afslutningen af D-dagen var 15.000 canadiske tropper gået i land og 3rd
Canadian Infantry Division var trængt længere ind i Frankrig end nogle af de
andre allierede styrker, selvom de havde mødt stærk modstand på strandene og
senere oplevede flere tyske modangreb på brohovedet fra elementer af den tyske
21. og 12. SS Hitlerjugend panserdivisioner den 7. og 8. juni.

På Gold Beach var tabene også forholdsvis store, til dels fordi de søgående
Sherman DD tanks var forsinket og tyskerne var stærk befæstet i en by på
stranden. Alligevel overkom 50th (Northumbrian) Infantry Division disse
vanskeligheder og rykkede helt frem til udkanten af Bayeux ved enden af dagen.
Med undtagelse af canadierne på Juno Beach kom ingen division tættere på at
opfylde deres mål end 50th.

No.47 (Royal Marines) kommandosoldater var de sidste britiske soldater der kom i
land på Gold øst for La Hamel. Deres opgave var at fortsætte ind i landet og
dreje til højre (vest) og marchere 16 km gennem fjendtlig territorium for at
angribe havnen på Port-en-Bessin bagfra. Denne lille havn var godt beskyttet i
kridtklinterne, men den var i det tidlige stade af invasionen udset til at være
hovedhavnen for forsyninger og brændstof, som skulle sendes gennem en
undervandsrørledning fra Sydengland (Pipe-Lines Under The Ocean).

Dele af 1. og 29. US infanteridivisioner stod over for tyskernes erfarne 352.
infanteridivision, en af de bedst trænede på strandene. De allierede
efterretningstjenester blev ikke klar over at 716. infanteridivision (immobil)
der havde ret lav kampkvalitet var blevet erstattet af den 352.
Infanteridivision allerede i marts måned. Omaha-stranden var også den stærkest
befæstede strand, med høje klinter forsvaret af skjulte mortérer, maskingeværer
og artilleri. Det forudgående luft- og flådebombardement af bunkerne viste sig
at være ineffektiv. Vanskeligheder med præcis navigation forårsagede at
hovedparten af landgangene endte længere østpå, hvorved de ikke ramte deres
planlagte sektorer. Derfor led den første angrebsbølge af kampvogne, infanteri
og ingeniørtropper svære tab. Af 16 kampvogne der landede på Omaha-strækningens
strande klarede kun to sig. Den officielle rapport beskriver situationen sådan:
"within 10 minutes of the ramps being lowered, [the leading] company had become
inert, leaderless and almost incapable of action. Every officer and sergeant had
been killed or wounded […] It had become a struggle for survival and rescue".
("...inden for ti minutter fra det øjeblik hvor rampen blev sænket, blev det
forreste kompagni ladt uden ledelse og næsten handlingslammet. Alle officerer og
underofficerer var blevet dræbt eller såret. Det var blevet en kamp for
overlevelse og redning") Der var kun blevet slået få huller i
strandforhindringerne, hvilket gav problemer for de efterfølgende landsætninger.

På den vestligste landgangsstrand, Utah Beach, var tabene meget mindre end på
det blodige Omaha Beach. Kun 197 ud af omkring 23.000 mand, som gik i land på
Utah Beach, omkom. 4. infanteridivision gik imidlertid i land 1800 meter syd for
det planlagte sted. De kom i land i et svagt forsvaret område og mødte svag tysk
modstand. 4. infanteridivision var derfor i stand til at rykke frem relativt
nemt, ikke mindst fordi 502. og 506. faldskærmsregimenter fra den 101. luftbårne
division havde lavet et godt forarbejde. Dette var delvist et tilfælde, da det
planlagte landgangsområde var længere nede af stranden. Den amerikanske general
Theodore Roosevelt, Jr., som var assisterende leder af 4th division udtalte
efter han opdagede det forkerte landgangssted den berømte sætning: "We will
start the war from right here." – "Vi vil starte krigen fra dette sted". Tidligt
på aftenen havde 4th infanteridivision mødtes med dele af 101. luftbårne. De
amerikanske tab var få, og styrkerne var i stand til at rykke frem hurtigere end
forventet, hvilket gjorde landgangen tæt på en komplet succes.



https://da.wikipedia.org/wiki/S-tog

S-tog er de københavnske lokaltog, der forbinder den indre by med Hillerød,
Klampenborg, Frederikssund, Farum, Høje-Taastrup og Køge. Banenettet de
betjener, som også omfatter Ringbanen, kaldes S-banen.

S-banen har en længde på ca. 170 km dobbeltspor og 84 stationer, heraf 32
stationer inden for det centrale område, zone 1 og 2, svarende til Københavns og
Frederiksberg kommuner. Der er syv linjer, hvoraf A, B, C og F kører hele ugen,
E og H mandag-fredag og Bx i myldretiden. Der foretages cirka 357.000 rejser
fordelt på de cirka 1.100 afgange i døgnet. Driften varetages af den statsejede
virksomhed DSB, mens spor, signaler mv. ejes af det ligeledes statsejede
Banedanmark. Driften sker med de såkaldte 4. generations S-tog fordelt på 104
8-vognstogsæt (litra SA) og 31 4-vognstogsæt (litra SE).

S-banen var et projekt, som havde til formål at elektrificere det eksisterende
nærbanenet omkring København. Forarbejdet til beslutningen blev gjort i
Elektrificeringskommisionen af 1926, efter flere andre tilløb til planer.
Kommissionen fremlagde betænkning i 1929, hvor det blev foreslået at
nærbanestrækninger fra København til Klampenborg, samt eventuelt
Frederiksberg-Vanløse-Hellerup skulle elektrificeres som de første – derefter
strækningen til Holte, når dobbeltsporet Holte-Hillerød var taget i brug til de
almindelige tog. Efter behandling af forslaget af DSB, blev strækningen til
Valby tilføjet som første etape for elektrificering af strækningen til Ballerup,
og lovforslag blev fremsat og vedtaget i april 1930.

Den første strækning åbnede den 3. april 1934, og løb fra Klampenborg over
Hellerup og Vanløse til Frederiksberg.

I den mellemliggende periode voksede S-banen dog stærkt. Med varierende
mellemrum omstilledes således Hellerup–Hillerød, Svanemøllen–Farum (omlagt fra
København L) og København H–Valby–Frederikssund, etableredes nye spor langs den
eksisterende bane Valby–Høje Taastrup, og anlagdes en helt ny bane
Dybbølsbro–Køge. Senest er dog banen Frederiksberg–Vanløse–Grøndal nedlagt til
fordel for metroen, men til gengæld er den tidligere Godsbaneringen Grøndal–Ny
Ellebjerg omstillet til S-bane.

Oprindelig benyttedes der ikke bogstaver eller numre for de enkelte linjer, men
der skelnedes mellem Klampenborg-, Holte- og Frederiksberg-linjerne eller
banerne, der i køreplanerne betegnedes som strækning 1a, 1b og 1c. Først med
indførelsen af sommerkøreplanen 14. maj 1950 gik man over til linjebogstaver,
hvor de tre linjer blev til hhv. A, B og F, mens der samtidig oprettedes en ny
linje C. I de følgende årtier er en række nye linjer og begreber kommet og gået
i takt med behovet. I 1963 introduceredes således et efterstillet x (for extra)
til myldretidslinjer med linje Bx som den første. I 1979 kom der linjer, der kun
kørte i dagtimerne på hverdage, og som kendetegnedes ved fordobling af
linjebogstavet, Bb og Cc. Fra 1989 fik de dog almindelige linjebogstaver, men
allerede i 1993 gik man over til et system med efterstillet +, A+, B+ og H+.
Dette system droppedes dog igen i 2007 med den ovennævnte indførelse af
10-minuttersdrift på flere almindelige linjer i dagtimerne.

S'et i betegnelsen står ikke for noget bestemt. Navnet fandt man frem til gennem
et rundspørge i Politiken den 17. februar 1934 Den elektriske enquete. Der blev
enighed om, at S-tog og S-bane var de bedste forslag, måske påvirket af, at de
karakteristiske sekskantede skilte med vingehjul, "S" og krone allerede var
opsat for at markere, hvor der lå en station – skiltet med S-logoet var allerede
sat op på Frederiksberg Station den 1. oktober 1931. I Tyskland havde man i
december 1930 taget betegnelsen S-Bahn i brug, formentlig i to betydninger,
nemlig Stadtbahn (bybane) i Berlin og Schnellbahn ("hurtigbane") ved Hamborg.
Fund af nye kilder har dog påvist, at DSB allerede omkring 1932/33 havde bestemt
sig for betegnelsen S-banen.

En anden kilde siger, at ifølge en tidligere generaldirektør i DSB står 'S'-et
for stiv køreplan, hvilket betyder at togene afgår på faste minuttal.

Desuden var strækningen mellem Grøndal og Frederiksberg (åbnet 1934 som del af
den første strækning fra Klampenborg) en del af S-togsnettet indtil
Frederiksberg–Solbjerg blev nedlagt i 1998 og fra 2002 erstattet af metroen. Den
resterende strækning blev nedlagt i 2000.

Af de forskellige strækninger er Køge Bugt-banen den eneste, der fra starten er
bygget som S-bane. Den centrale strækning, Frederikssundsbanen, Hareskovbanen,
Nordbanen, Klampenborgbanen og den nordlige del af Ringbanen eksisterede i
forvejen som almindelige jernbaner, hvor S-togene blot afløste de hidtidige
persontog, mens den sydlige del af Ringbanen er en tidligere godsbane. En
mellemting er dog Høje Taastrup-banen, hvor S-banen anlagdes ved siden af de
eksisterende fjerntogsspor på Vestbanen.

Fra starten har S-banen været elektrificeret med 1.650 V jævnstrøm fra
køreledninger. Dette i modsætning til den senere elektrificering af fjernbanerne
fra 1980'erne og frem hvor den mellemliggende udvikling medførte, at man valgte
25.000 V vekselstrøm. Det er derfor ikke umiddelbart teknisk muligt for S-tog at
fortsætte på fjernbanerne eller omvendt. Der var dog planer om at anskaffe
tostrøms-S-tog i forbindelse med en forlængelse af S-banen ad de eksisterende
fjerntogsspor til Roskilde, men både tog og forlængelse blev droppet i 2002.

Tilbage i 1949-1951 var forsøg med strømforsyning via strømskinne mellem
Godthåbsvej og Fuglebakken med henblik på brug i tunnelbaner under de centrale
bydele, som der havde verseret planer om siden 1941. Det blev dog ikke til noget
med tunnelbaner ved den lejlighed, ligesom det heller ikke blev aktuelt for de
fra 1967 anskaffede 2. generations S-tog, der ellers byggedes med pantograferne
forsænket i taget med henblik på en mindre fritrumsprofil i tunneller. Først i
2002 fik København en tunnelbane, men da i form af det uafhængige system
Metroen.

Sporvidden på S-banen er som på det øvrige danske jernbanenet 1.435 mm. Nettet
er på ca. 170 km med dobbeltspor overalt, undtagen ca. 700 m på Farum Station
hvor der er enkeltspor på en bro over Mølleåen. Flere strækninger er desuden
oprindelig anlagt med enkeltspor, men er senere forsynet med dobbeltspor:
Hvidovre-Glostrup (1953-1963), Herlev-Skovlunde (1949-1970), Skovlunde-Ballerup
(1949-1966), Ballerup-Veksø (1989-2000) og Veksø-Frederikssund (1989-2002). Fra
1920'erne og helt op i 1970'erne spøgte der planer om anlæggelse af yderligere
dobbeltspor mellem Hellerup og Holte, så strækningen ville blive firesporet, men
det blev ikke til noget. Andre planer og tanker om at udvide kapaciteten med en
tunnelbane eller overhalingsspor er ligeledes blevet på papiret.

S-banen ligger parallelt med fjerntogssporene på Vestbanen og Kystbanen mellem
Høje Taastrup og Klampenborg. Størstedelen af denne strækning forekommer dermed
firesporet, men i praksis er der tale om to separate sæt dobbeltspor med
uafhængig drift. Mellem Køge og Ølby følges S-banen desuden tilsvarende med
sporet på Lille Syd.

Der er forbindelser til fjerntogssporene i Køge, Høje Taastrup, København H,
Østerport, Svanemøllen, Lersøen, Vigerslev og Hellerup og til privatbanerne i
Køge, Jægersborg og Hillerød.

Der er ingen forbindelser til metroen, ligesom der heller ikke var direkte
forbindelse til Københavns Sporveje i sin tid. Der var dog forbindelse mellem
KS's og DSB's spornet ved København L / Slangerupbanens station.

Overkørsler i niveau fandtes ved Virum indtil 1950, ved Herlev og Ballerup
indtil begyndelsen af 1950'erne og mellem Ballerup og Frederikssund 1989-2001.

Der er 84 stationer, der betjenes i den almindelige drift, idet en enkelt,
Kildedal, dog ikke betjenes om aftenen mandag-fredag. Derudover er der Høvelte
Trinbræt, hvor enkelte tog mod Hillerød standser for at afsætte passagerer til
Høvelte Kaserne. Tre tidligere S-togsstationer, Frederiksberg (1934-1998),
Solbjerg (1986-2000) og Lindevang (1986-2000), er erstattet af metrostationer.
To andre S-togsstationer er erstattet af nye S-togsstationer: Ellebjerg
(1972-2007, erstattet af Ny Ellebjerg) og Enghave (1934-2016, erstattet af
Carlsberg). Yderligere forhenværende stationer tæller de midlertidige
endestationer Valby S (1934-1941, erstattet af Valby), C.F. Richs Vej
(2002-2004, erstattet af Flintholm) og Ny Ellebjerg (2005-2006, erstattet af den
permanente station af samme navn).

Med undtagelsen af Køge Bugt-banen er alle S-baner etableret ved elektrificering
af eller langs med eksisterende baner, og af de 84 nuværende stationer stammer
40 derfor fra før S-togene. Ældst er således Glostrup og Taastrup, der blev
åbnet sammen med Vestbanen mellem København og Roskilde i 1847, den første
jernbane i det nuværende Danmark. Her som ved flere andre stationer gælder dog,
at bygningerne er skiftet ud undervejs, men en række steder kan man dog stadig
opleve bygninger med mere end et århundrede på bagen som Østerport fra 1897 og
Københavns Hovedbanegård fra 1911. De første S-togsstationer, der var bygget som
sådan, kom i 1934 i form af Vesterport, Nordhavn og Svanemøllen, da strækningen
mellem Københavns Hovedbanegård og Hellerup blev S-bane. Herefter fulgte det
slag i slag i takt med S-banens udbygning, især de første år i 1930'erne og ved
etableringen af Køge Bugt-banen i 1970'erne og Ringbanen i 2001'erne. Foreløbigt
nyeste station er Carlsberg Station som 3. juli 2016 blev åbnet 200 m fra den
tidligere Enghave Station, som nedlagdes.

De fleste stationer består af to spor, der enten har hver sin sideliggende
perron eller en øperron imellem. Ved endestationer og knudepunkter kan der dog
være flere spor og perroner alt afhængigt af de lokale forhold. Ældre stationer
er ofte udformet med en stationsbygning, hvor der tidligere var billetsalg, men
efter at man fra 1970'erne efterhånden gik over til ubemandede stationer med
billetautomater, er udformningen af nye stationer typisk blevet mere simpel.
Også de ældre stationer har efterhånden mistet billetsalget, så det nu kun er
Københavns Hovedbanegård, der har et decideret et af slagsen. Der er dog stadig
kiosker med mulighed for køb af billetter på nogle stationer, men i række
tilfælde er de gamle billetsalgs lokaler nu overgået til andet formål, eller
bygningerne revet ned.

En enkelt station, Nørreport, er bygget som undergrundsstation i 1918 og var
indtil indvielsen af Tårnby og Københavns Lufthavn, Kastrup i 1998 landets
eneste af slagsen. En anden ener er Nørrebro fra 1930, der er den eneste
højbanestation i snæver forstand. Derudover er mange stationer dog anlagt på
dæmninger, mens flere andre modsat ligger forsænket i forhold til omgivelserne.
Til de mere specielle stationer hører Rødovre, hvor det østgående spor ligger i
niveau, mens det vestgående er ført over stationsbygningen, og Lyngby hvor
Lyngby Omfartsvej er ført hen over stationsbygningen.

Oprindelig var sikringsanlæggene på S-tognettet af de samme typer som på de
øvrige DSB-strækninger. Men pga. af øget trafikpres, skulle der skaffes plads
til flere tog. For at imødekomme behovet, blev der installeret nye sikringsanlæg
med togkontrolsystemet HKT. Sikringsanlæg af anlægstype DSB 1969 er konstrueret
til at både at håndtere S-tog med HKT, hvor signalerne kommer fra en linjeleder
imellem sporene, som vises på et førerrumssignal og til tog uden HKT, hvor der
bruges de ydre signaler med de samme signalbegreber som på det øvrige
jernbanenet.

Sikringsanlæg med mulighed for HKT blev taget i brug fra 1971 med Herlev som den
første og HKT blev taget i brug fra 1975. Alle strækninger syd for Lyngby har
fået sikringsanlæg med fuld HKT. Derudover har Holte også fået anlægstype 1969.
De øvrige stationer fra Lyngby og nordpå har sikringsanlægstyper, som også
findes på det alm. jernbanenet. Lyngby, Birkerød og Allerød har
relæsikringsanlæg og Hillerød har et elektromekanisk sikringsanlæg.

I perioden 2014-18 skal alle sikringsanlæg på S-tognettet udskiftes og til
togkontrol bruges et CBTC-system. Første strækning bliver Hillerød-Jægersborg,
hvor det forventes taget i brug i slutningen af 2014. CBTC vil give mulighed for
semiautomatisk drift af S-tog og når S-togmateriellet skal fornys, give mulighed
for førerløse tog.

Til daglig fungerer S-banen som et isoleret system og forbindelserne til det
øvrige jernbanenet bruges nu primært af veterantog, arbejdskøretøjer og
lignende, men tidligere har der også været forskellig anden trafik. Indtil 1968,
hvor S-banen blev forlænget til Hillerød, blev trafikken hertil varetaget af
lokomotivtrukne persontog, der benyttede S-banens spor mellem København H og
Holte. En del af Ringbanen mellem Grøndal og Bispebjerg indgik indtil indvielsen
af Øresundsforbindelsen i 2000 i Godsbaneringen og benyttedes bl.a. af Dan
Link-godstogene. Derudover har der været forskellige lokale godstog til
betjening af Frederikssund, Herlev, og stationerne imellem Hellerup og Hillerød.

I tidens løb er S-banens køreplan og linjenet blevet ændret adskillige gange, i
takt med nye baner er kommet til, og passagerernes behov har ændret sig.
Nedenfor er gengivet det aktuelle linjenet fra 30. januar 2017. Driftstiden
strækker sig fra ca. 5.00 til ca. 0.30. I weekender og på helligdage startes dog
en time senere. Mandag-fredag opereres med seks linjer i dagtimerne, A, B, C, E,
F og H, samt en ekstra linje i morgenmyldretiden, Bx. Linje Bx, E og H springer
visse stationer over undervejs, mens de øvrige linjer stopper ved alle
stationer. Om aftenen og hele lørdag-søndag opereres med fire linjer, A, B, C og
F, der alle stopper ved alle stationer.

På den centrale strækning mellem Dybbølsbro og Svanemøllen er der i myldretiden
ned til to minutter mellem togene, og alle stationer har minimum
10-minuttersdrift i dagtimerne alle dage med undtagelse af Kildedal, der
mandag-fredag i dagtimerne kun betjenes hvert 20. minut. Dette skyldes at
stationen trods et park and ride-anlæg ikke har formået at tiltrække et
tilstrækkeligt antal passagerer.

Fra 20. november 2009 indførtes forsøg med natdrift nat efter fredag og lørdag.
Forsøget var planlagt at vare til udgangen af 2010, men natdriften blev i
praksis fortsat efterfølgende også. Der opereres med fire linjer, A, B, C og F,
med stop ved alle stationer, inklusive Kildedal. Driftstiden er fra ca. 1.00 til
ca. 6.00 fredag nat. Et tilsvarende koncept havde allerede i en årrække været
benyttet natten efter julefrokostfredage, juleaften og nytårsaften, men bare med
20-minuttersdrift på alle fire linjer.

Der har ikke eksisteret nogen linje D, G, I eller J, de to første fordi de lyder
for meget som E, hvilket kan føre til forvekslinger. Til gengæld har Ex og H
hver især været benyttet som betegnelse for to forskellige linjer. I 2002 var
det på tale at omdøbe linje A+ til E+, men det blev opgivet, da passagererne
havde vænnet sig til linjens navn. Ikke desto mindre nåede de daværende
togviserskilte at typen flapskilte på stationerne at få E+ blandt
valgmulighederne, der i øvrigt også talte Helsingør, selvom der aldrig har kørt
S-tog dertil.

Ud over de nævnte linjer nedenfor, har linje Bx desuden været inddraget i et par
omgange. Første gang var fra 8. januar 2006, da Banedanmark ønskede at nedsætte
antallet af linjer gennem Boulevardbanen i forbindelse med arbejdet på det nye
sikringsanlæg DIC-S. Linjen genopstod året efter. Anden gang var i perioden 26.
september – 18. november 2011, hvor der gjordes forsøg på linje B med kørsel 9
gange i timen i myldretiden mellem Høje Taastrup og København H. I denne periode
var linje Bx tilsvarende inddraget.

Generelt har alle de linjer der er blevet oprettet i tidens løb været af
permanent karakter. Ekstrakørsel og særlig kørsel ved spor- og anlægsarbejdet
skiltes som normale linjer eller slet ikke. En egentlig midlertidig med eget
linjebogstav eksisterede imidlertid i perioden 28. juli til 17. august 2014.
Baggrunden var at anlægget af Nordhavnsvej betød, at strækningen mellem
Svanemøllen og Hellerup måtte spærres, med den følge at linje B og E ikke kunne
betjene Nordbanen i perioden. I stedet indsattes en midlertidig linje M fra
Hillerød til Hellerup og videre ad Ringbanens spor til Ny Ellebjerg. Ringbanens
normale linje, F, forlængedes i samme periode til Klampenborg til erstatning for
linje C.

Ved S-banen åbning i 1934 bestod togsættene af to motorvogne og en mellemvogn.
Senere gik man over til, at togsættene bestod af lige mange motorvogne og
styrevogne/mellemvogne uden motor. Frichs A/S leverede motorvognene og Scandia i
Randers leverede mellem- og styrevogne uden motor. Togene kørte frem til 1978,
og blev populært omtalt som de brune tog fra 1967, da de røde 2. generations-tog
blev introduceret.

2. generations S-tog (betegnet MM-FU-MU-FS og populært kaldet madkasserne) var i
drift fra 1967 til 2007. Togsættene blev bygget af Frichs i Århus og Scandia i
Randers. De blev leveret mellem 1967 og 1978. Frichs byggede, som den sidste
opgave for DSB, den halvdel af alle vognene, der havde motor, mens Scandia
byggede vognene uden motor. Da togene blev sat i drift, blev de hurtigt populære
pga. deres komfort og den friske røde farve, som hidtil var forbeholdt
lyntogene.

3. generations S-tog (betegnet FC-MC-MC-FC) kørte i perioden 1986-2006. Dette
togsæt slog aldrig igennem, på trods af at det var betydeligt mere komfortabelt
at rejse med end hidtidige typer S-tog. En årsag var, at togsættet ofte var
fejlramt, og derfor ikke effektivt i drift. Der blev bygget 12 togsæt à 4 vogne,
først 4 prototypetogsæt, hvor 2 sæt havde el-udrustning fra GEC og 2 sæt med
ASEA (i trafik 1979).

4. generations S-tog, der findes i to udgaver – en lang med 8 vogne (betegnet
Litra SA) og en kort med 4 vogne (betegnet Litra SE) – er i dag de eneste der
kører på S-togsnettet. Togsættene er bygget af Alstom og Siemens fra 1996
(første 8 togsæt - litra SA) og videre levering fra 1999 til 2006 (de blev
samlet hos Adtranz/Bombardier i Randers). Den nyeste generation af S-tog er
kendetegnet ved de brede vognkasser, der giver mulighed for, at tre personer kan
sidde på hvert sæde og gennemgang i hele togsættets længde.

I december 2006 kunne DR afsløre, at der frem til 2005 havde været S-tog i
drift, der var isoleret med det sundhedsskadelige mineral asbest. DSB fik
tilladelse til fortsat at anvende tog isoleret med asbest under den betingelse,
at asbesten enten blev fjernet eller forseglet senest i 1988.

Arbejdstilsynet fandt i 1998 ved en inspektion løs asbest og asbeststøv i flere
vogne, og informerede DSB om faren herved, men der blev hverken givet påbud
eller indgivet politianmeldelse. Efterfølgende blev togene inspiceret af DSB
selv, der fandt brud på forseglingen i 9 ud af 10 S-tog.

Efterfølgende kom det frem, at der så sent som november 2006 har været S-tog med
asbest i drift. Der var kun tale om en enkelt vogn, som var blevet omnummereret
efter et uheld i 1978 på Langgade Station.

En undersøgelse af sagen bestilt af DSB blev offentliggjort i januar 2007. Den
placerede ansvaret for manglende indgriben hos direktøren for DSB S-tog, Benny
Würtz, der blev fyret med øjeblikkelig virkning.

Nogle mener at asbestsagen havde kraftig indvirken på driften af 2. generations
S-tog i 2006. I den sidste del af andet halvår var togene så godt som
midlertidigt forsvundet fra S-banen, samtidig med de sideløbende
asbestundersøgelser i de få endnu bevarede togsæt.

Hillerød Syd (mellem Hillerød og Allerød) skal stå klar senest i år 2018.
Stationen skal betjene forbindelse det nye hospital.

Køge Nord anlægges på S-banen på østsiden af Køge Bugt Motorvejen mellem Ølby og
Jersie. S-togdelen skal forbindes med en gangbro over motorvejen til stationen
på den nye bane til Ringsted, der skal ligge på vestsiden af motorvejen.

I den nye by Vinge syd for Frederikssund planlægges også en ny S-togsstation
sammen med udvikling af området, men projektet er ikke endnu endelig
besluttet[Af hvem?] (november 2012).

Transportministeriet screenede i 2011 muligheden for forlængelse af S-tog nettet
til hhv. Helsingør og Roskilde. Rapporten fastslog at en sådan forlængelse bør
besluttes senest i 2014, for at projektet kan koordineres med Signalprogrammet.
Især forlængelse til Roskilde er forholdsvis nemt, da man kan konvertere de to
af de nuværende fire spor til S-togdrift. Efter 2018, når den nye bane til
Ringsted er åbnet, bliver den gamle bane til Ringsted aflastet, og behovet for
fire spor til fjerntog bliver mindre. Roskilde Kommune besluttede imidlertid i
november 2011, at man ikke ønsker en forlængelse af S-togs-nettet til Roskilde.
Men i marts 2015 var der igen tale om at få S-tog til Roskilde, da byrådet i
Roskilde ønsker at se på muligheden igen.

På Kystbanen er det skitseret at man afkorter regionaltogsdriften til Hellerup
Station og nordpå ombygges banen til S-togsstandard.

Spørgsmålet om en supplering af Boulevardbanen er igen blevet nævnt, da der nu
kører op til 30 S-tog i timen i begge retninger mellem København H og Østerport.
To forskere fra DTU Transport har kommet med et forslag, der går ud på at
halvdelen af S-togene på hver linje (undtagen Ringbanen, Linje F) skal køre i en
ny tunnel, som placeres cirka 1 km vest for Boulevardtunnellen. Enten fra
Dybbølsbro eller København H via Forum metrostation, østlige Nørrebro (omkring
Sankt Hans Torv), Rigshospitalet og Vibenshus Runddel (hvor Cityringen også
kommer til at få en station). Derefter kører togene mod Farum mod Emdrup (med
eller uden ny station hvor Ringbanen krydser) og togene mod Hillerød og
Klampenborg kører til Ryparken.

I 2012 har Atkins for Furesø Kommune undersøgt mulighederne for forlængelse af
Hareskovbanen til Nordbanen ved Høvelte. Forslaget indeholder en flytning af
Farum Station til en beliggenhed langs Hillerødmotorvejen.



https://da.wikipedia.org/wiki/Cristiano_Ronaldo

Cristiano Ronaldo dos Santos Aveiro (født 5. februar 1985) er en portugisisk
fodboldspiller, der spiller for den spanske La Liga klub Real Madrid og det
portugisiske fodboldlandshold.

Ronaldo begyndte sin karriere som ungdomsspiller i Nacional, og hans succes hos
Nacional, førte til et skift til hovedstadsklubben Sporting CP to sæsoner
senere. Ronaldos store talent vakte opmærksomhed hos Manchester United-manageren
Alex Ferguson, og han skrev kontrakt med den 18-årige portugiser for 12,24
millioner £ i sommeren 2003. Den efterfølgende sæson vandt Ronaldo sin første
turnering, FA Cup, og nåede til EM 2004-finalen med Portugal, hvor han blandt
andet scorede sit første landskampsmål mod Grækenland i åbningskampen som
Portugal dog alligevel tabte 1-2.

I 2008 vandt Ronaldo og resten af United-holdet UEFA Champions League. Ronaldo
blev kåret til finalens man of the match. Herfter blev han kåret som FIFPro
World Player of the Year og FIFA World Player of the Year, samtidig med at han
blev Manchester Uniteds første vinder af Ballon d'Or i 40 år.

Den tredobbelte Ballon d'Or-vinder Johan Cruijff sagde i et interview den 2.
april 2008, "Ronaldo er bedre end George Best og Denis Law, som var to
fantastiske og gode spillere i Uniteds historie."

Ronaldo blev i december 2016 af en række europæiske medier afsløret i at skjule
omkring 1 mia. kr. i skattely.

Cristiano Ronaldo dos Santos Aveiro blev født den 5. februar 1985 i Funchal,
Madeira, og var det yngste barn af Maria Dolores dos Santos Aveiro og José Dinis
Aveiro. Hans andet fornavn, "Ronaldo", blev valgt efter den daværende præsident
i USA Ronald Reagan, som var hans fars favoritskuespiller. Han har en storebror,
Hugo, og to storesøstre, Elma og Liliana Cátia.

Ronaldos favorithold som barn var Benfica. I en alder af otte år spillede han på
amatørholdet Andorinha, hvor hans far var den, der stod for spilledragterne. I
1995 skrev Ronaldo under med den lokale klub Nacional. Overgangssummen lød på et
sæt spillertøj. Efter en periode, der indbragte flere titler, tog han på et
tredages træningsophold med Sporting CP, hvor han senere underskrev en kontrakt
for et ukendt beløb.

Ronaldo tilsluttede sig Sportings andre ungdomsspillere, som trænede på
Alcochete, klubbens fodboldakademi. Her blev han den første spiller nogensinde
til at spille for Sportings U-16, U-17, U-18, B-hold og førstehold, det hele
inden for blot én sæson. Han scorede to mål i sin debut for Sporting mod
Moreirense, samtidig med at han også blev udtaget til Portugals trup i U-17-EM i
fodbold.

Da han var 15, blev Ronaldo diagnosticeret med en hjertefejl, en tilstand der
kunne have tvunget ham til at opgive at spille fodbold. Alle, der havde noget at
gøre med Sporting, blev gjort bekendt med den betingelse, og Ronaldos mor gav
tilladelsen til, at han kunne komme på hospitalet for at få foretaget en
operation, som skulle udføres med laser til at ætse det område i hans hjerte,
der var skyld i problemet. Operationen fandt sted om morgenen, og Ronaldo blev
udskrevet fra hospitalet sent på eftermiddagen, og herfter genoptog han
fodboldtræningen et par dage senere.

Han blev først opdaget af den dagværende Liverpool-manager Gérard Houllier i en
alder af 16, men Liverpool undlod at skrive kontrakt med ham, fordi de anså ham
for at være for ung med behov for noget mere tid til at udvikle sine
færdigheder. Men i sommeren 2003 tiltrak han sig opmærksomhed hosManchester
United-manageren Sir Alex Ferguson, da Sporting besejrede United 3–1 ved
indvielsen af Estádio José Alvalade i Lissabon. Ronaldos indsats imponerede
Manchester United-spillerne, som opfordrede Ferguson til at hente ham til
klubben.

Ronaldo blev Manchester Uniteds første portugisiske spiller nogensinde, da han
underskrev kontrakten for 12,24 millioner pund efter 2002–03-sæsonen. Han
anmodede om at få trøjenummer 28 (som var hans nummer i Sporting), da han ikke
ønskede at blive tynget af store forventninger, der var knyttet til tallet 7,
som Ferguson valgte til ham. Trøjenummer 7 var tidligere blevet båret af
spillere som George Best, Bryan Robson, Éric Cantona og David Beckham. "Efter
jeg var kommet til klubben, spurgte træneren mig, hvilket nummer jeg gerne ville
have. Jeg sagde nummer 28. Men Ferguson sagde:" Nej, du vil have nummer 7", og
den berømte trøje var en ekstra kilde til min motivation. Jeg var tvunget til at
leve op til en sådan ære. "

Ronaldo fik sin debut for Manchester United, da han blev skiftet ind i
sæsonpræmieren mod Bolton med en halv time igen. Kampen endte med en
4-0-hjemmesejr over Bolton Wanderers. Han scorede sit første mål for Manchester
United på et frispark i en 3-0-sejr over Portsmouth den 1. november 2003. Han
scorede Uniteds mål nummer 1000 i Premier League den 29. oktober 2005 i et 1-4
nederlag til Middlesbrough. Han scorede i alt ti mål fordelt over alle
turneringer i sin første sæson, og Uniteds fans gav ham hans første personlige
titel hos Manchester United som værende FIFPro Special Young Player of the Year
i 2005.

I november og december 2006 modtog Ronaldo Barclays Player of the Month-prisen,
og han blev dermed den tredje spiller i Premier Leagues historie til at modtage
to af de priser på en sæson efter Dennis Bergkamp i 1997 og Robbie Fowler i
1996. Han scorede sit mål nummer halvtreds for Manchester United, da de mødte
rivalerne Manchester City og United vandt deres første Premier League-titel i
fire år, og han blev endnu en gang kåret som FIFPro Special Young Player of the
Year i slutningen af året.

På trods af rygter i marts 2007, om at Real Madrid var villig til at betale et
beløb på 54 millioner £(600 millioner kr.) for Ronaldo,, skrev han under på en
femårig kontraktforlængelse med United den 13. april 2007, med en tilsvarende
løn på 1,2 millioner om ugen (332,3 millioner i hele perioden), som gør ham til
den højest betalte spiller i klubbens historie.

Ronaldo var involveret i adskillige film-hændelser i 2006-07-perioden. Han blev
kritiseret af manageren Gareth Southgate for at filme i en kamp mod
Middlesbrough i december 2006. Den 4. februar 2007 blev Ronaldo igen beskyldt
for at filme i en kamp mod Tottenham Hotspur, da han fik tilkendt et
straffespark på trods af en ret lille berøring af Tottenham-fløjen Steed
Malbranque. På trods af disse kontroverser opnåede Ronaldo alligevel nogle
personlige priser denne sæson. Han vandt PFA Players' Player of the Year og PFA
Young Player of the Year-priserne og fulgte derved Andy Gray (1977) som de
eneste spillere til at modtage disse to priser på en sæson. I april 2007 opnåede
han for tredje år i træk at vinde PFA Fans' Player of the Year. Ronaldo var også
en af de syv Manchester United-spillere, der var med i PFA Premier League Team
of the Year 2006–07.

Ronaldos 2007–08-sæson begyndte med et rødt kort for en påstået skalle på
Portsmouth F.C.-spilleren Richard Hughes i Uniteds anden kamp i sæsonen, hvilket
blev straffet med tre spilledages karantæne. Ronaldo sagde han havde "lært en
masse" af den erfaring og ville ikke lade andre spillere "provokere" ham i
fremtiden. Efter kun at have scoret det eneste mål i en Champions
League-gruppekamp mod Sporting Lissabon, scorede Ronaldo også vindermålet i
overtiden i det andet opgør, der gjorde at Manchester United toppede deres
CL-gruppe.

Han sluttede 2007 med at komme på andenpladsen i Ballon d'Or efter Kaká og foran
Messi på tredjepladsen, og endte på tredjepladsen i kampen om FIFA World Player
of the Year-prisen, bagved Kaká og Messi.

Ronaldo scorede sit første hattrick for Manchester United i en 6–0-sejr mod
Newcastle United på Old Trafford den 12. januar 2008, hvilket bragte Manchester
United op på førstepladsen i Premier League. Han scorede sit 23. ligamål i
sæsonen i en 2-0-sejr mod Reading svarende til alle hans mål i 2006–07-sæsonen.
Under en kamp mod Lyonpå Stade de Gerland den 20. februar 2008 sigtede en
uidentificeret Lyon-tilhænger med en grøn laser på Ronaldo og United-kammeraten
Nani, hvilket afstedkom en undersøgelse fra UEFA. En måned senere fik Lyon en
bøde på 5,000 CHF (26000 kr.) for hændelsen.

Den 19. marts 2008 var Ronaldo anfører for United for første gang i sin karriere
i en hjemmesejr over Bolton, hvor han scorede begge mål i 2–0-sejren. Det andet
af målene var hans 33. i den sæson, og han satte dermed en ny scoringsrekord på
en enkelt sæson for en United-midtbanespiller, og han overgik dermed George
Bests fyrre år gamle rekord på 32 mål i 1967-68-sæsonen. Ronaldo scorede endnu
et mål i 4–0-sejren over Aston Villa den 29. marts, som gjorde, at han nu havde
scoret 35 mål i 37 liga- og europakampe (heri medregnet kampe, han blev
indskiftet i). Ronaldos mange scoringer blev belønnet med, at han som den første
fløj kunne vinde 2007-08-European Golden Shoe-prisen, da han sluttede med at
have otte point mere end Real Mallorcas Dani Güiza.

I Champions League finalen den 21. maj mod ligarivalerne Chelsea scorede Ronaldo
åbningsmålet efter 26 minutter, der dog blev udlignet af Chelsea i det 45.
minut. Da kampen endte 1-1 efter ekstra spilletid, formåede Ronaldo at brænde i
straffesparkkonkurrencen, hvilket gav Chelsea en gylden mulighed for at vinde,
men John Terry snublede da han sparkede og bolden ramte stolpen. Da United
scorede på sine efterfølgende spark vandt Manchester United til slut 6-5 efter
straffekonkurrencen da Nicolas Anelka brændte sit forsøg på Edwin Van der Sar.
Ronaldo blev kåret som UEFA Fans' Man of the Match, og han sluttede sæsonen med
en karriererekord i antal mål, da han havde scoret 42 mål i alt i alle
turneringer. Det var kun fire mål fra Denis Laws klubrekord på 46 mål i
1963–64-sæsonen.

Den 5. juni 2008 meddelte Sky Sports, at Ronaldo havde udtrykt interesse for et
skift til Real Madrid, hvis de tilbød ham den samme mængde penge, som holdet
angiveligt havde lovet ham tidligere på året. Manchester United afgav en
manipulationsklage til FIFA den 9. juni, da de påstod, at Real Madrid forfulgte
Ronaldo, men FIFA afviste at træffe foranstaltninger. Teorier om at et skift
ville finde sted fortsatte indtil den 6. august, hvor Ronaldo beskræftede, at
han ville blive i Manchester i mindst et år mere.

Ronaldo fik foretaget en ankeloperation på Academic Medical Center i Amsterdam
den 7. juli. Han vendte tilbage til kamp den 17. september i Uniteds målløse
UEFA Champions League-gruppekamp mod Villarreal, da han blev skiftet ind i
stedet for Park Ji-Sung, og han scorede sit første mål på sæsonen i en 3-1-sejr
mod Middlesbrough i en League Cup-kamp den 24. september.

I en 5–0-sejr over Stoke City den 15. november 2008 scorede Ronaldo sit mål
nummer 100 og 101 i alle turneringer for Manchester United, med to frisparksmål,
Målene betød også, at Ronaldo nu havde scoret mod samtlige af de øvrige 19 hold
i Premier League. Den 2. december blev Ronaldo Manchester Uniteds første vinder
af Ballon d'Or siden George Best i 1968. Han opnåede 446 point og var derved
langt foran Lionel Messi, der fik 165. Han fik også the Silver Ball, efter at
United havde vundet Club World Cup med to mål den 19. december.

Den 8. januar 2009 kom Ronaldo uskadt ud af en bilulykke, hvor han fik
totalsmadret sin Ferrari 599 GTB Fiorano i en tunnel langs A538 nær Manchester
Airport, da han kørte ind i en mur. Han gav en alkoholmeter-test til politiet og
resultatet var negativt, og han deltog i træningen senere den formiddag. Fire
dage senere blev han den første Premier League-spiller nogensinde, der blev
udnævnt som FIFA World Player of the Year, samtidig med at han også var den
første portugisiske spiller til at vinde prisen siden Luís Figo i 2001.

Ronaldo scorede sit første Champions League-mål i sæsonen, og det første siden
finalen mod Chelsea, i en 2-0-sejr over Inter Milan, som sendte United videre
til kvartfinalen. Den 5. april 2009 scorede Ronaldo det første og andet af
Uniteds mål i 3-2-sejren over Aston Villa, en kamp der blev vundet i det 93.
minut på grund af debutanten Federico Macheda. I andet opgør af Champions
League-kvartfinalen mod Porto, scorede Ronaldo på et 36 meter langt skud, og
gjorde derfor at United vandt kampen, og sendte dem til semifinalen i
turneringen. Dette mål blev rost af Alex Ferguson, og Ronaldo slog fast efter
kampen at dette var det bedste mål, han havde scoret nogensinde.

Skiftet til Real Madrid blev endeligt bekræftet 26. juni 2009 med virkning
allerede fra 1. juli og på en seksårig kontrakt.. Kontraktens værdi er ikke
offentliggjort, men analytikere vurderer den til at være på 13 millioner euro
pr. sæson. 80.000 Real Madrid-fans bød ham velkommen ved præsentationen, hvor
han fik overrakt sin nye trøje af legenden Alfredo di Stéfano.

Han fik debut i en træningskamp 21. juli mod Shamrock Rovers F.C. og scorede sit
første mål en uge senere. Han scorede i sine fire første kampe for Real Madrid i
La Liga, hvilket ingen før ham havde gjort.

Ronaldo spillede sin første landskamp for Portugal i en 1-0-sejr mod Kasakhstan
i august 2003. Han blev udtaget til EM 2004, da han reducerede til 1-2 på et
hovedstødsmål i åbningskampen mod Grækenland. De to hold mødtes igen i finalen,
denne gang med Portugal som taber med 1-0, på Estadio da Luz. Inden da havde
Ronaldo scoret i 2-1-semifinalesejren over Holland. Han blev efterfølgende valgt
ind på turneringens hold på trods af, at han sluttede med kun at have scoret to
mål. Det samme år repræsenterede han også Portugal i Sommer-OL 2004.

Ronaldo var den næstmest scorende i VM-kvalifikationsrunden til VM 2006 i den
europæiske zone med sine syv mål, og han scorede sit første og hidtil eneste
VM-slutrundemål mod Iran på et straffespark.

Under en kvartfinalekamp mod England den 1. juli 2006 blev Ronaldos
United-holdkammerat Wayne Rooney udvist efter en tackling af forsvarsspilleren
Ricardo Carvalho. De engelske medier spekulerede i, om Ronaldo havde indflydelse
på dommer Horacio Elizondos beslutning med aggressive beklagelser, hvorefter
Ronaldo var blevet set blinke til den portugisiske bænk efter Rooneys udvisning.
Efter kampen insisterede Ronaldo på, at Rooney var hans ven, og at han ikke
havde gjort noget for at få Rooney sendt ud. Den 4. juli præciserede Elizondo,
at det røde kort skyldtes Rooneys overtrædelse og ikke skænderiet mellem Rooney
og Ronaldo, der fulgte.

Den efterfølgende vrede reaktion fra den engelske presse gjorde, at Ronaldo var
ved at overveje at forlade United, og han fortalte angiveligt til den spanske
sportsavis Marca, at han ønskede at skifte til Real Madrid. Som svar på de
spekulationerne sendte Ferguson den portugisiske assistentmanager Carlos Queiroz
ud for at tale med Ronaldo, i et forsøg på at få ham på andre tanker, hvilket
blev bakket op af Rooney. Ronaldo forblev så i klubben, og han skrev under på en
ny femårige kontraktforlængelse i april 2007.

Kampen mod England blev vundet af Portugal, der dermed kom i semifinalen, som
man tabte mod Frankrig i en kamp, hvor der blev buhet ad Ronaldo. Skønt kandidat
til prisen fik han efterfølgende ikke turneringens Best Young Player-pris som
følge af reaktionerne fra de engelske fans. Selvom onlineafstemningen kun
påvirkede nomineringsprocessen, uddelte FIFA's Technical Study Group prisen til
Tysklands Lukas Podolski, og de henviste til Ronaldos adfærd i beslutningen.

Dagen efter sin 22-års fødselsdag var Ronaldo anfører for Portugal for første
gang, da holdet mødte Brasilien i en venskabskamp den 6. februar 2007 på
Emirates i London. Dette skift af anførerbindet var til ære for Portuguese
Football Federation-præsidenten Carlos Silva, der var død to dage tidligere.
Portugals træner Luiz Felipe Scolari forklarede: "Mr. Silva spurgte mig, om jeg
ikke kunne gøre Ronaldo til anfører som en gestus... han er for ung til at blive
anfører, men Mr. Silva spurgte mig, og nu er han ikke længere blandt os."

Ronaldo scorede otte mål i Portugals EM 2008 kvalifikationsperiode, men sluttede
med kun et mål i slutrunden, da Portugal blev elimineret i kvartfinalerne.
Efterfølgende deltog han også ved VM i 2010 i Sydafrika.

Ronaldo har skrevet en biografi om sit liv indtil 2007. Han biografi er blevet
kaldt Moments (Øjeblikke), og den blev udgivet den 15. december 2007.

Sammen med en af sine søstre har Ronaldo åbnet en tøjbutik under navnet "CR7" .
Der er siden åbnet yderligere en CR7-butik. Begge butikker ligger to i Portugal
henholdsvis i Lissabon og på Madeira.

I oktober 2009 meddelte designer Giorgio Armani, at Ronaldo ville overtage
pladsen som model for Emporio Armanis undertøj og jeans for mænd efter David
Beckham. Der vil begynde en verdensomspændende reklamekampagne startende i
foråret 2010 i den anledning.



https://da.wikipedia.org/wiki/Belgien

Belgien (nederlandsk: België, fransk: Belgique, tysk: Belgien), officielt
Kongeriget Belgien, er et vesteuropæisk land, der grænser mod vest til Nordsøen,
mod nord til Holland, mod øst til Tyskland og Luxembourg og mod syd til
Frankrig. Belgien er en føderation af det nederlandsksprogede Flandern, det
fransksprogede Vallonien og den tosprogede hovedstad Bruxelles.

Landet er historisk omtrent det samme som de sydlige Nederlande. Belgien opstod
ved en revolution i 1830, da det blev løsrevet fra de nordlige Nederlande (det
nuværende Holland). Belgien har spillet en afgørende rolle i udformningen af EU,
og Bruxelles er i dag hovedsæde for Nato og de vigtigste EU-institutioner.
Belgien har en lang og stolt øltradition. I dette land findes den største
variation af originale oprindelige øltyper. De har deres hvede øl: witbier, som
stammer fra 1400 tallet. Typer som frugtøl, vildtgæret (spontangæret) øl, sour
ales, klosterbryggene: Abbey ales og Trappist øl er andre typer. Mange belgiske
øltyper har et højt alkoholindhold, så man skal være opmærksom ved det i
forbindelse med bilkørsel. Belgien er også hjemsted for verdens største
bryggerikoncern ImBev med hovedkvarter i byen Leuven.

Det belgiske område ligger som en korsvej i Europa og har oplevet en lang række
af folkevandringer og kulturelle påvirkninger. Som provins i Romerriget blev
området opkaldt efter den keltiske stamme belgerne. Efter det romerske riges
sammenbrud, tog frankerne over. Den nuværende sproggrænse går tilbage til
folkevandringstiden, hvor den var grænse mellem romansk og germansk område. Ved
arvedelingen efter Karl den Stores død kom området sammen med de øvrige
Nederlande under hertugen af Burgund. Ved senere giftermål og arvedelinger endte
fyrstedømmerne under spansk herredømme. Fra 1548 til 1648 førte indbyggerne en
frihedskrig mod Spanien, firsårskrigen.

Fra 1648 skiltes vejene for de sydlige og nordlige Nederlande, der omtrent
svarer til de senere stater Belgien og Holland. Med fredsslutningen i 1648 efter
Trediveårskrigen opnåede de protestantiske provinser i nord uafhængighed. De
sydlige Nederlande var stærkt hærget under frihedskrigen, og protestanterne,
især borgere i byerne, flygtede nu til de nordlige provinser. Da det habsburgske
rige blev delt i 1713, overgik de sydlige Nederlande til østrigsk
overherredømme. Under Napoleon blev både de nordlige og sydlige Nederlande
indlemmet i Frankrig i en snes år.

Efter Napoleons nederlag i 1815 blev området igen forenet med Nederlandene
indtil den belgiske revolution i 1830, som blev starten på den belgiske stat.
Landet fik sin første forfatning i 1831. Stormagterne, der kunne have gavn af en
stødpudezone og et svækket Holland, anerkendte uafhængigheden. I 1800-tallet
havde Belgien en stærk økonomisk vækst, dels på grund af kul- og stålindustrien,
dels på grund af kolonierne. Den belgiske konge fik tilkendt Congo som sin
personlige ejendom, og kolonien blev groft udnyttet.

Belgien var neutralt, men blev invaderet både under 1. verdenskrig og 2.
verdenskrig. Efter 2. verdenskrig blev Belgien et af de grundlæggende medlemmer
af NATO og Kul- og Stålunionen, senere EU. Begge organisationer har deres
hovedkvarterer i Bruxelles.

I 1970 blev Belgien grundlæggende delt op i tre regioner efter sproggrænsen, og
i 1993 blev landet til en føderation. Den føderale opbygning består af to
parallelle systemer: regionerne Flandern, Vallonien og Bryssel samt de
nederlandske, franske og tyske kulturfællesskaber. Som følge heraf har Belgien
fem "delstatsregeringer". Landets opbygning er stadig under debat, men ændringer
kræver konsensus og fremtiden er uafklaret.

Den 22. april 2010 indgav Belgiens premierminister Yves Leterme sin
afskedsbegæring til Kong Albert 2..

De først omtalte indbyggere i området var belgerne, en keltisk stamme. Dette
folk nævnes også af Julius Cæsar. Det latinske navn Belgium blev brugt i
renæssancen som navn for hele det nederlandske område. Sidst i 1700-tallet blev
adjektivet belgique også brugt på fransk. Ved opstanden mod Østrig i 1789
udråbte provinserne "Belgiens forenede stater" (Etats belgiques unis). Først
efter revolutionen i 1830 blev navnet Belgien almindelig udbredt som en
betegnelse for kun de sydlige Nederlande.

Den politiske strid mellem fransk- og flamsktalende har både historiske,
sociale, økonomiske og politiske årsager.

I tiden efter uafhængigheden talte adelen og det højere borgerskab udelukkende
fransk. I 1870'erne opstod der en flamsk bevægelse. Først i 1914 blev der
indført almindelig skolepligt, og indtil da var de fleste flamlændere både
analfabeter og uden kundskaber i det herskende sprog. Under 1. verdenskrig var
der store tab blandt flamske soldater, da de ikke forstod kommandoer fra de
fransktalende officerer. Nederlandsk blev principielt ligestillet som officielt
sprog i 1898, men først i 1950'erne og 1960'erne fik det samme sociale status
som fransk.

Industrialiseringen af Belgien fandt først og fremmest sted i Vallonien, hvor
der bl.a. var minedrift, mens Flandern var et landbrugsområde helt op til
1900-tallet. Den sociale modsætning mellem fattige, stærkt katolske flamlændere
og den fransktalende elite blev derfor skærpet. Mange flamlændere flyttede
dengang til Vallonien for at få arbejde. Siden 1960'erne er situationen blevet
omvendt, da sværindustrien i Vallonien stort set er afviklet, mens Flandern er
blevet et af Europas rigeste områder.

Den nordlige del af landet finansierer i dag størstedelen af det føderale
budget, som blandt andet socialudgifter, hvorved der "overføres" store beløb til
den sydlige del. Vallonien er socialistisk præget, og Flandern borgerligt. Det
har givet øget støtte til flamske (og delvis også vallonske)
separatistbevægelser, der ønsker at opdele landet i to eller give regionerne
endnu mere selvstyre (en konføderation). Alternativt findes der også nogle
mindre bevægelser, der vil slutte Vallonien til Frankrig.

Belgien har et særligt dobbelt føderativt system, hvor der både findes tre
regioner (Flandern, Vallonien og Bruxelles) og tre (sprog)fællesskaber (det
nederlandske, franske og tyske). De to begreber overlapper kun delvis og har
forskellige opgaver. Regionerne står for økonomi, teknik, miljø og planlægning.
Sprogfællesskaberne står for kulturelle områder som undervisning, forskning og
sport. Den føderale regering står for øvrige opgaver, f.eks. forsvar,
udenrigspolitik, pengepolitik og socialpolitik. Selv om landet er en føderation,
fordeles mere end 90 % af de offentlige udgifter centralt.

Det føderale (centrale) plan styres af Belgiens regering og et tokammerparlament
bestående af senatet og repræsentantkammeret (Kamer van Volksvertegenwoordigers,
Chambre des Représentants, Abgeordnetenkammer).

Regeringen består af højst 15 ministre, lige mange nederlandsk- og fransktalende
(premierministeren undtaget). Hertil kommer et antal statssekretærer. Den
nuværende regering er ledet af premierminister Yves Leterme (CD&V) og består af
de flamske kristendemokrater CD&V og liberale VLD samt de fransktalende liberale
MR, socialister PS og kristendemokrater CDH.

Repræsentantkammeret er det vigtigste organ, da det står for at støtte eller
vælte en regering. Medlemmerne vælges i 11 valgkredse, svarende til provinserne,
bortset fra at Bryssel er slået sammen med en del af provinsen Flamsk Brabant
(se afsnittet Bruxelles-Halle-Vilvoorde). Der er stemmepligt, og valg afholdes
normalt hvert fjerde år, men kan også holdes i utide. Valg til senatet og
repræsentantkammeret holdes samtidig. Metoden er forholdstalsvalg i de enkelte
valgkredse (ingen udlignings- eller tillægsmandater). Der er en spærregrænse på
fem procent i hver valgkreds, som dog har liden betydning i praksis, da den
største valgkreds, Antwerpen, kun fordeler 24 mandater.

Sproggrupperne har betydning for ændringer af grundloven, som kræver flertal i
begge grupper, samt for igangsættelse af en "interessekonflikt" eller
"alarmprocedure", der kan standse et forslag og henvise den til forhandling i
regeringen. Systemet skal sikre konsensus mellem sproggrupperne, når vigtige
ting skal besluttes, men er også blevet anset for at hæmme reformer.

Hver provins er yderligere opdelt i kommuner (nederlandsk gemeenten, fransk
communes, tysk Gemeinden).

Kun selve Bruxelles er officielt tosproget. I de andre regioner findes der et
antal facilitetskommuner (faciliteitengemeenten, communes à facilités,
Fazilitätengemeinden) med sproglige mindretalsrettigheder. Sproggrænsen mellem
fransk og nederlandsk har historisk været forholdsvis skarp, men i
randkommunerne rundt om Bruxelles er der opstået et fransk mindretal eller
flertal på grund af udflytning fra byen. Randkommunerne er:

Desuden er der ti facilitetskommuner langs sproggrænsen, hvoraf to er særlig
kendt for stridigheder: Comines (nederlandsk Komen), der ligger som en vallonsk
enklave længst mod vest, og Voeren (fransk Fourons), der ligger som en flamsk
enklave længst mod øst.

Fra flamsk side mener man at valgkredsen fremmer forfranskningen af området
omkring Bryssel, som historisk var rent flamsk, men hvor visse kommuner i dag er
domineret af fransktalende tilflyttere. (Se også: Belgien#Facilitetskommuner) På
grund af den fælles valgkreds kan fransktalende borgere stemme på de
fransktalende partier, selv om de bor i et flamsk område. Der findes ingen
tilsvarende mulighed for at stemme på et flamsk parti, hvis en flamlænder
flytter til Vallonien.

Fra fransktalende side ønsker man at opretholde status quo, da man anser det for
en grundlæggende rettighed at kunne stemme på en fransktalende politiker. Da de
mest kendte partiledere er opstillet i Bryssel, kan de samtidig samle flere
stemmer, hvis valgkredsen ikke deles op. Man er dog ikke afvisende over for en
opdeling af valgkredsen, hvis der samtidig gives modydelser fra flamsk side, for
eksempel en indlemmelse af de seks flamske randkommuner i den tosprogede
Hovedstadsregion Bryssel. Dette afvises kategorisk fra flamsk side, der mener at
sproggrænsen fra 1963 ligger fast. (Fransktalende politikere hævder også at
politi- og retskredsen Bryssel-Halle-Vilvoorde bør bevares af
effektivitetshensyn, men det har ikke direkte sammenhæng med valgkredsen).

De fransktalende i området uden om Bryssel er dog via det tværpolitiske parti
Union des Francophones allerede repræsenteret i det flamske parlament og i
provinsrådet for Flamsk Brabant.

Der har været diskuteret forskellige alternative løsninger, som dog ikke alle
opfylder grundlovens krav. Det har været foreslået at indføre en "føderal
valgkreds" (dvs. et føderalt/lokalt to-stemmesystem som i Tyskland), at slå
valgkredsen sammen med distriktet Leuven, eller at udvide kredsen med Vallonsk
Brabant.

Den fransktalende socialist Elio Di Rupo har i januar 2008 krævet nye
sprogtællinger,. Avisen Le Soir krævede i 2008 som en modydelse for opslitning
af valgkredsen, at Hovedstadsregionen Bryssel skulle udvides med en korridor i
den ubeboede Zonie/Soignes-skov, sådan at Bryssel ville komme til at hænge
sammen med Vallonien. Det kræves også hyppigt at udvide hovedstadsområdet,
blandt andet med den begrundelse, at det urbane område i dag er vokset ud over
grænserne for Bryssel-regionen. Flandern er modstander af at afgive kommuner til
sådan en udvidelse, da det frygtes at føre til yderligere forfranskning af
regionen.

Valgkredsen er blevet kendt grundlovsstridig ved forfatningsdomstolens afgørelse
i 2003. Dommens vigtigste begrundelse var at valgkredsen bryder princippet om
ligeberettigelse mellem sproggrupperne, fordi fransktalende bosat i Flandern
(provinsen Flamsk-Brabant) kan stemme på fransktalende partier, hvorimod
flamlændinge bosat i Vallonien ikke kan stemme på de flamske partier. Desuden er
Belgien ifølge grundloven en føderal stat, hvor sproggrænsen ligger fast.

Parlamentsvalgene i 2003 og 2007 var antagelig grundlovsstridige, men er i
praksis blevet anerkendt. Parlamentsvalget den 13. juni 2010 blev udskrevet i
utide for at løse den fastlåste situation, selv om det generelt erkendtes at
valget var i strid med forfatningsdommen. Afgående premierminister Yves Leterme
sagde i maj 2010 om paradokset: "Valget er legalt, men imod grundloven".

Flere kommentatorer, herunder professor i forfatningsret Paul Van Orshoven fra
Katholieke Universiteit Leuven, mener at parlamentsvalget i 2007 var ulovligt af
to grunde:

Både i 2003 og 2007 nægtede flere flamske kommuner at deltage i organiseringen
af valget på grund af grundlovsstridigheden. I maj 2007 anlagde kommunen
Steenokkerzeel en retssag mod staten, men sagen blev udsat, da domstolen
angivelig var kommet til at reservere en retssal med én dommer i stedet for en
retssal med tre dommere. Desuden har flere borgere nægtet at deltage i valgene
som tilforordnede eller nægtet at stemme (hvilket i Belgien er kriminelt pga.
stemmepligt).

Fra forskellig side hævdedes det at det belgiske Europa-Parlamentsvalg den 7.
juni 2009 var forfatningsstridigt, fordi Bryssel-Halle-Vilvoorde-valgkredsen
stadig ikke var splittet op. Kommunen Overijse meddelte at den ville boykotte
valget.

De senere regeringer under premierminister Yves Leterme og Herman van Rompuy har
deltagelse af de alle tre store fransktalende partier, men kun et mindretal af
de flamske partier. Der er ikke fundet en løsning på
Bryssel-Halle-Vilvoorde-problemet. Efter at forhandlinger ikke havde ført til et
resultat, meddelte det flamske liberale parti VLD sin udtræden af regeringen den
22. april 2010. Regeringen mistede således sit flertal, og premierminister
Leterme (CD&V) indgav sin afskedsbegæring. Kongen udpegede vicepremierminister
Didier Reynders (MR) til at lede forhandlinger, men udskrev ikke valg.

Den 26. april accepterede kongen regeringens afgang. Den 27. april meddelte
indenrigsminister Annemie Turtelboom (VLD), at et eventuelt valg ville blive
gennemført på grundlag af de eksisterende valgkredse, uanset grundlovsdommen fra
2003. En gruppe flamske dommere mente, at beslutningen var ulovlig.. Nogle
kommuner og grupper af vælgere truer med at at boykotte valget. Den 6. maj blev
parlamentet opløst, og valg skal afholdes den 13. juni. Den afgående
premierminister Leterme udtalte, at valget ville være lovligt, men imod
grundloven..

Den 2. januar 2002 blev de belgiske værn slået sammen til enhedsværnet Belgisch
leger/Armée belge:



https://da.wikipedia.org/wiki/Red_Hot_Chili_Peppers

Red Hot Chili Peppers er et amerikansk alternativ rockband, der blev stiftet i
Los Angeles, Californien, i 1983. Gennem det meste af deres karriere har
bandmedlemmerne været vokalist Anthony Kiedis, guitarist John Frusciante,
bassist Michael "Flea" Balzary, og trommeslager Chad Smith. Gennem deres
karriere har bandet spillet traditionel rock med varierende elementer fra punk
rock, funk, alternativ rock, rap og psychedelic rock.

Red Hot Chili Peppers opstod i 1983. Bandets oprindelige navn var Tony Flow and
the Miraculously Majestic Masters of Mayhem, men det blev senere ændret til Red
Hot Chili Peppers. Oprindeligt var bandet ment som en joke, da de fire venner
Anthony Kiedis, Flea (Michael Balzary), Jack Irons (trommeslager) og Hillel
Slovak (guitarist) fra Fairfax High School stykkede et band sammen til en enkelt
optræden på en bar. Under koncerten opstod der dog en energi, de følte var helt
speciel, og de kørte videre med projektet. De spillede forskellige gigs på
diverse stripbarer langs Sunset Strip. Allerede her blev de kendte for kun at
være iført deres strategisk velplacerede tennis-sokker og deres blandingsmusik
af funk, punk og rap.

Rygterne var begyndt at gå i Los Angeles om det nye band, og EMI skrev kontrakt
med bandet. Før indspilningen af første album overhovedet var begyndt, meldte
Hillel Slovak og Jack Irons dog fra for at kunne koncentrere sig udelukkende om
deres andet band What Is This?, hvilket var en stor skuffelse for Kiedis og
Flea. Bandet fortsatte dog da med reserverne, Jack Sherman (guitar) og Cliff
Martinez (trommer), som tiltrådte optagelserne og den dertil følgende tour. I
1984 udkom deres selvbetitlede album, men grundet elendig produktion og
producerens manglende evne til at fange bandets energi, som den blev givet til
udtryk live, gjorde at cd’en ikke blev nogen kommerciel succes. Dog begyndte en
større fanskare i Los Angeles undergrund at røre lidt på sig.

I 1985 opløstes What Is This? og Jack Irons og Hillel Slovak blev igen en del af
mandskabet i Red Hot Chili Peppers. De følte alle at energien var tilbage, og
man påbegyndte optagelserne til andet album "Freaky Styley" med funklegenden
George Clinton bag knapperne. Albummet viste en forbedring, men manglede
stadigvæk at fange deres energi, så igen måtte de se deres album overset af
størstedelen af plademarkedet. Deres tredje album i 1987 "The Uplift Mofo Party
Plan" formåede at få en vis rotation på radiostationer, også i Europa, og blev
en mindre succes.

Netop som der nu var blevet lagt op til at de snart ville få deres store
gennembrud efter en fire-årig modningsproces skete det værst tænkelige. Gruppens
guitarist Hillel Slovak, havde længe kæmpet med stoffer, som var et stort
problem i bandet, og efter at have afsluttet deres The Uplift Mofo Party Plan
tour blev han fundet død i sin lejlighed af en overdosis heroin (1988).
Dødsfaldet kom som et kæmpe chok for resten af bandet, da det var baseret på de
fires stærke venskab. Specielt for Jack Irons, som derefter valgte at forlade
dem. Kiedis og Flea valgte dog at fortsætte da dette var deres livsværk og det,
som holdt dem i live. De fortsatte med en midlertidig konstellation bestående af
tidligere Parliament guitarist Blackbird McKnight, og tidligere Dead Kennedys
trommeslager D. H. Peligro. Samarbejdet viste sig dog ikke at fungere og begge
blev fyret.

Sammen gik de nye tider i møde, og deres første album sammen, "Mother's Milk"
fra 1989, viste sig at blive en større succes end nogle af de tidligere
albummer. Den inkluderede hits som Stevie Wonder-coveret "Higher Ground" og
sangen om deres fælles ven Slovak, "Knock Me Down". I 1990 modtog det guld.

Med den succes dette album havde modtaget var de alle sammen klar over, hvor
stor en betydning deres næste album ville få for deres fremtidige karriere. De
skrev under på en aftale med pladeselskabet Warner Bros., og flyttede med
producer Rick Rubin ind i et stort hus med beliggenhed i Los Angeles. Et
sagnomspundet hus, hvori Jimi Hendrix havde holdt nogle vilde fester, og Beatles
eftersigende skulle have prøvet LSD for første gang. Samtidig gik der rygter om
at huset skulle være hjemsøgt.

Dette album skulle også vise sig, at blive deres største succes nogensinde.
Deres rå funk og energi kom fuldt ud til udtryk på "Blood Sugar Sex Magik", hvor
størstedelen af numrene var optaget med dem alle spillende samtidig. Hits som
"Give It Away " og "Under the Bridge", en sang om Anthony Kiedis’ store
stofproblem, fik kraftig rotation på radiostadioner i hele verden og er siden
gået hen og er blevet klassikere. Bl.a. prøvede McDonalds i 1998 at få lov til
at bruge sange under en reklame, men de takkede pænt nej til tilbuddet.

Den store succes blev dog for meget for Frusciante. Han kunne ikke holde ud at
være bundet af at skulle spille koncerter, og ikke kunne udfolde sig kreativt
som i tiden under indspilningen af "Blood Sugar Sex Magik". Samtidig var et
stigende problem med stoffer under opsejling, og i 1992 forlod han bandet for at
leve som fuldtidsjunkie. Efter bruddet med Frusciante indledte de et kort
samarbejde med Arik Marshall. Da han ikke viste sig at passe ind i bandet, blev
han erstattet med Jesse Tobias, som hurtigt igen blev erstattet med Jane's
Addiction guitaristen Dave Navarro. Han tilførte en lidt mere syret og heavy lyd
til bandet. Sammen indspillede de i 1995 "One Hot Minute", som skulle have været
en noget frustrerende proces for Flea, da de før i tiden var vant til at jamme
sig frem til numrene, mens Dave Navarro mere var en studieguitarist, som kunne
sidde i flere timer og komponere og lægge flere forskellige lag af guitar ind
over de forskellige spor. Albummet blev et mindre hit, men ikke noget
mindeværdigt i bandets historie, da lyden langtfra passede ind. Selv i dag
hævder John Frusciante ikke at have hørt albummet. Da det var tydeligt at
Navarro ikke passede ind i bandet, forlod han dem i 1998.

Imens havde Frusciante udgivet to soloalbummer, "Niandra Ladies and Usually Just
a T-Shirt" i 1995 og "Smile From the Streets You Hold" i 1997, som han selv
senere har forklaret var skabt for at skaffe penge til stoffer. Efter 6 års
stofafhængighed tog han efter kraftig tilskyndelse fra bandet på
afvænningsklinik, fik lagt sine dæmoner bag sig og blev stoffri. De fremlagde
derefter et forslag for ham om, at vende tilbage til bandet og han sagde straks
ja.

De startede stille ud med nogle jams i Fleas garage, hvorefter de begyndte på at
skabe en af deres mest mindeværdige plader, "Californication", som udkom i 1999.
Den blev en kæmpe succes og viste at Red Hot Chili Peppers for alvor var
tilbage. Hits som "Scar Tissue", en sang om Anthony Kiedis’ hårde liv, og
"Californication" blev kæmpe hits og vandt store priser. Det viste en ny side af
dem. En side, hvor der blev givet plads til de stille og mere melodiøse numre.

På den efterfølgende tour nægtede de at spille numre fra "One Hot Minute" og
"Mother's Milk" til stor skuffelse for mange fans. I 2001 vendte de tilbage for
at indspille et nyt album, "By The Way" (2002), hvorpå Anthony Kiedis vokal,
havde forbedret sig kraftigt. Albummet var meget fattigt på deres ellers så
kendte funk/punk rap, hvilket var en stor skuffelse for en del dedikerede fans.
Det blev stadig en succes og gav hits som "Can’t Stop", "By The Way",
"Universally Speaking" og "Zephyr Song".

Den 8. maj 2006 kunne forventingsfulde fans hente et eksemplar af deres længe
ventede album, "Stadium Arcadium". Det har allerede givet et hit i form af "Dani
California", som beskriver en figur Kiedis skabte på "Californication", og som
også optræder på albummet "By The Way". Oprindeligt havde de, da albummet skulle
gøres færdigt, 38 numre, som de alle var meget stolte af. Først overvejede de at
udsende tre albummer med et halvt års mellemrum, men blev enige om at det ville
være for langt tid at vente på at kunne begynde indspilningen på et album til.
De kogte det derfor ned til et dobbelt-album bestående af 28 numre. Selv har de
kommet med udtalelser om, at dette er deres livsværk og, hvis man ikke kan lide
det kan man ikke lide Red Hot Chili Peppers.

Det er over fem år siden, Red Hot Chili Peppers sidst var pladeaktuelle, med
dobbeltalbummet "Stadium Arcadium" i 2006. Nu har bandet dog endelig
proklameret,at de går i studiet igen for at arbejde på deres i alt tiende
studiealbum. Dette album forventes at være på hylderne sidste uge i august 2011
Med hensyn til producer har gruppen endnu ikke talt om det, men gruppens
trommeslager Chad Smith har givet udtryk for, at Rick Rubin formentlig ender med
også at producere deres næste album. Rick Rubin har produceret Red Hot Chili
Peppers' fem seneste albummer.

Den 16. december 2009 blev det bekræftet, at John Frusciante har forladt Red Hot
Chili Peppers. Fredag den 29. Januar kom det ventede live comeback, som de
spillede til MusiCares. De spillede A Man Needs a Maid (Neil Young Cover). Den
8. Februar blev det bekræftet, at Josh Klinghoffer er den nye guitarist. Den 6.
Maj fortalte Chad Smith om RHCP. De vil gå i studiet til sommer, og indspille
deres 10. album, der skulle være klar sidste uge i august 2011. Red Hot Chili
Peppers næste album vil bliver kaldt I'm With You og udkommer den 30. august.
Den første single The Adventures of Raindance Maggie vil udkommer på cd 22.
juli. Radio: 15. Juli. Digital Download: 18 Juli.

Ud over de ovenstående albummer, lavede bandet i 1992 et E.P. album, der hed
"Abbey Road E.P." På coveret krydser de vejen lige som The Beatles gjorde i sin
tid. Dog gik Red Hot Chili Peppers med sokker på deres ædlere dele.

I 1994 udkom "Out In L.A.", som var et album med nogle ikke-indspillede numre og
nogle live numre.

I 2003 udkom så deres "Greatest Hits", ved samme navn. Sent I 2004 udgav de
"Live In Hyde Park", der som navnet siger er fra en koncert række i Hyde Park,
London.



https://da.wikipedia.org/wiki/Harry_Potter

Harry Potter er titlen på en serie af oprindeligt syv bøger skrevet af den
engelske forfatter J.K. Rowling. Bøgerne har vundet stor popularitet, især hos
unge.

Bøgerne handler om Harry Potter og hans liv på troldmandsskolen Hogwarts.
Fortællingen starter omtrent på Harrys 11 års fødselsdag, hvor han får at vide
at han er en troldmand. Hver af de syv bøger følger Harry gennem et år på
Hogwarts og hans oplevelser i den magiske verden.

De originale engelske udgivelser er udgivet med forskellige indbindinger, hhv.
"børne"- og "voksen"-udgaver. Harry Potter-bøgerne er dog beregnet for læsere i
alle aldre.

Serien er blevet filmatiseret af Warner Brothers. Den sidste Harry
Potter-filmatisering havde premiere i biograferne den 13. juli 2011 (Danmark) og
den 15. juli 2011 (Storbritannien). Filmene bærer samme navn som bøgerne omend
den sidste bog er delt op i to film.

Bogserien har dertil kastet en del spil af sig, blandt andet i samarbejde med
Lego: Harry Potter: Quidditch Verdensmesterskaberne, Lego Harry Potter: Årene
1-4, Harry Potter: The Trading Card Game og Harry Potter: Lego Creator og andre.

Serien handler om drengen Harry Potter, som på sin 11 års fødselsdag finder ud
af, at han i virkeligheden er en troldmand, og derfor starter på den magiske
skole Hogwarts. Her bliver han venner med Hermione Granger og Ron Weasley, som
han kommer til at bo sammen med på det ene af skolens fire kollegier,
Gryffindor-kollegiet. Han møder også drengen Draco Malfoy fra
Slytherin-kollegiet, der bliver Harrys ærkerival på skolen, og han kommer til at
kæmpe mod den onde troldmand Lord Voldemort, der forsøgte at dræbe Harry som
spæd.

Forfatteren, J.K. Rowling fik idéen til bøgerne på en tur i et tog, hvor hun
pludselig på en eller anden måde, enten ved dagdrøm eller normal drøm, så en
scene for sig: Toget blev til Hogwartsekspressen, det røde tog, der fører
troldmænd og hekse fra perron 9 3/4 til bådene, der bringer førsteårseleverne
over søen til Hogwarts Skole for Heksekunstner og Troldmandskab.
Fortælleuniverset består især af bøger og magiske redskaber, og bøgerne trækker
på både den engelske og den europæiske mytologi og litteratur, og alfer, nisser,
kæmper, kentaurer, spøgelser, varulve og enhjørninger er således fast inventar.
Samtidig trækker historien på de mange engelske kostskolehistorier, og der gøres
jævnligt grin med ministeriel håbløshed, pressens ensidighed og almindelige
menneskers (både magiske og ikke-magiske) vilje til at tro på hvad som helst de
hører.

Forfatterinden J. K. Rowling er uddannet i litteraturhistorie, og mange navne og
begreber har derfor dybere betydninger, såsom trylleordet "wingardium leviosa",
som både har forbindelser til "wings" (vinger) og "levitate", (løfte sig op
fra/levitere). Ordet bruges i bøgerne til at få ting til at flyve.

En del af Harry Potter-bøgerne er inspireret af Narnia-bøgerne (som normalt
opfattes som klart inspireret af Biblen), og Harry Potter-skikkelsen kan ses som
en parallel til Kristus. Lige fra barndomshistorierne om det lille barn, der
trænger ondskaben tilbage omgivet af sendebud (ugler/engle), himmelfænomener
(stjerneskud/stjerne) og en jublende menneskehed (troldmænd/hyrder og de tre
vise mænd), frem til døden og opstandelsen minder Harry Potters og Jesu liv om
hinanden. Og forfatteren, J.K. Rowling, har da også i et interview udtalt, at de
religiøse paralleller er åbenlyse.

De kendte møntenheder er Knut, Sølvsegl og Galleoner. De ejendommelige
omregningsforhold 1:29:17 fra den mindste til den største enhed kan tænkes at
være en parodi på omregningsforholdet 1:12:20 som Engelske pund benyttede indtil
1971.

Forskellige læsere af bøgerne har forsøgt at omregne valutaen til britiske pund
og amerikanske dollars, baseret på de oplysninger der gives i bøgerne, da de
forskellige referencer gør visse ting enten absurd billige eller dyre og
modsiger hinanden omkring det generelle prisniveau i universet har det givet en
del forskel i disse vekselkurser. Kurserne ligger dog mellem ca. 40 danske
kroner - ca. 220 danske kroner pr. Galleon.

Harry Potter er blevet kritiseret for bl.a at opfordre til heksekunst og
satanisme, og pave Benedict XVI har i et privat brev kritiseret bøgerne, ligesom
Harrys anspændte forhold til sin onkel og tante skulle opmuntre til forkerte
familieværdier, ifølge pastor Jack Brock der ved et arrangement i 2001, hvor
menigheden brændte Harry Potter-bøger, udtalte at

Bøgerne rummer selv ingen henvisninger til religion eller religiøse symboler, og
kun begrænsede henvisninger til et liv efter døden. Der er dog mange der ser
tydelige paralleller mellem dele af plottet i bogen og den bibelske fortælling.
Forfatteren selv har også udtalt, at hun har haft Kristendommen i baghovedet .
Især ligheden mellem slutningen af bogserien og den bibelske genopstandelse er
iøjenfaldende. Kvindelige magi-kyndige personer i bøgerne omtales som "hekse",
men i bøgernes kontekst er dette ikke forbundet med nogen form for religion
eller religionsdyrkelse. Magien i bøgerne kommer tillige fra personerne selv,
ikke fra eksterne kilder.

Forfatteren har selv udtalt at hun ikke ønsker at promovere hekseri med bøgerne.



https://da.wikipedia.org/wiki/Lance_Armstrong

Lance Armstrong (født Lance Edward Gunderson 18. september 1971) er en
forhenværende amerikansk professionel cykelrytter.

I august 2012[Kilde mangler] bekendtgjorde de amerikanske antidoping
myndigheder, at Armstrong var fundet skyldig i ulovlig doping. Alle hans sejre i
Tour de France og andetsteds tilbage til 1998 er blevet erklæret ugyldige og han
er livsvarigt forvist fra cykelsporten.[Kilde mangler] Det fremgår af den
offiielle hjemmeside for Tour de France, at også Armstrongs tredjeplads i 2009
er annulleret. Armstrong har erklæret, at han ikke vil anke disse beslutninger,
da han "ønskede fred". [Kilde mangler] Midt oktober 2012 havde den
internationale cykelsports organisation endnu ikke taget stilling til den
amerikanske rapport og er i øvrigt selv under anklage (især fra Frankrig) for at
have dækket over [Kilde mangler] den amerikanske cykelrytter. Den internationale
anti-doping komité har derimod erklæret sig enig med amerikanerne.[Kilde
mangler]

Den 22. oktober 2012 [Kilde mangler] blev Armstrong af den Internationale
Cykelunion UCI frataget alle syv Tour de France-titler på grund af brug af
doping.[Kilde mangler] De syv år, hvor Armstrong vandt Tour de France, er der
ikke blevet udråbt nogen vinder.[Kilde mangler]

Armstrong har overlevet testikelkræft, en kimcelletumor, der metastaserede til
hans hjerne og lunger, i 1996.[Kilde mangler] Hans kræftbehandlinger indebar
operationer i hjerne og testikler samt omfattende kemoterapi, og hans chancer
for overlevelse var dårlige fra starten af.[Kilde mangler] Nogle mener, at disse
kræftsygdomme kom, enten helt eller delvist, på baggrund af hans store forbrug
af doping i den tid.[Kilde mangler]

I 1999 blev han udnævnt som American Broadcasting Companys Wide World of Sports'
Årets Atlet. [Kilde mangler] I år 2000 vandt han Prince of Asturias Award i
kategorien sport. I 2002 udnævnte Sports Illustrated ham som Årets
Sportsmand.[Kilde mangler] Han blev ligeledes kåret som Associated Press Male
Athlete of the Year i 2002, 2003, 2004 og 2005.[Kilde mangler] Han modtog ESPN's
ESPY Award som den bedste mandlige atlet i 2003, 2004, 2005 og 2006,[Kilde
mangler] og vandt BBC Sports Personality of the Year Overseas Personality-prisen
i 2003.[Kilde mangler] Armstrong trak sig tilbage fra cykelløbene 24. juli 2005,
efter Tour de France 2005. Dog bekræftede han 9. september 2008, at han ville
vende tilbage til konkurrencecyklingen til 2009-sæsonen. Australsk ABC meddelte
24. september 2008, at Armstrong ville deltage i South Australias Tour Down
Under i starten af 2009.

I et interview med Oprah Winfrey den 17. januar 2013, indrømmede Armstrong, at
han havde brugt forskellige præstationsfremmende stoffer i løbet af sin
cykelkarriere.[Kilde mangler]

23. januar : Lance Armstrong afslutter det australske cykelløb Down Under. Dette
blev det sidste professionelle cykelløb for Lance Armstrong.

Sammenlagt vinder af sin syvende Tour-sejr, hvilket var rekord. Alle syv sejre
er sidenhen blevet frakendt ham på grund af dopingbrug.[Kilde mangler]

Sammenlagt vinder for 6. gang. Alle sejre er sidenhen blevet frakendt ham på
grund af dopingbrug. [Kilde mangler]

Sammenlagt vinder for 5. gang i træk og tangerer dermed Miquel Indurains rekord.
Alle sejre er sidenhen blevet frakendt ham på grund af dopingbrug.

Vandt bjergetapen til skisportsstedet Luz Ardiden, da han efter et styrt på
sidste bjerg rykkede fra alle de andre. [Kilde mangler] Efter Lance kom i mål
kunne hans mekaniker i øvrigt konstatere, at hans cykelstel var flækket som
følge af styrtet. [Kilde mangler]

Vandt verdensmesterskaberne i linjeløb (yngste rytter til nogensinde at vinde
VM) [Kilde mangler]

I 1993 vandt han både USA's mesterskab og verdensmesterskabet i
landevejscykling. [Kilde mangler]

I 1996 vandt han blandt andet Flèche Wallonne, og i de tidlige år var det især i
klassikerne, han havde succes.[Kilde mangler] Det skulle ændre sig markant, da
Armstrong den 2. oktober fik konstateret testikelkræft på et sent stadium – så
sent, at hans ene testikel blev fjernet med det samme.[Kilde mangler]

Lægerne gav ham ikke mange chancer, men han kæmpede mod sygdommen på samme
aggressive[Kilde mangler] og beslutsomme måde, som han kæmpede for at vinde
cykelløb, og udkommet blev en sejr. Inden han begyndte behandlingen fik han gemt
sæd så han senere kunne blive far, og han har siden fået en søn samt
tvillingepiger.

Han blev skilt fra sin kone i efteråret 2003, og 2004-2006 var han kæreste med
sangerinden Sheryl Crow.

I sin første start i Europa sluttede Lance Armstrong sidst da han kørte alene i
mål på Clasica San Sebastian.[Kilde mangler] Der gik dog meget bedre i anden
start, da han i løb nummer to blev nummer to i klassikeren Meisterschaft von
Zürich.[Kilde mangler]

I 2003 og 2004 kåret som årets sportsmand i USA.[Kilde mangler] Cykling var da
en lille sport i USA, uden den helt store opmærksomhed. [Kilde mangler]

Fortatter af bøgerne: Det handler ikke om cyklen (It's Not About the Bike) 2002
og Hvert sekund tæller (Every Second Counts) 2004.

Blandt Lance Armstrongs gode venner er Robin Williams, som ofte har besøgt Lance
Armstrong under Tour de France, hvor han bl.a. har siddet med i US Postals
følgebil med sportsdirektøren.[Kilde mangler]

Armstrong blev født af Linda Gayle (født Mooneyham), en sekretær, og Eddie
Charles Gunderson, en rutemanager for The Dallas Morning News . Hans oldefar var
søn af norske indvandrere. Han blev opkaldt efter Lance Rentzel, en Dallas
Cowboys wide receiver. Hans far forlod hans mor, da Lance var to og faderen har
to andre børn fra et andet forhold. Hans mor blev senere gift med Terry Keith
Armstrong, en gros sælger, der adopterede Lance i 1974. Armstrong nægter at møde
sin biologiske far.

Armstrong mødte Kristin Richard i juni 1997. De giftede sig den 1. maj 1998, og
har tre børn sammen: Luke David, født oktober 1999, og tvillingerne Isabelle
Rose og Grace Elisabeth, født november 2001. Graviditeten var muligt gennem
sperm Armstrong havde leveret tre år tidligere, inden kemoterapi og kirurgi.
Parret søgte om skilsmisse i september 2003. På Armstrong's anmodning blev hans
børn fløjet til Tour de France-ceremonien i 2005, hvor Luke hjalp sin far med at
hejse trofæet, mens hans døtre (i gule kjoler) holdt en løvemaskot og en buket
gule blomster.

Armstrong begyndte at date singer-songwriter'en Sheryl Crow i slutningen af 2003
og afslørede deres forhold i januar 2004. Parret annoncerede deres forlovelse i
september 2005, og deres splittelse i februar 2006.

I december 2008 meddelte Armstrong, at hans kæreste, Anna Hansen, var gravid med
deres barn. Parret begyndte at date i juli 2008 efter at have mødt hinanden
gennem Armstrongs velgørende arbejde. Selv om man mente, at Armstrong ikke
længere kunne få børn, efter at have gennemgået kemoterapi for testikelkræft,
blev dette barn undfanget naturligt. Drengen, Maxwell Edward Armstrong, blev
født i 2009 i Aspen, Colorado. Armstrong annoncerede fødslen via Twitter.
Armstrong var blevet en populær Twitter-bruger, med 3.385.486 tilhængere den 10.
april 2012. I april 2010 meddelte Armstrong via Twitter, at Anna Hansen ventede
hans femte barn. Olivia Marie Armstrong blev født i oktober 2010.

Armstrong ejer et hus i Austin, Texas, og Aspen, Colorado, samt en ranch i Texas
Hill Country.



https://da.wikipedia.org/wiki/Andorra

Andorra, officielt Fyrstendømmet Andorra (catalansk: Principat d'Andorra), er et
lille land, som ligger mellem Frankrig og Spanien i den østlige del af
bjergkæden Pyrenæerne. Gennem århundreder har Andorra været et diarki med to
samfyrster som statsoverhoveder: biskoppen af Urgell og Frankrigs
statsoverhoved. Ordningen med to samfyrster blev traktatfæstet i 1278. Først i
1993 blev landet en suveræn stat efter at have indgået en aftale om dette med
Frankrig og Spanien. Dermed blev Andorra et fuldgyldigt medlem af det
internationale samfund og blev optaget som medlem i FN, Europarådet og en række
andre internationale mellemstatslige organisationer.

Andorras politiske system har gennemgået en reformproces, hvor grundloven af
1993 har gjort landet til et parlamentarisk demokrati. Det tidligere fattige og
isolerede land oplevede fra 1950'erne og fremefter en økonomisk opgangsperiode.
Landet har gennemgået udviklingen til en moderne selvstændig stat, og har i
denne proces oprettet nationale institutioner på mange felter indenfor samfunds-
og kulturliv.

Turisme og handel, bankvirksomhed og ejendomsudvikling har været de vigtigste
sektorer i økonomien. Samtidig fulgte velstandsøgning, så vel som
befolkningsøgning og arbejdsindvandring. Forudsætningerne for landets økonomi
har ændret sig på grund af EU's indre marked, hvor nabolandene Spanien og
Frankrig er med. International bekæmpelse af skatteparadiser har medført
skærpede krav for bank- og finanssektoren i landet.

Navnet Andorra kommer fra navarrisk baskisk andurrial, som betyder ”buskdækket
land». En anden forklaring giver navnet ophav fra maurerene og det arabiske
al-Gandura, som betyder «letsindig kvinde».

Andorra ligger mellem Spanien og Frankrig i den østlige dele af bjergkæden
Pyrenæerne. Det meste af territoriet ligger på sydsiden af bjergkæden. Undtaget
er Solana d'Andorra i nordøst. Landet deler en grænse på 63,7 km med Spanien og
56,6 km med Frankrig.

Landskabet består hovedsageligt af bjerge med en gennemsnitlig højde på 1996 m.
Bjergene er højest ved grænsen mod Frankrig og den sydøstlige del af grænsen mod
Spanien. Det højeste bjerg er Comapedrosa, som ligger nordvest i landet og når
en højde på 2.942 moh. Flere af landets bjergtoppe når over 2.500 meters højde.

Landskabet er formet af gletsjere under sidste istid og erosion efter dette.
Bjerglandskabet deles i tre dale i et Y-mønster ved, at floderne Valira d'Orient
og Valira del Nord mødes og danner Gran Valira. Dalene åbner sig i sydlig
retning mod Catalonien. Hovedfloden Gran Valira er største flod og løber sydover
gennem hovedstaden Andorra la Vella. Floden løber ind i Spanien på Andorras
laveste punkt, 870 m over havet. Den største sø er Juclar, der er 0,29 km² stor.
En anden vigtig sø er Engolasters.

Klimaet er lige som nabolandenes, men grundet højden er der mere sne om vinteren
og lidt koldere somre. December til februar er koldeste måneder, mens juli er
varmeste sommermåned. Det er normalt med mellem 70 og 110 cm sne om vinteren.
Snefald og et landskab domineret af bjerge og stejle bjergsider gør Andorra
udsat for sneskred.

I højden er der græsmarker med svingel (Festuca) og skov med nåletræer som
skovfyr (Pinus sylvestris), bjergfyr (Pinus mugo) og almindelige ædelgran (Abies
alba). Over 70 % af arealet er dækket af denne type vegetation. Over 1650 meters
højde findes rhododendron, guldregn (Laburnum) og enebær (Juniperus).
Løvfældende skov domineres af dun-eg (Quercus pubescens), vinter-eg (Quercus
petraea), vorte-birk (Betula pendula) og ask (Fraxinus excelsior). I solsiderne
af Valiradalen findes der også Sten-Eg (Quercus ilex) og kermes-eg (Quercus
coccifera). Andorra har en rig flora med over 1150 registrerede arter.
Vegetationen blev før holdt nede af græssende dyr. I tidligere tider blev der i
de sydvendte dalsider drevet terrassejordbrug.

Når det gælder fauna, har bjergene geder, muflon, vildsvin og murmeldyr. I
lavereliggende områder findes arter som ræv, mår, hare og egern. I floder og
søer det godt med ørreder.

Befolkningstallet var længe lavt og blev holdt nede af de begrænsede
landbrugsmuligheder. Befolkningstilvæksten blev reguleret ved udvandring.

Længe lå befolkningen på omkring 3.000, men steg frem mod 1800-tallet til
5–6.000. Mod slutningen af 1800-tallet nærmede folketallet sig 6.000, men faldt
igen det første årti af 1900-tallet. Fra 1860 og frem til 1930’erne fandt en
betydelig udvandring sted, først ved at andorranere søgte sæsonarbejde i Spanien
og Frankrig, senere med udflytning på permanent basis. Andorra var neutralt
under den spanske borgerkrig og anden verdenskrig, noget som gjorde landet til
et mål for flygtninge.

I 1950 havde folketallet igen nået 6000 og i de følgende årtier oplevede landet
stærk befolkningstilvækst. Indbyggertallet har udviklet sig sådan i perioden
1950–2014:

Befolkningstilvæksten skyldes i stor grad indvandring, særlig fra Spanien og i
senere tid også fra Portugal og i nogen grad Frankrig. Det er også grupper af
arbejdsindvandrere fra lande som Argentina, Marokko, Filippinerne og andre
lande. En anden indvandrergruppe består af velstående personer fra europæiske
lande som Storbritannien, Tyskland, Holland og andre som tiltrækkes af det lave
skatteniveau.

Udviklingen har medført at andorranerne er i mindretal i deres eget land, kun
omkring en tredjedel af landets indbyggere har andorransk statsborgerskab. I
2010 udgjorde spaniere 31,4 % af befolkningen, franskmænd 15 % og portugisere
6 %.

Befolkningen har den højeste gennemsnitslevealder i verden. Den sammenlagte
gennemsnitslevealder for mænd og kvinder er 82,43 år.

Lidt over en fjerdedel af befolkningen bor i hovedstaden Andorra la Vella og
yderligere en fjerdedel i nabokommunen Escaldes-Engordany, som hovedstaden er
sammenvokset med.

catalansk er officielt sprog ifølge grundloven. Dette sprog bruges i områderne
Andorra grænser op til, særlig i den spanske autonome region Catalonien, som
Andorra på mange måder har forbindelse med, og i Roussillon i Frankrig. I
Andorra er det dialekten vestcatalansk som tales. Bortset fra catalansk tales
der også spansk og fransk, ikke mindst fordi skolevæsnet er tredelt med
undervisning på catalansk, spansk og fransk. På grund af arbejdsindvandring
taler mange indbyggere også portugisisk.

Selv om catalansk er landets officielle sprog, har det været presset som følge
af spansk og fransk skolevæsen, mediepåvirkning og indvandring. Udbygning af den
andorranske skole, voksenundervisning og etablering af det offentlige sprogråd
Servei de Política Lingüística er sket for at styrke det catalanske sprog i
landet. Undervisning i catalansk er påbudt i det franske og spanske skolevæsen.

I en spørgeskemaundersøgelse gennemført af Centre de Recerca Sociològica ved
Institut d'Estudis Andorrans i 2005 svarede 38,8 % at de havde catalansk som
modersmål, mens 35,4 % svarede at det var spansk. 15 % rapporterede portugisisk
som modersmål, 5,4 % fransk og 5,5 % andre sprog.

92,4 % af befolkningen er kristne. De fleste af disse tilhører den katolske
kirke. På grund af arbejdsindvandring findes der også mindre grupper af muslimer
og hinduer, men begge grupper udgør under 1 % af befolkningen.

Den katolske kirke i Andorra er en del af bispedømmet Urgell. Biskoppen, som
også er samfyrste af Andorra, har sæde i byen La Seu d’Urgell i den nordvestlige
del af Catalonien. Konfessionelle skoler i det spanske skolevæsen for Andorra er
tilknyttet kirken. Omkring to tredjedel af eleverne i den spanske skole tilhører
den konfessionelle skole.

Grundloven garanterer religionsfrihed. Andorra har ingen officiel religion eller
statskirke, men den katolske kirke er nævnt specielt i grundloven og dens
virksomhed og traditionelle rolle i forhold til staten er nedfældet i
grundlovens paragraf 11.

Arkæologiske udgravninger ved La Margineda har afdækket fund dateret til
epipaleolitisk tid, omkring 11.000 år f.Kr. Dette er de ældste spor efter
menneskelig bosætning i Andorra. Der vides dog ganske lidt om landets historie
indtil de første bevarede skriftlige kilder fra 800-tallet.

Andorra er den sidste selvstændige stat i Marca Hispanica og det fortælles at
Andorra fik sin frihed af Karl den store i bytte mod deres indsats i krigen mod
maurerne. Karl 1. af Burgund gav i 843 greven af Urgell overherredømme over
området. I 1133 tilfaldt det biskoppen af bispedømmet Urgell. Biskoppen af
Urgell søgte beskyttelse hos herren af Cabó. Ved ægteskab gik denne
adelsfamilies rettigheder i 1208 over til greven af Foix, som holdt til på
nordsiden af Pyrenæerne. Dette skabte en konflikt om hvem, der havde overhøjhed
over Andorra.

I 1278 blev konflikten løst ved en paretage (~ traktat), hvor man delte
overherredømmet over Andorra mellem greven af Foix og biskoppen af Urgell.
Traktaten blev bekræftet i 1288 og herfra findes ophavet til den delte
overhøjhed over Andorra, med lige rettigheder for de to samfyrster, en ordning
som har varet helt frem til vor tid. I 1589 blev Henrik af Navarra konge af
Frankrig. Han var også greve af Foix og i 1606 overførte han sine suveræne
rettigheder til Andorra til den franske krone. Efter den franske revolution
erklærede Napoléon i 1806, at Frankrig overtog kongens tidligere rolle.
Republikken Frankrigs præsident er nu samfyrste af Andorra.

Grundet Andorras isolerede beliggenhed har landet befundet sig udenfor de
vigtige begivenheder i europæisk historie. Andorras internationale status
forblev uafklaret og i 1950’erne udviklede der sig uenighed mellem de to
samfyrster om, hvem der havde ret til at repræsentere Andorra internationalt.
Frankrig hævdede eneret til dette, noget som blev bestridt af biskoppen af
Urgell. Først i 1993 blev landets status afklaret ved Traktaten om godt
naboskab, venskab og samarbejde mellem Andorra og de to nabolande. I traktaten
anerkendte Frankrig og Spanien Andorras suverænitet, noget som ryddede
uklarheder om landets internationale status af vejen.

Anerkendelse fra flere andre stater fulgte og Andorra kunne blive medlem af
internationale mellemstatlige organisationer. Andorra blev medlem af FN i 1993.
Medlemskab i Europarådet fulgte i 1994 og i OSCE i 1996. Ordningen med to
samfyrster findes fortsat, men fra 1993 er de to samfyrster symbolske
statsoverhoveder. Suveræniteten udgår fra det andorranske folk. I tillæg til
medlemskabet i FN og mange af særorganisationerne i FN-systemet, er Andorra
medlem af en række andre internationale organisationer, som eksempelvis La
Francophonie. Landet er ikke medlem af EU, men er en del af EU's toldunion.

Andorra har haft repræsentative institutioner siden middelalderen. I 1419 blev
Consel de la Terra oprettet, hvor de mægtigste familier valgte repræsentanter
rådet. Mellem 1866 og 1868 blev landets politiske system reformeret og
demokratiseret gennem Nova Reforma. Overhovederne i hver husholdning fik
stemmeret, rådet skiftede navn til Consel General og med en valgperiode på fire
år. I 1933 blev der indført stemmeret for mænd. Kvinder fik stemmeret i 1970.

Andorras statsretslige stilling indtil landet fik egen grundlov og blev
anerkendt som suveræn stat, er nævnt som eksempel på et kondominat. Andorra
moderniserede mod slutningen af 1900-tallet sit politiske system, samtidig med
at landet opnåede suverænitet og international anerkendelse som stat. Samtidig
er ordningen med to samfyrster opretholdt. Landets traditionelle inddeling i
sogne er bevaret og er grundlag for kommunalforvaltningen, men en ny kommune
blev udskilt fra hovedstaden i 1978. Indtil 1993 havde Andorras politiske system
ikke et klart skel mellem lovgivende, dømmende og udøvende magt. Efter 1993 blev
Andorra et parlamentarisk demokrati med fyrsterne som statsoverhoveder, mens den
udøvende magt er hos regeringen ledet af statsministeren (regeringschefen).

Fyrstenes rolle er efter grundloven af 1993 i stor grad symbolsk. Fyrsterne har
lige fuldmagt. De må underskrive love vedtaget af parlamentet. Fyrsterne har
ikke vetoret, men kan bringe forslag frem for grundlovstribunalet. Som
statsoverhoveder er det samfyrsterne, der modtager akkreditiver fra andre landes
diplomater. Samfyrsterne udnævner personlige repræsentanter, som residerer i La
Seu d'Urgel og Paris, og er videre begge repræsenteret med kontorer i Andorra la
Vella.

Statsministeren, cap de Govern, udpeges af Consel General, baseret på princippet
om parlamentarisme. De øvrige medlemmer af regeringen, Govern, bliver udnævnt af
statsministeren. Regeringen udformer indenrigs- og udenrigspolitik for Andorra.
Regeringsmedlemmer kan ikke samtidig være medlem af nationalforsamlingen eller
have andre offentlige hverv. Regeringschefen kan maksimalt sidde i to
sammenhængende perioder.

Andorras lovgivende magt er Consel General, et parlament med et kammer bestående
af 28 repræsentanter. Medlemmerne bliver valgt ved direkte valg, 14 fra hele
landet og to fra hver af de syv sogne. Valgperioden er fire år. Der er universel
stemmeret for alle borgere over 18 år. Samme aldersgrænse gælder for valgbarhed.

Consel General vedtager love, fastsætter statsbudgettet og udøver kontrol med
regeringens virksomhed. Nationalforsamlingen ledes af en síndic general.
Lovforslag kan komme fra medlemmer af nationalforsamlingen eller regeringen. I
tillæg kan tre kommuner gå sammen om at præsentere lovforslag. Andorra har også
borgerinitiativ, sådan at et lovforslag må fremlægges for parlamentet, hvis det
støttes af mindst 10 procent af de stemmeberettigede. Love vedtaget af
nationalforsamlingen fremlægges for samfyrsterne af síndic general og publiceres
derefter i Butlletí Ofical del Principat d'Andorra, hvor også forskrifter og
andre offentlige vedtagelser offentliggøres.

Andorra har et flerpartisystem domineret af højre-venstreaksen. Traditionelt har
højresiden været repræsenteret ved Partit Liberal d'Andorra og venstresiden ved
Partit Socialdemòcrata. Regeringsmagten har stort set været holdt af højresiden,
med undtagelse af perioden juni 2009 til maj 2011, hvor socialdemokraterne
dannede regering.

Ved valgene i 2009 og 2011 opstillede de liberale i samarbejdslister med andre
under navnene Coalició Reformista og Demòcrates per Andorra. I 2015 gik
imidlertid Partit Liberal d'Andorra og Demòcrates per Andorra til valg hver for
sig, mens Partit Socialdemòcrata stillede op sammen med miljøpartiet Verds
d'Andorra og andre. Efter splittelse blandt socialdemokraterne stillede et nyt
parti op til valg i 2015, Socialdemocràcia i Progrés. Der findes flere partier,
blandt dem det konservative lokalparti Unió Laurediana i Sant Julià de Lòria.

Ved valget 1. marts 2015 vandt Demòcrates per Andorra 37 % af stemmerne og 15
mandater, mens Partit Liberal d'Andorra fik 27,7 % og otte mandater, listen af
Partit Socialdemòcrata, Verds d'Andorra og andre fik 23,5 % og tre mandater og
Socialdemocràcia i Progrés 11, 7 % og to mandater. Selv om Demòcrates per
Andorra gik tilbage med fem mandater i forhold til perioden før, fortsatte
Antoni Martí som statsminister.

Andorra er opdelt i syv sogne. De fungerer også som administrativ inddeling for
kommunalforvaltningen. Inddelingen er traditionel, men den nyeste kommune,
Escaldes-Engordany, blev udskilt fra Andorra la Vella i 1978.

Sognene Ordino, La Massana og Sant Julià de Lòria er inddelt i quarts
(fjerdinger), mens Canillo er inddelt i veïnats. Disse underdele er
repræsenteret i kommunestyrerne.

Kommunerne har indtægter fra kopskat (foc i lloc, ”hjerede og hjem”),
forskellige ejendomsskatter, skat på forretningsdrift og afgifter på kommunale
tjenester. Kopskatten betales af alle indbyggere mellem 18 og 65 år. Størrelsen
bestemmes af kommunerne og varierer fra 5 til 50 euro per år.

Siden etableringen af suverænitet med ratificeringen af grundloven i 1993 har
Andorra arbejdet for at blive et aktivt medlem af Det internationale samfund. I
juli 1993 etablerede Andorra sin første diplomatiske udenrigsstation i FN.
Mellem 1994 og 1998 etablerede Andorra diplomatiske forbindelser med over 80
stater. Tidlig i 1995 etablerede USA og Andorra formelle diplomatiske
forbindelser. Andorra er fuldgyldigt medlem af De forenede nationer, Europarådet
og OSCE og har en specialaftale med EU.

Udenrigsrelationerne er administreret af Udenrigsdepartementet (catalansk:
Ministeri d'Afers Exteriors). Andorra har otte ambassader. Disse ligger i Østrig
(Wien), Belgien (Bruxelles), Frankrig (Paris og Strasbourg), Spanien (Madrid),
Portugal (Lissabon), Schweiz (Bern) og USA ( New York). Fyrstedømmets permanente
udenrigsstation til de Forenede Nationer i New York fungerer også som ambassade
for USA, Canada og Mexico. Frankrig, Spanien og Portugal har ambassader i
Andorra. Schweiz har en generalkonsul i landet.

Det transpyrenæiske regionale samarbejdsorganet Communauté de travail des
Pyrénées, hvor de franske regioner Languedoc-Roussillon, Midi-Pyrénées og
Aquitaine og de spanske autonome regioner Catalonien, Aragón, Navarra og
Baskerland deltager sammen med Andorra, er af betydning for udvikling af
infrastruktur indenfor transport, energi og en række andre sektorer. Samarbejdet
blev startet i 1983.

Landet har historisk været neutralt og har holdt sig udenfor de store konflikter
i Europa. Andorra har ingen militære styrker. I henhold til traktaten mellem
Andorra, Frankrig og Spanien fra 1993 har Frankrig og Spanien ansvaret for
militært forsvar af Andorra i tilfælde landets suverænitet og territorielle
integritet er truet, men kun efter konsultation med Andorras regering.

I tidligere tider havde husholdningerne pligt til at stille med en væbnet mand
hver til sometent, en milits med beskyttelse og forsvar som opgaver. Eftersom
Andorra aldrig kom i krig, havde denne ingen militære opgaver. En egen
politistyrke, Servei d'Ordre, blev oprettet i 1931. Indre lov og orden
opretholdes nu af El Cos de Policia d'Andorra, som også råder over enheder med
ansvar for ekstraordinære situationer og varetagelse af grænsekontrol.

Andorra har både grundlovsdomstol og en egen højesteret. De to er institutionelt
uafhængige af hinanden. Grundlovsdomstolen, Tribunal Constitucional, har
lovprøvningsret og afgør om love og forskrifter er i overensstemmelse med
grundloven. Den består af fire dommere. Samfyrsterne udnævner én dommer hver,
mens nationalforsamlingen udpeger to. Højesteret, Tribunal Superior de Justícia,
består af otte dommere og en præsident og er højeste ordinære retsinstans.
Domstolene er ellers inddelt i en civil del, en strafferetsdel og en
forvaltningsdel.

Andorra vurderes af Freedom House til at være et frit land, som respekterer
civile og politiske rettigheder. Grundloven af 1993 indeholder en serie
artikler, som garanterer grundlæggende menneskerettigheder. Med opnåelsen af
suverænitet kunne Andorra som selvstændig stat også slutte sig til Den
Europæiske Menneskerettighedskonvention og Den Europæiske
Menneskerettighedsdomstol. Andorra har også sluttet sig til Den Internationale
Straffedomstol.

Statsborgerskab beror i hovedsageligt på at den ene af forældrene har andorransk
statsborgerskab. Andorra har strenge statsborgerskabslover med høje krav for at
blive naturaliseret. Den som er født i Andorra uden statsborgerskab kan, på
visse vilkår, få statsborgerskab.EndvVidere kan statsborgerskab tildeles på
baggrund af, hvor lang tid en person har boet i landet. Det kræver 20 års bopæl,
dog sådan at denne reduceres til 15 år, hvis man har bedsteforældre fra Andorra
og til 10 år, hvis man har sin skolegang og uddannelse fra landet.

Den andorranske stat havde i 2009 indtægter på 650 millioner euro. Staten får
det meste af sine skatteindtægter fra indirekte beskatning. I 2009 udgjorde
indirekte skatter 90 % af statsindtægterne, direkte skatter under 1 %.

Det er ikke indtægtsbeskatning af ordinær lønindtægt. Efter pres fra EU er der
indført beskatning af renteindtægter på bankindskud foretaget af personer, som
bor i andre lande. Disse skatteindtægter deles mellem den andorranske stat og
landene hvor indskyderne bor. I juni 2013 varslede statsministeren planer om at
indføre indtægtsskat.

Nationaløkonomisk statistik har længe manglet i Andorra. Det statslige
statistikorgan i Departament d'Estadística er etableret for at bøde på dette. I
november 2010 offentliggjorde Departament d'Estadística for første gang tal for
Andorras BNP i perioden 2000 til 2009. Det skal også udarbejde officielle
arbejdsløshedstal. I henhold tilen beslutning fra 2010 skal
statistikproduktionen professionaliseres og udvides og Institut Nacional
d’Estadística skal etableres i 2012.

Andorras flag er en trikolore i farverne blå, gul og rød. Det er ligesom flagene
i Moldova, Rumænien og Tchad, så for at skille dem ad benytter Andorra sit
rigsvåben i midten. Andorras rigsvåben har fire felter som indeholder en mitra
og bispestav for biskoppen af Urgell, samt våbenmærkerne for Foix, Catalonien og
Béarn, noget som genspejler landets historiske catalansk-franske tilknytning.

Nationalsangen El Gran Carlemany, indført i 1914, har tekst af samfyrste og
biskop Juan Bautista Benlloch y Vivó til melodi af Enric Marfany.

Pinselilje (botanisk navn Narcissus poeticus, catalansk grandalla) vokser vildt
og regnes som nationalblomst. Blomsterne har seks kronblade og i dette har man
set antallet oprindelige sogne i landet.

I 2007 indstiftede regeringen Karl den Stores Orden, sammen med Karl den Stores
pris for catalansk litteratur, Karl den Stores pris for litteratur, Karl den
Stores pris for kunst, Karl den Stores pris for videnskab og Karl den Stores
pris for humanitært virke.

Andorra var længe et land, hvor der blev drevet pastoralt landbrug på begrænsede
arealer. Energiudbygningen fra 1930’erne medførte varige ændringer i landet,
både med hensyn til økonomi og kommunikation. Landet oplevede en økonomisk
opgangsperiode fra 1950’erne. Her har rejseliv, handel, bankvirksomhed og
ejendomsudvikling været de vigtigste sektorer. Med dette fulgte en stigning i
velstanden, så vel som befolkningstilvækst og arbejdsindvandring.
Forudsætningerne for Andorras økonomi har imidlertid ændret sig gennem
udviklingen af EU's indre marked, hvor begge nabolandene er med, og skærpede
internationale krav med hensyn til bank- og finanssektoren.

Beskæftigelsen er koncentreret i serviceerhvervene. I 2009 var 80 % af
arbejdsstyrken beskæftiget i servicesektoren, 13,2% i byggesektoren, 4,7% i
industrien og 0,4% i landbruget.

Importen til Andorra overgår i værdi langt eksporten. Spanien er Andorras
største og vigtigste handelspartner, efterfulgt af Frankrig. Værdien af
eksporten fra Andorra var i 2010 på 40.764.663 euro, mens importen var langt
større og havde en værdi på 1.142.846.556 euro. Tallene for eksport medregner
imidlertid ikke turisternes udførsel af varer, de køber ved besøg i Andorra,
varer som er importeret for videresalg. I 2010 kom 60,4 % af importen regnet i
værdi fra Spanien, 17,7 % fra Frankrig, 4,5 % fra Tyskland, 4,2 % fra Kina og
2,8 % fra Italien. I 2010 gik 63,1 % af eksporten regnet i værdi til Spanien,
mens 20,7 % gik til Frankrig og 7,8 % til Schweiz.

Andorra er ikke en del af EU, men nyder godt af særaftaler med organisationen. I
1990 blev det indgået aftale om toldunion og denne trådte i kraft året efter.
Efter aftalen er det ikke told på varer mellem EU og Andorra. Andorra benytter
EU's toldsatser for handel med tredjelande. Aftalen gælder ikke
landbrugsprodukter, men produkter med certificeret andorransk ophav pålægges
alligevel ikke importafgifter ved eksport til EU. I 2004 undertegnede Andorra og
EU en omfattende samarbejdsaftale. Som et led i tiltagene for at bekæmpe
skatteunddragelse, indgik EU samme år en aftale med Andorra om beskatning af
bankindskud i opsparingskonti i landet.

Andorra har ikke egen valuta. Man har benyttet valutaen hos nabolandene, som før
1999 var franc og peseta. Disse er blevet erstattet af euro. I 2011 undertegnede
EU og Andorra en aftale som tillader udgivelse af andorranske euromønter.
Andorra kan efter dette slå mønt til en værdi af 2,3 millioner euro. I marts
2013 blev det udskrevet designkonkurrence for euromønterne. Fra 23. december
2014 blev de andorranske euromønter sat i cirkulation.

Der har tidligere været udgivet andorranske ”mønter” med pålydende i diner
(catalansk for penge) beregnet på samlere, men disse har ikke været lovligt
betalingsmiddel i landet. Under den spanske borgerkrig udstedte Consel General i
1936 nødpengesedler i pesetas.

Turisme og medfølgende handel er den vigtigste del af Andorras økonomi, og den
står for omkring 80 % af BNP. Flere millioner turister besøger Andorra årligt,
lokket af Andorras tax-freebutikker. De fleste turister er dagsbesøgende.
Udvikling af antal besøgende overnattende gæster og dagsbesøgende har de sidste
år vist en nedgang:

Turister tiltrækkes af Andorras lave afgiftsniveau og mulighederne for
afgiftsfri handel. I 2009 kom 57 % af de tilrejsende fra Spanien, mens 40 % var
franskmænd. Tax-freeturisme var af særlig stor betydning før Spanien blev medlem
i EU i 1986, men besøgende kan fortsat vende tilbage til Frankrig og Spanien
medbringe en afgiftsfri kvote af tobaksprodukter, alkohol, parfume, madvarer og
industriprodukter (særlig småelektronik), som er større end for mange land
udenfor EU. Dette medfører at handelssektoren er stor i Andorra, både når det
gælder beskæftigelse og omsætning.

De fleste tilrejsende, omkring 80 %, er dagsrejsende fra Spanien og Frankrig.
Landet har alligevel flere hundrede hoteller og overnatningssteder, og der
fandtes i 2009 720 virksomheder i hotel- og restaurantbranchen. I 2009 havde
Andorra over 1,8 millioner overnatningsgæster. Turistindustrien er af betydning
både i sommer- og vintersæsonen. Andorra er den største vintersportsdestination
i Pyrenæerne.

Bank- og finansvirksomhed har været en vigtig industri og er den næstvigtigste
sektor i Andorras erhvervsliv. Finanssektoren består af fem bankgrupper, som
ejer landets seks banker. Grup Crèdit Andorrà er den største i bankvirksomhed.
Sektoren består derudover af selskaber inden for forsikring og
formueforvaltning. Andorra har ikke nogen centralbank og sektoren reguleres
derfor af myndighedsorganet Institut Nacional Andorrà de Finances.

Andorras første bank åbnede i 1930 og særlig fra 1950’erne udviklede sektoren
sig hurtigt. Banksektoren nød godt af få reguleringer og hemmeligholdelse af
kundeinformation. Specielt i tidligere tider var nummerkonti populært. Indtil
1993 fungerede bankforeningen Associació de bancs Andorrans (ABA) som
samordningsorgan, men sektoren var helt uden offentlig regulering til Institut
Nacional Andorrà de Finances blev etableret.

På grund af dette, og det lave skatteniveau, har Andorra været regnet som et
skatteparadis. Større international opmærksomhed om skatteunddragelser og øget
internationalt pres for at få landet til at slutte sig til internationale
skattestandarder, forpligte sig til åbenhed i banksektoren, samt dele
information med andre land i skattesager, har medført ændringer i Andorras
finanssektor.

I 2009 blev Andorra, sammen med Liechtenstein og Monaco, fjernet fra OECDs liste
over skatteparadiser som ikke samarbejder med andre lande i finans- og
skattesager. Andorra havde da erklæret sin tilslutning til OECDs standarder for
åbenhed i finanssektoren og erklæret sig villig til at dele information med
andre stater. Efter dette har Andorra indgået aftaler om udveksling af
skatteoplysninger med en række lande.

Det er minimalt med landbrug, siden kun 2 % af landet er dyrkbar jord.
Størstedelen af maden bliver importeret. Der er fårehold på et par tusinde
voksne dyr og omkring 1500 køer og okser i Andorra. Landbruget beskæftiger under
150 personer.

Andorras industri producerer cigaretter, cigarer og møbler. Tobaksindustrien har
aftaget i betydning. Tidligere blev der dyrket en god del tobak i Andorra og
denne blev forædlet af landets tobaksindustri. Afgrøderne nåede et højdepunkt i
1997, da der blev høstet 1047 ton tobak, men er senere aftaget. I 2009 var
efterårets høst nede på 261 ton. Dette skyldes at mange af tobaksprodukterne
blev smuglet til Frankrig og Spanien. I 1997 satte spanske myndigheder et tiltag
ind mod dette og Andorra skærpede sin kontrol med virksomheden. Dermed er
tobakserhvervet blevet mindre attraktivt.

Andorra genererer en del elektricitet selv, men produktionen er ikke
tilstrækkelig til at dække forbruget og landet må importere energi. I tillæg til
elektricitet, må petroleumsprodukter også importeres.

Vandkraftudbygningen i landet startede i 1931, efter at Forces Hidroelèctriques
d'Andorra, med spanske og franske ejerinteresser, i 1929 havde fået koncession
fra Consel General i bytte mod at anlægge veje. Anlægget i Encamp blev sat i
drift i 1934. Elektriciteten blev eksporteret til Spanien og Frankrig.
Efterhånden som det indenlandske forbrug er øget, er landets egen produktion af
elektricitet ikke i stand til at dække efterspørgslen. Indenlandsk produktion af
elektricitet, hvoraf 85 % stammer fra vandkraft, udgjorde i 2009 101.011 MWh,
mens importen var på 497.732 MWh. Andorras egen elektricitetsproduktion dækker
17 % af forbruget. Kraftselskabet blev i 1988 overtaget af den andorranske stat
og omdannet til Forces Elèctriques Andorra, som nu står for både produktion og
distribution af elektricitet i landet.

Topografiske forhold har historisk lettet kommunikation og transport til
Catalonien, men vanskeliggjort færdsel til Frankrig. Først i 1933 kom det vej
over Envalirapasset til Frankrig. Der findes ikke jernbane i Andorra, og
togrejsende må benytte nærmeste station, som ligger 2 km inde på fransk område.
Landet har heller ikke havn eller lufthavn. Det findes tre helikopterpladser i
landet, i henholdsvis Arinsal, La Massana og Escaldes-Engordany. Disse
trafikeres af kommercielle selskaber.

Af veje er der totalt 269 km, hvoraf 198 km er asfalteret og 71 km mangler fast
dække (1994 overslag). Hovedfærdselsåren gennem Andorra går fra grænsen til
Frankrig i øst til grænsen til Spanien i sydvest. Forbindelsen over
Envalirapasset nær grænsen til Frankrig er siden 2002 lettet ved åbningen af den
2860 meter lange Envaliratunnelen. Fra den franske grænse til Escaldes-Engordany
bærer den 32,1 km lange strækning betegnelsen CG 2, så skifter den til CS 100 på
den 4,5 km lange delen fra Escaldes-Engordany gennem Andorra la Vella til Santa
Coloma, hvor de resterende 11,2 km frem til grænsen til Spanien får betegnelsen
CG 1. CG 1 går på spansk side over til N-145. CG 2 går i Frankrig over til N320,
som er forbundet med N20. Den 21 km lange strækningen CG 3 forbinder Andorra la
Vella med La Massana og Ordino. CG står for carretera general, mens CS betyder
carretera secundaria. En tredje, mindre vejforbindelse til udlandet, går til
Spanien over bjergpasset Port de Cabús i kommunen La Massana vest i landet.

Kollektiv trafik består i hovedsagen af busstransport, både internt i Andorra og
til udlandet. Det køres per juni 2011 seks ruter mellem forskellige steder i
Andorra. I tillæg kommer lokalruter i kommunerne. udenlandsruter, som også
betjener de nærmeste jernbanestationer og lufthavne, går til Spanien og
Frankrig. I tillæg er der busruter til Portugal. Til Spanien findes der per juni
2011 busruter til Barcelona (også til Barcelona Lufthavn), Girona (også til
Girona-Costa Brava Airport), La Seu d'Urgell, Lleida (med station for AVEs
højhastighedstog Madrid-Barcelona), L'Hospitalet de l'Infant, Reus, Salamanca og
Tui. Til Frankrig er det busruter til to byer, den ene til Toulouse, den anden
til L'Hospitalet-près-l'Andorre. Til Toulouse går ruterne til SNCFs
jernbanestation og også til Toulouse-Blagnac lufthavn. Det findes to busruter
til Portugal med endestation i henholdsvis Porto og Arcos de Valdevez.

Lufthavnen i La Seu d'Urgell, Aeroport Pirineus-la Seu d'Urgell, åbnede igen i
juni 2010 efter at have været lukket i 16 år. Den ligger omkring 12 km syd for
grænsen og 24 km fra Andorra la Vella, er dermed nærmeste lufthavn for Andorra
og kaldes uofficielt for Aeroport Pirineus-Andorra. Per juni 2011 har lufthavnen
ikke ruteflyvninger.

Andorras eneste telekommunikationsselskab er det statslige Servei de
Telecomunicacions d'Andorra, etableret i 1975. Det opererer i markedet som
Andorra Telecom og med mærkevarenavnet Som. Selskabet tilbyder fast- og
mobiltelefoni, samt internetopkobling. Det forvalter Andorras Topdomæne, som er
.ad. Andorra Telecom formidler også fjernsynskanaler fra det spanske selskab
Digital+. Andorra Telecom havde per juni 2011 50.053 fasttelefonabonnementer,
65.525 mobilabonnenter og 24.947 bredbåndskunder. 71 % af landets husholdninger
er knyttet til bredbånd og 81 % af befolkningen benytter internet.

Indenlands er det et moderne telefonsystem med mikrobølgeradiosendere og til
udlandet går der fast landkabel til Frankrig og Spanien.

Andorra har ikke eget postvæsen, men betjenes i stedet af postvæsnet i Frankrig
og Spanien. Indtil 1928 benyttede Andorra også disse landenes frimærker.
Derefter begyndte landet at benytte spanske frimærker med overtryk indtil 1931,
da både Frankrig og Spanien startede frimærkeudgivelser specifikt for Andorra.
Disse havde pålydende i peseta og franc.

Efter indføring af euro har franske La Poste og spanske Correos fortsat sine
separate frimærkeudgivelser for Andorra. Begge er nu udstyret med tekst på
catalansk. Frimærkerne benyttes kun for udenlandspost, da det er gratis at sende
breve indenlands. De to postvæsner er blevet enige om et fælles postnummersystem
for Andorra. Dette består af bokstaverne AD kombineret med tre cifre som
indikerer sognet (kommune).

Andorras nationaldag er den 8. september, dagen til minde om Vor Frue af
Meritxell (Mare de Déu de Meritxell). 14. marts fejres som grundlovsdag.
Endvidere er første nytårsdag og 1. maj offentlige højtidsdage. Kalenderen over
helligdage er præget af religiøse højtidsdage: Helligtrekongersdag, karneval
(fasten), langfredag, 2. påskedag, 2. pinsedag, jomfru Marias himmelfart,
allehelgensdag, den ubesmittede undfangelse, 1. og 2. juledag er offentlige
fridage.

Andorra har tre skolesystemer: Et andorransk, et fransk og et spansk. Systemerne
omfatter både grundskole og videregående skole. Den andorranske skole er den
yngste del af skolevæsnet og er oprettet for at styrke catalansk sprog. Det er
underlagt landets eget uddannelsesdepartement. Undervisningen foregår på
catalansk, med indslag af fransk og spansk (castillansk). De franske skoler er
underlagt Frankrig, med læreplaner fastsat af det franske
undervisningsdepartement og med fransk som skolesprog. Den spanske del af skolen
i Andorra har en sekulær del, hvor skolerne følger læreplaner fastsat af
undervisningsdepartementet i Madrid og hvor kastillansk er skolesprog, og en
konfessionsbundet del, hvor spanske læreplaner følges, men hvor undervisningen
foregår på catalansk. I skoleåret 2005–2006 var eleverne i skolepligtig alder
fordelt med omkring en tredjedel i hvert uddannelsessystem. Forældrene kan
vælge, hvilket af de tre systemer de vil sende deres børn til.

Andorraneres uddannelse på universitetsniveau foregik længe udelukkende i
udlandet. I 1997 blev Universitat d’Andorra (UdA) grundlagt. Universitetet
tilbyder bachelorudannelser i sygepleje, virksomhedsledelse, pædagogik og
informatik. Indenfor andre fag fungerer UdA som et center for fjernundervisning
i samarbejde med udenlandske læresteder, i særdeleshed Universitat Oberta de
Catalunya. Den private institution Universitat de les Valls i Andorra la Vella
startet i 2012 uddannelse af tandlæger. I november 2010 godkendte myndighederne
etableringen af Universitat Oberta de la Salle - Andorra, et privat lærested
tilhørende den katolske Fundació La Salle som planlægger at tilbyde
fjernundervisning hovedsagelig på engelsk og for studenter fra hele verden.
Fortsat studerer mange andorranere i Spanien og nogle også i Frankrig. Gennem
Polybiusprogrammet tilbydes andorransk ungdom muligheden for at studere ved
universiteter i USA og Canada.

Institut d'Estudis Andorrans blev grundlagt i 1976 for at bistå udviklingen af
det andorranske skolevæsen, i særdeleshed læremidler og uddannelse af lærere.
Instituttet har etableret centre i Barcelona og Toulouse (tidligere i
Perpignan). Opgaverne blev i 1998 udvidet til at gælde forskning generelt. IEA
har to centre, et for samfundsforskning og et for forskning på sne- og
bjergforhold. Det har hovedkvarter i Sant Julià de Lòria. Instituttet udgiver
videnskabelige monografier og magasinet Revista Ciutadans, som omhandler
andorranske samfundsforhold.

I en periode havde Andorra internationale radiostationer, som sendte programmer
rettet mod nabolandene, særlig Frankrig, uden at der fandtes stationer for
landets eget publikum. Den første af disse internationale radiostationer var
Radio Andorra, etableret i 1939. I 1958 fik Radio Andorra konkurrence af Radio
des Vallées, ejet af det franske selskab Société financière de radiodiffusion
(Sofirad), som dengang var majoritetsejet af den franske stat. Radio des Vallées
skiftede i 1966 navn til Sud Radio. Efter en strid mellem samfyrsterne og
Andorras egne myndigheder om dispositionen over frekvenserne Andorra rådede
over, nægtede Andorra at forny Radio Andorras og Sud Radios licenser og begge
blev lukket i 1981. Efter dette har Andorra etableret en national radiokanal og
startet fjernsynsudsendelser.

Ràdio i Televisió d'Andorra er et statslig selskab, som står bag radiokanalen
Ràdio Nacional d'Andorra (RNA) og fjernsynskanalen Andorra Televisió (ATV).
Sproget, der bruges begge steder, er catalansk. Virksomheden er forholdsvis ny;
den blev grundlagt i 1989. I tillæg til RNA findes det kommercielle
radiokanaler, som Andorra 7 Radio og Radio Valira. Den katolske radiostation
Ràdio Principat drives af bispedømmet Urgell og sender på begge sider af
grænsen.

Det var længe vanskelig at få etableret en regulær dagspresse i Andorra.
Publikationen Valls d'Andorra i 1919 fik mange, men kortvarige efterfølgere.
Landets første avis, El Poble Andorrà, blev startet i 1974 og udkom som dagsavis
indtil den i 1977 gik over til ugentlige udgivelser. De to vigtigste dagsaviser
er nu Diari d'Andorra, der udgives i hovedstaden, samt El Periòdic d'Andorra der
udgives i Escaldes-Engordany. Endvidere findes Bon Dia og Més Andorra.

Statslige velfærdsordninger er organiseret gennem Caixa Andorrana de Seguretat
Social (CASS), etableret i 1966. Lønmodtagere er forpligtet til at være med i
syge- og pensionsforsikringsordningerne gennem CASS. Offentlig velfærd dækker
100 % af udgifterne i forbindelse med arbejdsskader og i andre tilfælde 90 % af
sygehusudgifter og 75 % af polikliniske udgifter. Det findes et hospital i
landet, Hospital Nostra Senyora de Meritxell i Escaldes-Engordany. Derudover
findes elleve sundhedscentre. Andorra samarbejder med Generalitat de Catalunya,
om sundhedscentre.

Ved ordningen Borsa d’Habitatge d’Andorra disponerer staten over boliger, som
ellers ville stå tomme, og lejer dem ud under markedspris, men mod vederlag til
ejerne. Staten har boligstøtteordninger for unge, ældre og andre grupper med
særlige behov. Den giver også støtte til rehabilitering af boliger.

Staten yder uddannelsesstøtte efter behov og har etableret låneordning for
højere uddannelser. Det gives forskellige former for støtte til studier i
udlandet. Gennem Den nationale studiepris tildeles årligt stipendier til bedste
elev i hvert af de tre grundskolesystemer, med dækning af skolepenge, kost og
logi og studiemateriel, for at fuldføre første og andre cyklus af højere
uddannelse. Staten har studieboliger i Toulouse og Paris.

Fagforeningsvirksomhed er noget forholdsvis nyt i Andorra. Unió Sindical
d'Andorra blev etableret i 2001. Miljøorganisationen Associació per a la Defensa
de la Natura blev grundlagt i 1986 og arbejder for at fremme naturbeskyttelse og
viden om miljøspørgsmål.

Andorra er en del af det catalanske sprogområdet og har nære kulturelle
forbindelser til Catalonien. Det officielle og historiske sprog er catalansk.
Escaldes-Engordany var i 2011 Capital de la Cultura Catalana, et eksempel på
andorransk deltagelse i catalansk kulturelt samarbejde. Fra 1980-tallet er det
iværksat tiltag for at udbygge den kulturelle infrastrukturen.

Advokaten Antoni Fiter i Rossell (født 1706) regnes som den første andorranske
forfatter. Han var biskoppelig foged og udgav i 1748 værket Manual Digest om
Andorras historie, traditioner og love. Præsten Antoni Puig udgav i 1763 en
redigeret kortere version af dette værk kaldet Politar Andorrà. Begge værker
regnes som vigtige. I 1987 fik Fiter i Rossel en litteraturpris opkalt efter
sig, Premi Fiter i Rossel de novel•la.

En egen andorransk skønlitteratur voksede først frem i anden halvdel af
1900-tallet. Blant forfatterne finder vi Antoni Morell (født 1941), som har
udgivet romaner, i tillæg til sagprosa, Roberet Pastor i Castillo (født 1945),
som har udgivet lyrik og essays på catalansk, men også flere bøger på
kastillansk, lyrikeren Josep Enric Dallerès (født 1949) og Alberet Salvadó (født
1951). Blandt forfattere af yngre generationer findes romanforfatteren Joan
Peruga Guerrero (født 1954), romanforfatteren og essayisten Alberet Villaró
(født 1964), lyrikeren Manel Giberet Vallès (født 1966) forfatteren og
diplomaten Juli Minoves Triquell (født 1969), samt lyrikeren Teresa Colom (født
1973).

Morell, Salvadó og Villaró har vundet den andorranske pris Premi Carlemany for
catalansk litteratur.

Andorra er hjemstedet til folkedanser som contrapàs og marratxa, som har
overlevet specielt i Sant Julià de Lòria. Andorransk folkemusik har ligheder med
musikken i naboregionerne, men er catalansk i sin karakter, specielt når det
gælder danse sådan som sardana. Andre andorranske folkedanse er contrapàs i
Andorra la Vella og Sankta Annes dans i Escaldes-Engordany.

Traditionelle festdage er Sankt Georgs dag (diada de Sant Jordi), Sankthans (nit
de Sant Joan), som fejres med bål, Sankt Stefanus' dag og Luciadagen.

Andorra har en rig arkitektonisk arv af kirkebyggeri i romansk stil, særlig fra
det 11. og 12. århundrede. Kirkerne er bygget i sten med tagkonstruktion i træ
og har typisk rektangulære skibe med og en halvcirkelformet korrunding og
klokketårn i lombardisk stil. Der findes omkring 40 kirker og kapeller i romansk
stil i landet, blandt andre Santa Coloma i Andorra la Vella, Sant Miquel
d'Engolasters i Escaldes-Engordany, Sant Joan de Caselles i Canillo, Sant Romà
de les Bons i Encamp, Sant Martí de la Cortinada i Ordino, Sant Climent de Pal i
La Massana og Sant Serni de Nagol i Sant Julià de Lòria. En del stenbroer i
romansk stil er også bevaret sammen med eksempler på fortifikationer som Castel
de Sant Vicenç d'Enclar og Castel de les Bons.

Et af de tidlige modernistiske bygningsværker er Casa dels Russos i Santa
Coloma. Bygningen er fra 1916 og er tegnet af den catalanske arkitekt Cèsar
Martinel i Brunet. En anden catalansk arkitekt, Josep Puig i Cadafalch, har
tegnet Casa la Cruz fra 1930-tallet. Fra 1930’erne og udover begyndte også
bygningen af større hoteller.

Efter at en brand i 1972 ødelagde kirken viet Santa Maria de Meritxel i Canillo
blev den catalanske arkitekt Ricardo Bofill givet opgaven at tegne en ny.
Resultatet blev en helligdom, indviet i 1976, som blander et utal af stilarter.
Kirken Sant Jaume dels Cortals i Encamp er en anden sakral bygning i moderne
arkitektonisk udformning. Kirken åbnede i 1999 og er integreret i
skovslandskabet. af moderne sekulær arkitektur findes radio- og TV-anlægget til
Sud Radio i Encamp, rejst i 1964, som er opført på listen over Andorras
nationale kulturarv.

Det findes en række museer som bevarer og formidler viden om Andorras historie
og kulturarv. I landsbyen Pal i La Massana er der etableret et museum som
formidler viden om romansk kunst og landets kulturarv i form af blandt andet
kirkekunst og broer. Andre museer er organiseret omkring industrihistorie.
Jernværket Farga Rossell i La Massana, som blev påbegyndt i 1842 og var i drift
til 1876, som et af de to sidste værker i landet, er bevaret som museum. I
firmaet Reigs tidligere lokaler i Sant Julià de Lòria er der nu et tobaksmuseum.
Parfumemuseet i Escaldes-Engordany knytter an til landets status som mål for
tax-freeturisme. Aspekter af samfærdselsvirksomhed kan opleves i postmuseet i
Ordino, bilmuseet i Encamp og motorcykelmuseet i Canillo. Museu Casa
d’Areny-Plandolit i Ordino, Museu Casa Rull i Sispony og Casa Cristo i Encamp
består af bevarede bygninger med interiører som viser, hvordan andorranere fra
forskellige sociale lag boede før i tiden.

I 2004 blev dalen Madriu-Perafita-Claror sat på UNESCOs Verdensarvsliste. Dette
kulturlandskab er et eksempel på måden mennesker over årtusinder har tilpasset
sig miljø og ressourcer i Pyrenæerne.

Comú d'Andorra la Vella ombyggede i 1992 den tidligere biograf Teatre Comunal
d'Andorra la Vella sådan, at det også kan benyttes til teateropførsler. Den er
siden benyttet til teater- og danseforestillinger, så vel som koncerter. Lokalet
er også stedet, hvor filmklubben Cineclub de les Valls holder sine
fremvisninger. Kulturcentret Centre cultural La Llacuna i hovedstaden har
kulturaktiviteter for børn og unge indenfor drama og kunst, huser
kulturbibliotek og musikskole, og har lokaler for udstillinger og konferencer.

Kammerorkesteret Orquestra Nacional Clàssica d'Andorra blev etableret i 1992.
Orkesteret ledes af violinisten Gerard Claret i Serra. Hans bror Lluís Claret er
cellist. Begge har virket udenlands, særlig i Catalonien og har modtaget Sankt
Georgskorset, Cataloniens højeste udmærkelse.

Andorra var første gang med i Eurovision Song Contest i 2004. Dette var første
gang catalansk sprog blev benyttet i konkurrencen. Landets bedste placering er
en tolvteplads i semifinalen i 2007. I 2009 sendte landet den danske Susanne
Georgi, der er kendt fra eurodanceduoen Me & My men som nu er bosat i Andorra.
Hun blev #15 i semifinalen. Det nationale fjernsynsselskab RTVA bestemte sig for
ikke at deltage i 2010. Artister fra Danmark, Holland og Spanien har tidligere
også repræsenteret Andorra i konkurrencen.

Den catalanske skulptøren Josep Viladomat (1899–1989) bosatte sig i Andorra af
politiske grunde. Flere af hans værker i marmor og bronze er udstillet i Centre
d'Art d'Escaldes-Engordany. En anden andorransk billedkunstner af catalansk
ophav er Sergi Mas.

Kommunerne har sine lokale biblioteker. 'Biblioteca Nacional d'Andorra skriver
sin historie tilbage til 1930, da landets første bibliotek blev etableret. Et
nyt nationalbibliotek blev åbnet i 1974. Fra 1980 er nationalbiblioteket depot
for pligtafleverede andorranske bøger. I 2009 blev det afleveret 767 titler.

Det andorranske køkken er særlig påvirket af catalanske madlavningstraditioner,
samt spansk og fransk køkken. Den traditionelle taverna, kalldet tasques, har
fået følge af moderne spisesteder med retter fra fransk, spansk og
internationalt køkken på menuen.

Catalanske madtraditioner viser sig i retter som bagværket coca, kød- og
grønsagsgryden escudella eller panderetten trinxat med kål, kartofler og flæsk.
Tilberedning af escudella sker i en cassola, en glaseret lergryde. Kraften kan
serveres separat som suppe. En anden specialitet er allioli, bestående af
olivenolie og hvidløg. Lokale ingredienser som vildt, hare og kanin, lammekød,
ørred, svampe, samt ost af ged- og fåremælk, benyttes i traditionelle retter.
Bladene af planten xicoira, eller radiccio (Cichorium intybus), benyttes også i
madlavning. Kokken Maria Montanyà har samlet traditionsrige opskrifter i
kogebogen La cuina de casa meva.

Andorras olympiske komité, Comitè Olímpic Andorrà, blev etableret i 1971 og fik
i 1975 anerkendelse af Den Internationale Olympiske Komite. Idrætsfolk fra
landet deltog for første gang under sommer-OL i Montréal i og vinter-OL i
Innsbruck i 1976.

Det er etableret en række skisportsanlæg i landet. Videre er der bygget anlæg
for skydesport, tennis, svømning, i tillæg til diverse indendørsidrætter.

Andorra var vært for De europæiske småstatslege i 1991 og 2005. Etaper i
cykelløbet Tour de France var lagt ind i Andorra i 1964, 1993, 1997, 2009 og
2016.

Fodboldforbundet i Andorra, Federació Andorrana de Futbol, blev stiftet i 1994
og var fra 1996 medlemm af FIFA og UEFA. Andorras herrelandshold i fodbold, som
spiller sine hjemmekampe på Estadi Comunal d'Aixovall, stillede for første gang
til kamp internationalt i 1996.

Copa Constitució er den nationale fodboldcup i Andorra, spillet siden 1990. Den
øverste fodboldliga i Andorra er Primera Divisió, stiftet i 1995. Holdene i
Primera Divisió er ikke fuldtids professionelle. Klubben FC Santa Coloma er mest
vindende med seks titler (per 2011). Vinderen af Primera Divisió får muligheden
til at kvalificere sig til UEFA Champions League. En af de større fodboldklubber
i Andorra, FC Andorra fra Andorra la Vella, spiller derimod i det spanske
seriesystem, i den catalanske tredjedivisionsliga, som udgør niveau syv i
Spanien.



https://da.wikipedia.org/wiki/Lattergas

Dinitrogenoxid (N2O) kendes også som lattergas eller kvælstofforilte, og ved
stuetemperatur og atmosfærisk tryk er det en farveløs, ikke-brændbar gas med en
behagelig, let sødlig lugt. Navnet "lattergas" skyldes den virkning, denne gas
har på mennesker, der inhalerer den, og den bruges også som bedøvelsesmiddel,
især af tandlæger, under tandlægeoperationer. Gassen er også en drivhusgas.

Ved indånding forårsager dinitrogenoxid den føromtalte ufølsomhed over for
smerte, samt eufori, svimmelhed og i visse tilfælde en svag afrodisisk virkning.
Større doser over kort tid kan desuden medføre mild kvalme eller blivende
svimmelhed, muligvis pga. af den højere koncentration af adrenalin eller
endogene opioider i blodet under indånding. Gassens analgetiske virkning skyldes
muligvis, at den fungerer som en opioid ligand eller frigiver kroppens naturlige
reserver af disse. Alternativt kan modulation af det noradrenerge system i
hjernen være årsag til den analgetiske virkning. Gassen i sig selv er ugiftig,
men kan fortrænge den nødvendige ilt i indåndingsluften og derigennem føre til
kvælning (hypoxi). Længere tids brug i større mængder er forbundet med mangel på
B12-vitamin, hvilket afstedkommer uheldige fysiske reaktioner. Det er gennem
forskning blevet bevist, at N2O ikke, som andre rekreative inhalanter, er
neurotoksisk.

Der findes eksempler på misbrug af dinitrogenoxid som et rusmiddel, hvilket er
en af årsagerne til, at gassen udfases til fordel for andre bedøvelsesmidler. I
ca. 30 stater i USA er det forbudt at bruge dinitrogenoxid for dets euforiske
virkninger.

Lattergassen blev første gang beskrevet af Joseph Priestley i 1772. Syntesen på
det tidspunkt foregik efter formlen:

I 1790'erne eksperimenterede Humphry Davy sammen med nogle venner (herunder
digterne Samuel Taylor Coleridge og Robert Southey) med at inhalere gassen. De
opdagede hurtigt, at dinitrogenoxid virker sløvende på smertesansen, uden at
personen mister bevistheden helt, og siden blev stoffet brugt som
bedøvelsesmiddel.



https://da.wikipedia.org/wiki/Jesus

Jesus fra Nazaret (hebræisk: יהשוה, født i perioden år 4 f.v.t. til 2 f.v.t. -
død ca. år 31 e.v.t. - årstallene er et skøn ud fra historiske begivenheder)
også kaldet Jesus Kristus eller blot Kristus er den centrale figur i
kristendommen og han anses af de fleste kristne for at være en inkarnation af
Gud; og ifølge den bibelske tekst var Jesus en selvstændig person der bad til
Gud, kaldte sig selv ”søn” af Gud, ”udsendt” af Gud og som havde været hos Gud
”før verden blev til”. (Joh. 17,1-5). Han er også en vigtig figur i flere andre
religioner.

Egennavnet "Jesus" er en translitteration af det græske ord Ίησους (Iēsous), der
selv er en translitteration af Aramæisk Jeshua. Jeshua er en yngre form af
Josva, som er en kortform af det hebraiske יהושע (Yehoshua), og som betyder
Jehova er frelse. Navnet Jesus/Jeshua/Joshua/Josva forekommer over 900 gange i
Bibelen, og er dermed det tredje hyppigst anvendte egennavn, efter "Jehova" og
"David". Titlen "Kristus" kommer fra græsk Χριστός (Christós), der er en
oversættelse af hebræisk Masiah (Messias), som betyder 'den salvede'.

De ældste beskrivelser af Jesus liv, tanker og lære kommer fra de fire kanoniske
evangelier i Bibelen: Matthæusevangeliet, Markusevangeliet, Lukasevangeliet, og
Johannesevangeliet. Ifølge evangelierne var Jesus en jøde fra Galilæa, der i sin
samtid blev anset for at være en skriftklog og healer. Han blev døbt af Johannes
Døberen og blev korsfæstet i Jerusalem på ordre fra den romerske guvernør,
Pontius Pilatus pga. beskyldninger om landsforræderi og gudsbespottelse.
Historikere har har dog forskellig opfattelse af evangeliernes troværdighed,
hvilket blandt andet skyldes at det ikke vides præcis hvornår evangelierne er
skrevet.

Kristne anser Jesus for at være den Messias, hvis komme var forudsagt i Det
Gamle Testamente, og at Jesus opstod fra de døde efter at være blevet
korsfæstet. Blandt kristne har der gennem tiderne været forskellige opfattelser
af Jesu natur, men den mest udbredte opfattelse er, at Jesus er en del af
Treenigheden og i den forstand guddommelig.

Den vestlige tidsregning har siden middelalderen været baseret på Jesu formodede
fødselsår, der af munken Dionysius Exiguus blev udregnet til 753 år efter Roms
grundlæggelse. Datoen for Jesu fødsel blev defineret som d. 25. december i år 1,
ante Christum natum (latin: før Kristi fødsel). Det umiddelbart følgende år blev
designeret som år 1 Anno Domini (latin: i det Herrens år). Der findes således
ikke noget år 0, eftersom årstallene er af taltypen ordenstal og ikke
kardinaltal.

Det er ikke muligt at tidsfæste Jesu fødsel, og evangeliernes oplysninger er
modstridende. Ifølge Matthæus bliver Jesus født, medens Herodes den Store
regerer fra 37 f.Kr. til 4 f.Kr., hvor vi ved, han døde. Lukas lader derimod
Jesu fødsel falde sammen med Quirinius' folketælling i år 6 e.Kr., ti år efter
Herodes' død, og derfor må mindst en af beretningerne give et forkert tidspunkt
for Jesu fødsel.

Jesus begyndte sit virke omkring Johannes Døberens død og var da ifølge
Lukasevangeliet omkring 30 år. Johannes Døberen menes at være henrettet 28-32
e.Kr. og under alle omstændigheder før år 36 e.Kr. I Johannesevangeliet nævnes,
at Jesus var i 40'erne, mens kirkefaderen Irenæus hævder, at Jesus blev over 50
år. Markus, Matthæus og Lukas nævner ikke andre påsker under Jesu liv end den,
hvor han blev korsfæstet, hvorimod Johannes nævner tre påsker under Jesu aktive
virke.

Kristus er en fordanskning af Christus, som er den latinske form af det græske
Χριστός Christós, som betyder "den salvede". Det er igen en oversættelse af det
hebræiske ord מָשִׁיחַ māshiaḥ, der ligeledes betyder "salvet", og er indlånt i
dansk som Messias – en titel, Jesus blev givet af sine efterfølgere for at
understrege hans specielle status som den, der var blevet profeteret om i den
hebraiske Bibel, de kristnes "Gamle Testamente".

Betegnelsen "den salvede" henviser nemlig til løfterne om en konge af Davids
slægt, altså en salvet (konger, der var blevet indsat af Gud var nemlig indsat
ved salvelse med olie). F.eks Esajas 9,5 hvor der står: "Et barn er født os, en
søn er givet os, og herredømmet skal ligge på hans skuldre (...) stort er
herredømmet, freden uden ophør over Davids trone, og over hans rige." Dette var
netop sådan, de kristne så Jesus, som den salvede Davidskonge, der snart ville
oprette sit rige. Dette henvises der til utallige gange i evangelierne, så som
Matthæus 1,1: "Slægtsbog for Jesus Kristus, Davids søn, Abrahams søn".

Navnet Jesus kommer af det græske ord Ίησους (Iēsous) der igen kommer af det
hebraiske navn Josva – יהוש (Yehoshua). Navnet betyder ”Jahve frelser”, og dette
bliver i Matthæus-evangeliet tolket sådan: ”Du skal give ham navnet Jesus, for
han skal frelse sit folk fra deres synder.” (Matt 1,21)

På dansk er det stadig almindeligt at bruge de latinsk-græske genitivformer af
navnene Jesus og Kristus (indtil det 20. århundrede skrevet med Ch-): f.eks.
Kristi fødsel eller Jesu navn. I ældre dansk møder man tillige en række andre
latinske kasus, fx vokativ (Mægtigste Kriste!) og akkusativ (Jesum, Christum).
Da Kristus ikke kan tage den bestemte artikel, brugte ældre danske
bibeloversættelser formen den Christus. Nu om dage opfattes Kristus nærmest som
et egennavn, som ikke behøver nogen artikel.

Navnet Jesus var ganske almindeligt og Jesus kaldes derfor ofte Jesus af
Nazareth eller Jesus fra Nazareth. De tidligste kristne kaldes Nazaræere og
Jesus Nazaræeren ville i flere tilfælde være en mere korrekt oversættelse end
Jesus fra Nazareth. Tolkningen, at en Nazaræer betegner en person fra en by ved
navn Nazareth, stammer helt tilbage fra evangelierne, men byens eksistens i 1.
århundrede er hverken historisk eller arkæologisk dokumenteret. Den nuværende by
Nazareth er flere hundrede år yngre. Som voksen boede Jesus i Kapernaum Matt
4,13 Mark 2,1 og han havde tilsyneladende et hus i byen Mark 2,14-16 omend
teksten på dette sted er uklar.

Det er hovedsageligt Matthæusevangeliet og Lukasevangeliet, der beretter om Jesu
barndom og liv, og de to evangelister beretter om forskellige hændelser i
forbindelse med Jesu fødsel. De fortæller dog begge, at Jesus fra Nazaret blev
født i Betlehem syd for Jerusalem af sin mor Maria, der havde undfanget ham ved
Helligånden. Fødselen skulle ifølge Mattæus være sket senest år 4 fvt. og ifølge
Lukas i år 6 evt. Marias mand var Josef, der tog Jesus til sig som sin søn.

Lukas beretter, at der den nat, Jesus blev født, kom hyrder på besøg, da de af
en engel havde hørt om hans fødsel. og fået forkyndt, at dette barn var Kristus,
Herren (Luk 2,11). Matthæus fortæller derimod om hvordan et ukendt antal vismænd
kom fra Østerland i et af Jesu første leveår for at tilbede ham og give ham
gaver. De var kommet efter at have opdaget en ny stjerne eller
stjernekonjunktion, der varslede, at en jødisk konge var født I et ønske om at
dræbe det nyfødte kongebarn foranstaltede Herodes et barnemord i Betlehem på
alle drengebørn op til to år; men Josef blev advaret af en engel og nåede at
flygte til Egypten med sin familie. Jesus levede de første år af sit liv i
Egypten som flygtning. Efter kongens død bosatte hans forældre sig i Nazaret
(deraf navnet), hvor han blev uddannet tømrer Også Lukas beretter dog uden at
nævne Egypten, at Jesu forældre tog tilbage til Nazereth med ham.

Fortællinger om hans tidlige barndom er meget sparsomme i de kanoniske
evangelier; men Lukas beretter, at Jesus rejste med sine forældre til
valfartsfest i Jerusalem, da han var tolv år gammel. Her overraskede han de
jødiske skriftkloge med sin viden om skrifterne.

Jesus var bror til Jakob, Joses/Josef, Simon og Judas og havde mindst tre
søstre. Lukas nævner, at Elisabeth var en slægtning til Maria , og dermed må
Johannes Døberen have været en slags granfætter til Jesus.

Jesus begyndte som 30-årig i Galilæa og bredte sig til Judæa. Markus ordner sit
evangelium geografisk med Jesu dåb, hans virke i Galilæa, hans rejse gennem
Judæa til Jerusalem, hvor han bliver henrettet. Matthæus og Lukas følger denne
struktur men tilføjer yderligere materiale, mens Johannesevangeliet er helt
anderledes organiseret.

Dåben modtog han af Johannes Døberen ved Jordan-floden, hvor Helligånden kom
over ham i skikkelse af en due. Derefter drog han ud i ørkenen og blev fristet
af Djævelen.

Det første mirakel, der berettes om, er underet i Kana, hvor Jesus forvandlede
vand til vin. Derefter gik han fra by til by og udlagde skrifterne i synagogerne
og helbredte dem, der kom til ham. Jesu helbredelser var højst forskellige og
dækkede alt fra hebredelse af almindelig feber. til spedalskhed, dæmonuddrivelse
og dødeopvækkelser Helbredelserne var et tegn til skarerne, om at Guds rige var
kommet til dem. Udover helbredelserne så gjorde Jesus også andre overnaturlige
ting, som at gå på vandet. og bespise 5.000 mand med fem brød og to fisk

Selv om store skarer fulgte ham pga. miraklerne og hans lære, brugte Jesus ofte
meget tid væk fra folkeskarerne for at være sammen med sit følge, som han
oplærte. Disse tilhængere blev kaldt disciple, og blandt dem udvalgte Jesus sig
tolv apostle, som på en særlig måde var omkring ham og blev oplært af ham.

Jesus var lægen, som var kommet for at hjælpe, helbrede, og elske dem, som havde
brug for ham. Han var kommet til syndere, og derfor brugte han tiden sammen med
mennesker som Zakæus , Maria Magdalene og andre af de såkaldt syndere og toldere
.

Jesu budskab bliver i evangelierne samlet i en enkelt sætning: "Tiden er inde,
Guds rige er kommet nær, omvend jer og tro på evangeliet" (Mark 1,14). Der er
nedfældet en lang række lignelser og taler, som Jesus ifølge evangelisterne har
holdt.

Særligt kendt er Bjergprædikenen, hvor Salighedsprisningerne, Fadervor og Den
gyldne regel er nedskrevet. Desuden har vi her Jesu nye tolkning af loven og
hans tale mod mammon og dømmesyge.

Derudover har vi lignelserne, der ofte beskriver Guds rige ud fra dagligdags
billeder som ordet om riget, der som et sædekorn bliver sået i menneskers
hjerte, hvor noget vokser op og bærer frugt, mens andet bliver kvalt af
dagliglivets gøremål, eller forfølgelser. Andre billeder handler om sennepsfrø,
hyrder, bryllupper, vinbønder og mange andre hverdagsrelaterede emner. Lukas har
desuden en række længere og meget berømte lignelser om den fortabte søn, den
barmhjertige samaritaner og farisæeren og tolderen i templet, som kun findes i
hans evangelium.

Jesus var ofte i konfrontationer med andre jødiske grupper især farisæerne og de
skriftkloge, men også saddukærne og herodianerne. Jesus anklagede dem for
hykleri, ubarmhjertig og forstokkenhed. Anden undervisning er møntet på Jesu
disciple. Her tales om kommende hårde vilkår, om udholdenhed, om at være alles
tjenere, om tidernes ende osv.

Jesus benægtede ikke, at han var Kristus/Messias, den levende Guds søn, over for
sine disciple., men var ellers påpasselig med at udtale sig om det til den brede
folkeskare Det kan skyldes, at han så deres forventninger om Messias som
fejlagtige. Jesus var ikke en sejrende Messias, men en lidende Messias, og
derfor begyndte han også at undervise sine disciple om sin lidelse, død og
opstandelse, straks efter, at Peter havde bekendt sin tro på ham som Messias.

I det hele taget var Jesu undervisning om sig selv præget af billedet af ham som
den lidende Kristus. Han var kommet for at tjene og give sit liv som løsesum for
mange. Særligt Johannesevangeliet er fyldt med undervisning om Jesu person. Her
kalder Jesus sig selv det levende brød , den gode hyrde , opstandelsen og livet
, verdens lys , det sande vintræ , og han siger, at han er Guds enbårne søn, som
Gud sendte til verden, for at enhver som tror på ham ikke skal fortabes, men
have evigt liv .

Efter Jesu opstandelse bar hans undervisning præg af, at han måtte forklare sine
disciple betydningen af sin opstandelse, og hvordan dette var en opfyldelse af
Det Gamle Testamentes skrifter. Derudover fik disciplene nu den opgave at være
vidner i hele verden om hans død og opstandelse samt hans lære. En opgave som
kristne siden har videreført i form af mission .

Jesus tog til Jerusalem i anledning af påskefesten ridende på et æsel, som en
opfyldelse af en profeti fra profeten Zakarias' Bog. Han blev hyldet af
befolkningen som den ventede Messias, men det gjorde blot de jødiske myndigheder
endnu mere besluttet på at dræbe ham, før han blev for farlig. De næste fem dage
fra søndag til torsdag bar præg af stigende spændinger og konfrontationer mellem
ypperstepræsterne, de skriftkloge og Jesus. Dog turde de ikke anholde Jesus på
grund af folkemængden, men da Judas Iskariot, en af de tolv apostle, besluttede
sig for at forråde Jesus, så de deres chance for at gribe ham og gav Judas
penge.

Derefter prøvede Judas at finde et tidspunkt, hvor det ville være muligt at
gribe Jesus. Det kom, da Jesu holdt påskemåltidet med sine disciple. Det var
Skærtorsdag aften, hvor Jesus indstiftede nadveren. Ifølge Johannesevangeliet
var det også denne aften, Jesus holdt sin lange tale om Helligånden, den længste
tale i evangelierne. Da Jesus med sine apostle begav sig ud til Getsemane have,
fulgte Judas ham med soldater og vagter, og de anholdt ham. Før anholdelsen
fortæller evangelierne om Jesu kamp i Getsemane mod sin egen angst for den
kommende lidelse. Jesus bad Gud tage dette "bæger" fra ham, men tilføjede: "Dog
ske ikke min vilje, men din" (Luk 22,42). På den måde viser evangelierne, at det
var Guds vilje, at Jesus skulle dø. Han skulle være det Guds lam, der bærer
verdens synd (Joh 1,29).

Efter arrestationen blev Jesus ført til ypperstepræsterne, og det øverste Råd
dømte ham til døden for gudsbespottelse. På grund af den romerske besættelse
havde jøderne ikke ret til at idømme dødsstraf og var nødt til at fremvise Jesus
for Pilatus. Nu blev han anklaget for oprør, da han jo som Messias hævdede at
være konge. Pilatus anså ham dog ikke for skyldig, men efter længere tids råb og
pres fra Rådet og folkeskarerne overgav Pilatus ham til korsfæstelse. Jesus blev
ført ud og blev korsfæstet på den høj, der kaldes Golgatha, og som lå lige uden
for bymuren. Jesu blev spottet af forbipasserende, men fra den sjette time til
den niende (ca. fra kl. 12-15) blev der mørkt. Ifølge Matthæus kom der i
forbindelse med Jesu død jordskælv, så grave sprang op, døde blev levende, og
forhænget i templet revnede. Matthæus viser Jesu død, som en død, der giver liv
til mange. Jesus blev lagt i en grav tilhørende Josef fra Arimatæa, og en stor
sten blev væltet for graven.

Efter tre dage – på ugens første dag (søndag) opstod Jesus ifølge de fire
evangelier. Nogle kvinder så som de første den tomme grav, men de og disciplene
så det ikke som et tegn på opstandelse. Jesus viste sig for dem samme dag og
viste, at han var opstået, og forklarede dem ud fra skrifterne, at det var
forudsagt, at han skulle dø og opstå (Luk 24,44-46). I de næste 40 dage vandrede
han sammen med dem på jorden, mens han udlagde skrifterne for sine efterfølgere.
Derefter steg han til himmels efter at have velsignet dem. Kristi himmelfart
skete fra Oliebjerget, der ligger lige uden for Jerusalem, hvorfra nogle engle
lovede, at Jesus skal komme tilbage på samme måde. Derfor var forventningen om
Jesu genkomst også helt central i apostlenes forkyndelse og er i dag en del af
kristnes trosbekendelse om Jesus, der er nært knyttet sammen med forventningen
om den nye jord, hvor fred og harmoni skal regere.

Vi ved meget lidt om den historiske Jesus. Der er inden for den teologiske
forskning enighed om årene efter. Omkring år 50 e.Kr. opstod jødiske
grupperinger, som byggede videre på Jesu lære. I Biblen findes der en række
breve af Paulus, som beskriver den kristne menighedsetablering, mission og
tidlige teologiske problemstillinger. Den Jesusfigur, der beskrives af Paulus,
er langt mere åndelig end hvad man finder i de synoptiske evangelier og i
Johannes evangeliet, som er skrevet senere end Paulus breve.

Opfattelsen af deres pålidelighed som kilde til Jesus er vidt forskellige: fra
høj historisk værdi til religiøse skrifter uden nogen som helst forankring i den
historiske Jesus. Ud over evangelierne har vi række kilder, der nævner Jesus,
men da det ikke kan vides med sikkerhed, hvor de tilhørende forfattere har deres
viden fra, er heller ikke disse kilder pålidelige.

Tidligere blev der gjort mange forsøg på at rekonstruere fortællingen om den
historiske Jesus som enten morallærer eller omvendelsesprædikant. Denne
forskning er fortsat indtil i dag, dog i mindre grad, da der er stor konsensus
om, at det er svært at konstruere en anden Jesus end de nytestamentlige
skrifters.

Josefus (Josef ben Mattias) var en jødisk historiker født i år 37 e.Kr. og døde
i 100 e.Kr. I hans ”Antiquities Judaicae” afsnit 18-20 fra år 93 eller 94 e.Kr.
nævnes tre af de nytestamentlige personer: Johannes Døberen, Jesus og Jakob
(Jesu bror). Johannes Døberen får en længere, interessant og lærerig
beskrivelse, Jakob får en enkelt sætning, hvorimod beskrivelsen af Jesus har
været præget af meget diskussioner angående ægthed. Citatet lyder sådan:

Af mange årsager virker teksten ikke autentisk med dens stærke bekendelse af
Jesus som Kristus og opstandelsen. Tidlige kirkefædre synes ikke at kende dette
tekststed, som første gang omtales af Eusebius i 324. Det vides med sikkerhed at
Eusebius forfalskede andre manuskripter, og det er den almindelige opfattelse at
dette tekststed er forfalsket af Eusebius eller en af hans forgængere. Om der er
tale om en tilføjelse eller en omskrivning af en mindre rosende omtale af Jesus
kan ikke afgøres. Skriverne var normalt meget konservative i deres afskrift, og
det er svært at finde et eneste sted med tegn på større bevist ændring af
Josefus’ omfattende værker. Selv om sproget ikke ligner Josefus’, så er der
mange kristne, der mener, at Josefus må have skrevet noget af det om Jesus, som
vi har i dag. Citatet er blevet debatteret i de sidste 600 år, og der er skrevet
hundredvis af bøger om det.

Josefus beretter i samme skrift, hvordan ypperstepræsten Ananus ben Ananus i år
62 greb muligheden i fravær af en statholder til at henrette en række mennesker.
Deriblandt var også ”broderen til Jesus, den såkaldte Kristus, der kaldes Jakob”
(Antiquities 20,9).

Dette citat anses i almindelighed for autentisk, men om Josefus henviser til de
kristnes Jesus eller Jesus, søn af Damneus, som Josefus omtaler i den omgivne
tekst og som blev salvet som ypperstepræst (kristus betyder salvet) lader sig
ikke afgøre. Josefus udtrykker desuden beklagelse over Jakob og de andres død,
som han ikke finder retfærdig. Det kunne tyde på en positiv holdning til Jesus,
men hvilken af de forskellige 20 personer med navnet Jesus, som optræder hos
Josefus, kan som sagt ikke afgøres med sikkerhed.

Tacitus nævner de kristne (chrestianere) ca. 110 i forbindelse med beretningen
om Roms brand og siger, at dette navn stammer fra en ”Chrestus som prokuratoren
Pontius Pilatus under herskeren Tiberius havde ladet henrette”. Derefter
kritiserer Tacitus religionen som ”den fordærvelige overtro” (Annalen XV, 44).

Sueton fortæller efter år 130 i sin beretning om Claudius (død 54), at denne
kejser ”jagede jøderne fra Rom, som under anstiftelse af en Chrestus bestandig
lavede uro”. Ifølge Apostenes Gerninger mødte Paulus i Korinth nogle af de jøder
Claudius havde forvist fra Rom, og da Sueton i sine skrifter skelnede mellem
jøder og kristne (christiani) er der en del som tyder på at "Chrestus" ikke
henviser til Jesus men til en anden person.

Paulus' breve er for de flestes vedkommende skrevet omkring år 50-60 og er
dermed det første skriftlige vidnesbyrd, vi har om Jesus. Paulus forholder sig
imidlertid bemærkelsesværdig tavs angående Jesu liv. Det betyder dog ikke, at
han taler om en helt anden Jesus, men derimod viser det, at hans breve ikke er
fortællinger om Jesus' liv, men derimod, om hvem Jesus var teologisk set, og
hvad han betyder. Der gives dog en række oplysninger om Jesus: Han var af Davids
slægt (Rom 1,3), han indstiftede nadveren, han blev forrådt (1 Kor 11,23ff), og
han døde, blev begravet og opstod på tredjedagen og blev set af apostlene og på
et tidspunkt af 500 brødre (dvs. kristne) på en gang (1 Kor 15,3-6).

Hebræerbrevet bevidner at Jesus er født af Judas stamme (Hebr 7,14), og døde
udenfor byen (Hebr 13,12), at han led og blev fristet (Hebr 2,18; 4,15; 5,8) og
at han udholdt korset (Hebr 12,2). Apostlenes Gerninger har en række
grundlæggende historiske data om Jesu liv.

De kanoniske evangelier er så godt som de eneste skrifter, hvor vi hører om Jesu
liv, udover hans død og opstandelse. Derfor er spørgsmålet om deres præcision og
pålidelighed vigtig, for at kunne slutte noget angående Jesu liv.
Affattelsestidspunktet er dog ukendt, men regnes af de fleste videnskabelige
forskere for at være skrevet efter år 70, og det vil sige noget efter de
aktuelle begivenheder. Det springende punkt i tidsfæstelsen er et antal tekster
der menes at forudsige Jerusalems ødelæggelse år 70. Derfor sluttes det, at
skrifterne må være forfattet efter denne begivenhed. Til det indvendes det af
nogle, at spørgsmålet om, hvad der præcist forudsiges i disse tekster, er
usikkert, og at hvis man vitterlig tror på Jesus som Guds søn, ville han også
uden problemer kunne forudsige Jerusalems ødelæggelse i år 70. På samme måde er
der også vidtgående uenighed om, hvor stor grad af pålidlighed, man bør
tilskrive de enkelte evangelier.

Markusevangeliet menes at være det ældste og derfor også det evangelium, hvor
muligheden for pålideligt vidnesbyrd regnes for størst. Evangeliet begynder med
Jesu dåb af Johannes Døberen og følger derefter Jesus i et nøje geografisk
mønster fra Galilæa til Jerusalem, hvor det beskriver hans død og opstandelse.
Markusevangeliet stopper, ved at kvinderne ved graven af en engel får at vide,
at Jesus er genopstået. De flygter derefter væk uden at fortælle nogen om
hændelsen Mark 16,5-8. Jesus portrætteres som den lidende Kristus.

Matthæusevangeliet menes at have benyttet såvel det meste af teksten som den
geografiske grundstruktur fra Markusevangeliet. Dog har Matthæus tilføjet
beretninger om Jesu fødsel, samt tilføjet adskillige taleafsnit til sit
evangelium, så evangeliet dermed har den dobbelte længde af Markusevangeliet.
Derudover gives forskellige beretninger om hvordan disciplene mødte Jesus efter
hans opstandelse. Jesus bliver her (i højere grad end i Markusevangeliet)
portrætteret som læreren og som ham Det Gamle Testamente havde profeteret om.

Lukasevangeliet menes også at have benyttet Markusevangeliet og dens
grundstruktur, men dog på en anden måde end Matthæus, da blandt andet rejsen fra
Galilæa til Jerusalem i høj grad udvides i de såkaldte rejseberetninger.
Lukasevangeliet har derudover nogle andre fortællinger om Jesu fødsel og om hans
opstandelse end dem i Matthæusevangeliet. Billedet af Jesus i dette evangelium
karakteriseres af, at Jesus er den, der kommer og forkynder godt budskab for de
svage og fattige.

Johannesevangeliet har et helt andet tekstmateriale i sit evangelium end i de
øvrige (synoptiske) evangelier. Grundstrukturen er her dannet ud fra fire besøg,
som Jesus aflagde i Jerusalem. Jesus "tegnes" som det guddommelige ord, der kom
til Jorden for at tage verdens synd.

Der findes desuden en række senere evangelieskrifter, der ikke er optaget i
Bibelen (fx Thomas-evangeliet eller Judasevangeliet). Disse repræsenterer ofte
andre strømninger inden for den tidlige kristendom, end den, der med tiden
skulle udvikle sig til, hvad vi i dag anser for traditionel kristendom. Disse er
dog ikke nær så godt bevidnet, som de evangelier, vi har i Det Nye Testamente,
og er også forfattet senere. Thomasevangeliet i år 200, og Judasevangeliet
sandsynligvis fra samme tidspunkt eller senere, altså mindst 100 år senere end
de evangelier, vi har i Det Nye Testamente. Disse skrifter siger derfor meget
mere om de gnostiske strømninger, som de udsprang af, end om historien om Jesus
fra Nazaret, og de leverer et noget andet, og blandt de ortodokse, knap så
"autentisk" indtryk af Jesus og kristendommen generelt. De apokryfe skrifter
leverer bl.a. et metaforisk syn på genopstandelsen, som de mener skal opfattes
symbolsk – og ikke konkret fysisk, som de synoptiske evangelier beretter.

Apokryferne, navnlig Jakobs præevangelium rummer flere beretninger om Jesu
barndom. Her beskrives eksempelvis, hvordan Jesus gør en lerfugl levende,
forbander en dreng, så han bliver et træ og forlænger et bræt som han netop
havde savet forkert over.

Jesus Kristus er hovedpersonen i kristendommen (at være kristen – Christianó
kommer fra Christos), og selvom der i dag findes mange kristne kirkeretninger,
kan der dog stadig siges meget fælles om kirkernes syn på Jesus, særligt så
længe vi taler om de tre hovedgrene: Den ortodokse kirke, den katolske kirke og
de protestantiske kirker. Det skyldes, at indenfor disse kirkesamfund og i
øvrigt mange af de andre, er det det bibelske matriale, der er autoriteten i
forståelsen af Jesus. Derved er fremstillingen af Jesus i evangelierne (se
ovenfor) grundlæggende for kristendommen. Det gælder elementer som
jomfrufødslen, Jesu mirakler og undervisning, samt hans død, opstandelse,
himmelfart og fremtidige genkomst. Dertil kommer benævnelserne som Kristus, Guds
søn (Mark 1,1), verdens lys (Joh 8,12) og Ordet (Joh 1,1). Samtidigt med det,
har de tre hovedgrene inden for kristendommen, alle kunne tilslutte sig de
afgørelser angående Jesu væsen og natur, der blev besluttet på de syv økumeniske
kirkekonciler . Den nikæno-konstantinopolitanske trosbekendelse, fra koncilierne
i Nikæa 325 og Konstantinopel 381, er derfor fælles for de ortodokse, katolske
og protestantiske kirker. Dette traditionelle syn vil blive behandlet her,
medens oplysninger om kristologien i andre kirkesamfund, spændende lige fra
gamle monofysitiske og nestorianske kirker som den koptiske kirke og assyriske
kirke til nye marginale kirkesamfund som Jehovas Vidner og Mormonerne, og
liberale teologiske strømninger må ses på de pågældende kirkesamfunds artikler

Ifølge Apostlenes Gerninger var udgangspunktet for apostlenes allertidligste
forkyndelse – Jesu opstandelse. Det var det, der beviste, at Jesus var Herre,
Guds søn. Han var den, der havde besejret døden, synden og Djævelen, og som nu
er ophøjet og sidder ved Faderens højre hånd og skal komme igen i herlighed for
at dømme levende og døde, og der skal ikke være ende på hans rige. . Derfor er
de kristnes helligdag også søndagen, den første dag i ugen, den dag hvor Jesus
opstod. På samme måde er fejringen af Jesu opstandelse påskedag den vigtigste
højtid i kristendommen, og ikke julen, som dog ofte er den folkelige vigtigste
højtid.

Allerede i det bibelske materiale bliver der brugt ord om Jesus, der peger på,
at Jesus er guddommelig. Det bliver sagt om Jesus, at ved ham og til ham er
alting skabt. Han er til forud for alt og alt består ved ham (Kol 1,17). Jesus
bliver tilbedt (Matt 2,11; 14,33; Luk 24,52), og givet guddommelig navne som
Guds søn, Den første og den sidste (Åb 1,18; 22,13), Herren (Luk 2,11) og kaldes
af apostelen Thomas for min Herre og Gud (Joh 20,28). Jesus bliver i Joh 1,1
kaldt for Ordet, der var hos Gud og Ordet var Gud. Jesus blev derfor også
betragtet og tilbedt som Gud i oldkirken.

Dette blev årsag til konflikter hos de strengt monoteistiske jødekristne og hos
de gnostisk-inspirerede menigheder. Det endelige svar på problematikken blev
begrebet treenigheden, der blev introduceret af Tertullian (ca. 155-230). Han
formulerede her, at Gud var: "tres Personae, una Substantia,” tre personer
(Faderen, Sønnen og Helligånden)– men kun et væsen/en substans. Denne
forestilling blev anfægtet af Arius, som ikke mente Jesus havde været til for
evigt og derfor ikke var at betragte som Gud. Kritikken bredte sig hurtig ud i
hele kristenheden, og på trods af kirkemødet i Nikæa 325, var det først i
Konstantinopel 381, at der kom ro omkring spørgsmålet. Til dette koncil blev den
nikænske trosbekendelse endegyldigt stadfæstet. Her står der at Jesus er født af
Faderen før alle tider, Gud af Gud, lys af lys, sand Gud af sand Gud, født, ikke
skabt, og allevigtigst af samme væsen som Faderen.

Spørgsmålet om hvordan Jesus kunne være både Gud og menneske blev det næste
store stridsspørgsmål, og her blev konklusionen, at Jesus var både fuld Gud og
fuldt menneske. Det var særlig det økumeniske kirkemøde i Kalkedon år 451, der
formulerede dette, selvom også senere konciler måtte beskæftige sig med emnet.
Andre retninger som adoptionisme, doketisme, monofysitisme, nestorianisme og
tilhængere af Apollinaris blev ekskommunikeret fra Kirken. Det blev til de
første skismaer i kirken, hvor bl.a. den assyriske kirke (nestoriansk) og den
koptiske og armenske kirke (monofysisitisk) blev selvstændige. Dette er
formuleret således i en af de kirkelige trosbekendelser:

Jesus er før noget andet frelseren. Det ligger bl.a. i hans navn (Jesus: Jahve
frelser) – for han skal frelse sit folk fra deres synder (Matt 1,21). Svaret, på
hvorfor Jesus døde, er i kristendommen derfor ikke et spørgsmål om historiske
begivenheders gang, men at Gud ville, at Jesus skulle dø for at frelse verden.
Teologerne har dog gennem tiden diskuteret spørgsmålet om, hvordan en mands
(Jesu) død kunne være frelsende for andre mennesker.

Svarene, der er givet, er forskellige, sandsynligvis fordi frelsergerningen kan
ses ud fra forskellige aspekter, som alle optræder i Det Nye Testamente. Under
skolastikken blev dog også dette spørgsmål systematiseret. Det blev det i to
hovedretninger/forsoningslærer, der indbyrdes konkurrerede om at være den
herskende. Der er som sådan bred enighed blandt kristne om, at menneskets
syndighed kræver en eller anden form for forsoning mellem Gud og mennesket, og
denne forsoning blev tilvejebragt af Gud gennem Kristus. Uenigheden opstår, når
man begynder at forklare, hvordan dette foregår. Det ene forsoningslære er
Anselm af Canterburys (død ca. 1100) objektive forsoningslære, der siger, at
forsoningen skete ved, at Jesus på korset stedfortrædende tog menneskehedens
straf og godtgjorde for deres synd overfor Gud. Peter Abelards subjektive
forsoningslære hævder derimod, at det er menneskers efterfølgelse af Jesu
forbilledlige kærlighedsoffer, der skaber forsoningen.

Imidlertid har Gustav Aulen argumenteret i 1930 for at det i den tidlige kirke
og hos Luther særligt var den klassiske forsoningslære der var fremherskende.
Her ses forsoningen og frelsen mest igennem lyset af Jesu sejr over
fordærvsmagterne – døden, synd og Djævelen.

Den subjektive forsoningslære ses i f.eks. Filipperbrevshymnen i Fil 2,5-11,
hvor der står:

Den subjektive forsoningslære er særlig fremherskende i de teologiske
strømninger, der betvivler Jesu opstandelse og vender sig bort tanken om Guds
krav om et blodigt stedfortrædende offer for menneskeheden. Den klassiske
forsoningslære er den mest fremtrædende i den ortodokse kirke, der derfor ofte
vægtlægger Jesu opstandelse den vigtigste betydning. Den objektive derimod er
særligt tydelig i de katolske og protestantiske kirker, der følgelig særligt
vægtlægger Jesu lidelse og død. Det er også på den baggrund at blodmystik og
passion til tider ofte har haft stor betydning i visse kirkesamfund. Eksempelvis
kommer det meget tydeligt frem i nogle herrnhutiske digte, men også på moderne
plan i film som Mel Gibsons The Passion of the Christ fra 2004.

Jesus er en central person i Koranen (Al-Qur'an), hvor hans navn (Isa) er nævnt
25 gange. Jesus er en af Allahs væsentligste budbringere, og han må anses som en
fundamental del af Islams verdensbillede.

Alligevel er der meget store forskelle på islams og kristendommens syn på Jesus.
Selv når det er de samme beretninger, der fortælles, så har Koranen ofte en helt
anden vinkel på begivenhederne. Derudover benægter Koranen, at Jesus er Guds søn
og ligeså kristendommens dogme om treenigheden og Jesu guddommelighed. For
tilhængere af islam er Jesus en af de allerstørste profeter, men ikke mere end
det. Langt de fleste muslimer tror heller ikke at Jesus døde på korset og
opstod. Det skyldes sura 4,158 i Koranen, hvor der er skrevet:

Der er dog tre steder i Koranen, som umiddelbart læses, som om Jesus faktisk
døde (Sura 3,55-56; 19:34 og 5,118), men de fleste muslimske teologer vælger at
tolke og oversætte disse steder ud fra sura 4, 158, selvom vendingen i sura 4
-de dræbte ham ikke – kunne tolkes som at jøderne ikke overvandt ham, da han,
underforstået, opstod.

Islams eneste kilde til synet på Jesus er åbenbaringerne fra Muhammed. Enkelte
muslimske teologer har henvist til det apokryfiske skrift Barnabasevangeliet,
der dog sandsynligvis er skrevet i det 14-16. århundrede i Italien eller Spanien
under stærk muslimsk påvirkning .

En 30 m høj statue af Kristus kan ses i Rio de Janeiro, der er den fjerdehøjeste
i verden. I Cochabamba i Bolivia står den 34,2 m høje Cristo de la Concordia
((Spansk): Harmoniens Jesus). Men der findes ingen samtidige billeder og figurer
af ham, da jøderne havde billedforbud.



https://da.wikipedia.org/wiki/Aarhus

Koordinater: 56°9′N 10°12′E﻿ / ﻿56.150°N 10.200°Ø﻿ / 56.150; 10.200 Aarhus
[ˈå·ˌhu’s] eller Århus (officiel stavemåde Århus 1948 – 31. december 2010) er
Danmarks næststørste og Jyllands største by med 264.716 indbyggere (2016). I
kommunen bor der 330.563 I den større byzone regner Eurostat med en befolkning
på 845.971. Aarhus er endvidere den centrale by i den Østjyske millionby
(Byregion Østjylland), der med en befolkningstal estimeret til mellem 1.0 - 1.4
mio. er Danmarks største vækstcenter uden for Københavnsområdet.

Byen ligger i Østjylland ved Aarhus Bugt med udsigt til halvøen Mols i østlig
retning og til Kattegatøerne Samsø og Tunø længere borte mod sydøst.

Aarhus fik købstadsrettigheder 2. juli 1441, men byen kan formentlig spores
tilbage til midten af 700-tallet. Dens navn kommer af det olddanske Ārōs "Åens
Munding". Aarhus centrum befinder sig i en ådal ved Aarhus Å, med bydele
placeret på bakker langs ådalen. Byens forstæder befinder sig både i højt- og
lavtliggende terræn. Nær bymidten findes Riis Skov og Marselisborg Skov i et
bakket terræn, og de anvendes traditionelt til rekreative formål. Mod vest i
ådalen ligger Brabrand Sø og Årslev Engsø. Mod nord er Aarhus afgrænset af
Egådalen, der ligger i tilknytning til Egåen nær Mollerup Skov og Egå Engsø.

Byens indbyggerne kaldes aarhusianere. Aarhusiansk er adjektivet til "Aarhus" og
samtidig navnet på den stedlige dialekt (væsentligst rigsdansk med mere eller
mindre udtalt østjysk tonefald). Byen skiftede 1. januar 2011 officielt navn
tilbage til Aarhus, som også var byens navn før indførelsen af bolle-å med
retskrivningsreformen i 1948.

Árós er det gamle navn på byerne Aarhus, Trondheim (Nidaros), Västerås (Vestre
Aros) og Uppsala (Østre Aros).

Navnet kommer af ār, en gammel genitiv til ordet å, og det ikke længere anvendte
os "munding", dvs. "Åens Munding".

Aarhus er anlagt ved udløbet af Aarhus Å, der var en hovedfærdselsåre i
vikingetidens Østjylland; samtidig var det også ved Aarhus, at der lå det mest
oplagte vadested for den kørende nord-sydgående trafik (ved nutidens Immervad).

Med retskrivningsreformen i 1948 blev Århus den officielle stavemåde. En række
byer ønskede at beholde den gamle retskrivning af deres stednavne. Århus byråd
godkendte derimod allerede samme år den nye stavemåde. Derved kunne byen markere
sig som progressiv.

Op gennem 1950'erne og 1960'erne ønskede blandt andet Ålborg og Åbenrå at gå
tilbage til Aa-stavning. Det blev statsligt anerkendt med et cirkulære fra
undervisningsminister Bertel Haarder i 1984, der bestemte, at kommunerne selv
kunne vælge stavemåde. Dette gik imod stednavneudvalgets og Dansk Sprognævns
råd. Derefter fulgte flere andre kommuner efter og genindførte Aa-stavning.

Den 27. oktober 2010 besluttede byrådet med virkning fra 1. januar 2011 at
skifte tilbage til stavemåden Aarhus. Ændringen blev besluttet med 17 stemmer
for (Socialdemokraterne, SF og Det Radikale Venstre) og 10 stemmer imod
(Venstre, De Konservative og Dansk Folkeparti). Formålet med ændringen var
ifølge indstillingen til byrådet at være mere konsekvent og ensartet i sin
kommunikation lokalt, nationalt og internationalt, at bynavnet kan genkendes
internationalt, sammenhæng mellem Århus Kommunes digitale adresse og byens navn,
og at styrke Århus i den globale konkurrence, fordi Aa styrker den digitale
profilering/kommunikation af Århus.

Beslutninger om at anvende Aa-stavning gælder i princippet kun for kommunens
egne myndigheder. Stavemåderne med Å er stadig officielt korrekte for alle
danske stednavne. Ved stednavne, som også har en lokal bestemt Aa-stavning, er
der i den officielle stednavneliste anført en note om, at "den lokale kommune
ønsker å, Å skrevet som aa, Aa". Mens det tog flere år at få genindført
stavemåden Aalborg på statslige skilte, lister, i køreplaner m.v., så har
pressen, DSB, Post Danmark og statslige myndigheder denne gang hurtigt rettet
sig efter Aarhus Kommunes beslutning.

Smilets by er et kommercielt tilnavn for byen Aarhus, lejlighedsvis benyttet af
offentligheden. Benævnelsen fremkom efter et bestyrelsesmøde i Aarhus
Turistforening den 17. marts 1938, hvor man planlagde at gøre et fremstød for
byen. Man ville blandt andet udsende en folder i 50.000 eksemplarer med titlen
"Aarhus – Sommerens og Smilets By". Om det var turistforeningens formand Jens
Rothausen, turistchefen Jean Larsen eller Ib Henrik Cavling, som i 1938 var
journalistelev på Aarhus Amtstidende, der skal have æren for "smilets by", står
hen i det uvisse.

I 2011 forsøgte min sig at ændre byens brandingstrategi, så den var mere
internationalt orienteret. Man brugte 1 mio. kr. på markedsføring af det nye
slogen Aarhus - Danish for progress. Det fangede imidlertid ikke an og i oktober
2014 opgav man det nye slogan og gik tilbage til smilets by.

De ældste arkæologiske fund i Aarhus er glasperler fra slutningen af 700-tallet,
mens de ældste fund af huse er halvt nedgravede grubehuse. De blev brugt som
både bolig og værksted. I husene og de tilhørende lag er der fundet kamme,
smykker og lignende, der tyder på, at bebyggelsen er fra omkring år 900.
Udgravninger i foråret 2005 afslørede en såkaldt bygrøft fra omkring 850, der
har markeret den handelsplads, som byen opstod fra. Tilsyneladende er grøften
allerede omkring 870 blevet fyldt op, og området er blevet bebygget.

Mindre bysamfund som Holmstrup nær Aarhus er dateret cirka til år 800 gennem
kilder fra 1294.

Grundige studier i bl.a. udbredelsen af stednavne med snekke og undersøgelser af
Kanhavekanalen på øen Samsø og Draget på Helgenæs synes at vise, at Aarhus var
en blomstrende by allerede i 700-tallet. Byens havn lå beskyttet oppe ad åen,
nemlig ved Åby og med et skibsværft på Snekkeeng (nu Eskelund) sydøst herfor,
nedenfor Kongsvang.

Man antager, at der tidligt har ligget en lille trækirke lidt uden for
bebyggelsen, omtrent hvor Klosterkirken ligger i dag.

Fund af seks runesten i og omkring Aarhus tyder på, at den omkring år 1000 har
haft stor betydning, eftersom kun stormænd rejste runesten.

Omkring 1040 blev der slået mønter i Aarhus, først af Hardeknud – der var blevet
kronet til konge i Viborg i 1027 – og senere af Magnus den Gode.

Aarhus var i vikingetiden omgivet af en halvkredsformet forsvarsvold, der i det
væsentlige fulgte de gader, hvis navne stammer derfra (Graven, Volden,
Borgporten), og derefter gik tilbage mod havet langs med åen. Det passer med, at
byen har ligget mellem åmundingen og vadestedet over åen. Der har langs med
ydersiden af volden været sænkninger i terrænet, så den har været omgivet af
våde voldgrave.

Hvornår volden er anlagt, ved man ikke præcis, men der er nok gået nogle år
efter de første bosættelser, svarende til de tidlige år af 900-tallet.
Udgravninger i foråret 2005 tyder på, at volden er blevet opført relativt
hurtigt omkring 934, muligvis i forbindelse med Henrik Fuglefængers angreb på
Jylland. I anden halvdel af 900-tallet blev volden forstærket og i 1200-tallet
voldsomt udbygget. Efter den sidste udbygning var volden 20 meter bred og
seks-otte meter høj.

Foranlediget af biskop Peder Vognsen startede i ca. 1200 opførelsen af Skt.
Clemens Kirke i romansk stil, der stod færdig i ca. 1300 og afløste Vor Frue
Kirke som domkirke. Katedralskolen er formentlig anlagt før domkirken, eftersom
Peder Vognsen allerede i 1195 overdrog bøger til uddannelse af kommende
kirkefunktionærer.

Omtrent på samme tid skete der en kraftig udbygning af byen: det ældste rådhus
foran domkirken, en stor bispegård ved Rosengade nord for kirken og et
kapitelhus til kirkens administration på Bispetorv samt flere kannikeboliger
blev bygget.

Endvidere blev der anlagt en bro over åen ved Immervad og et Helligåndshospital
ved Lilletorv. Åhavnen fik også i 1300-tallet øget betydning, og de ældste
rester af bolværk på den sydlige side af åen er dateret til slutningen af det 13
århundrede.

Aarhus modtog sit købstadsprivilgium den 2. juli 1441 af Christoffer af Bayern.
Det øgede byens vokseværk og i 1477 gav Kong Christian 1. lov til, at
voldanlæggene, der havde mistet deres militære betydning, måtte bebygges, og nye
gader, Volden og Graven, opstod. På Brobjerg byggedes et karmeliterkloster med
kirke, og på hjørnet af Vestergade og Grønnegade byggedes en Skt. Karensgård til
at huse pestramte indbyggere fra byen. Også Domkirken blev moderniseret i gotisk
stil og fik tilføjet det høje tårn, hvis spir dog havde en anden udformning end
i dag.

Under 1600-tallets krige har byen sikkert lidt meget. Om de kejserlige troppers
indfald 1627-1629 mindede endnu Wallensteins skanse syd for byen, omtrent hvor
Skansepalæet ligger i dag. I 1644 blev byen brandskattet af svenskerne, der i
1657-59 gentagne gange besatte den. Men trods disse og andre ulykker som pest og
store ildebrande var Aarhus dog i det 17. og 18. århundrede en ret betydelig by
ved sin handel, om hvilken man for øvrigt kun ved lidt. Foruden i indlandet og
særlig med Norge drev den stor handel på Lübeck, Amsterdam, England, Frankrig og
Spanien, og midt i 17. århundrede var handelsflåden ca. 100 skibe, og
kornudførslen til Norge og udlandet årlig ca. 20.000 tdr., ved begyndelsen af
1700-tallet var den steget til ca. 36.000.

Men så begyndte nedgangen her som i landets andre byer; i 1735 blev der nu kun
drevet lidt handel med Lübeck og Norge; handelsflåden var kun halvt så stor, og
havnen begyndte at tilsande, og i 1768 var der kun 31 skibe.

I det 19. århundrede kom fremgangen, efter at byen havde frigjort sig for
hovedstadens, og efter de slesvigske krige for Hamburgs, dominans. Mens den i
1800 var Jyllands tredjestørste by, havde den i 1840 overhalet Randers og i 1850
også Aalborg, men først i 1870'erne Odense, bl.a på grund af jernbanen.

Aarhus Havn havde blandt anden den fordel under hårde vintre, at den ikke lå ved
en fjord der hurtigt frøs til is. Derved kunne den stadig fungere, selvom
nærliggende havne på den jyske østkyst var utilgængelige, hvilket befordrede
dens videre udvidelse. Byens materielle fremgang var desuden voksende gennem det
tiltagende jernbanenet. En jernbaneforbindelse mellem Aarhus og Randers åbnede i
1862, hvor også den første banegård blev indviet. Senere kom flere
forbindelsesmuligheder til, og den anden banegård blev bygget i 1884. Den
nuværende banegård er den tredje og blev indviet i 1929. Også i kulturel
henseende hævdede den sit ry som »Jyllands Hovedstad« ved sine mange
institutioner såsom kunstmuseum (Aarhus Museum 1877), Statsbiblioteket (1902),
mange højere læreanstalter, de udmærkede hospitaler og nyt teater (1900). I
begge de slesvigske krige var byen besat af fjenden. Den 31. maj 1849 var der
uden for byen en for danskerne heldig træfning mellem preussiske husarer og
danske dragoner. På Randersvej, ved den nordvestlige ende af Kommunehospitalet,
er rejst en mindesten for dette slag. Den nærved liggende boligbebyggelse,
Rytterparken, har sit navn efter rytterslaget i 1849.

I 1900-tallet var Aarhus både industri- og havneby, og havnen blev udvidet flere
gange. Desuden udviklede Aarhus sig til en uddannelses- og universitetsby med
mange uddannelsesinstitutioner. Byen blev et finansielt, uddannelsesmæssigt og
kulturelt centrum for hele Jylland. Industrien var en vigtig del af
erhvervsstrukturen i perioden, men samtidig begyndte servicesektoren at vokse.
Byens største virksomheder efter 2. verdenskrig var DSB centralværksted, Frichs
Maskinfabrik, Flydedokken og Århus Oliefabrik.

Fra 1970 blev servicesektoren større på bekostning af handel og industri og
håndværk og er nu den mest dominerende sektor i byens erhvervsstruktur. Handel
beskæftiger dog fortsat en stor del af befolkningen. Med landets første Bilka,
indkøbscentret City Vest og gågaden som trækplaster har Aarhus udviklet sig til
Jyllands handelscentrum samtidig med, at den er landets næststørste uddannelses-
og forskningsby. Der en stor pendling til Aarhus fra store dele af Øst- og
Midtjylland, hvilket giver trafikproblemer på byens indfaldsveje. Selv om
serviceerhvervene er dominerende, er/var der flere store industrier i byen,
bl.a. AarhusKarlshamn, Ceres Bryggeri og desuden en stor elektronik- og
metalindustri.

Prins Ferdinands Ridehus, der oprindeligt lå øst for Spanien/Strandvejen omtrent
ved Jægergårdsgades udmunding, er nu nedrevet. Det blev anlagt i 1818 til Prins
Ferdinands Dragoner og var tegnet af Henrik Magnus Köhnke, der efter elevtiden
ved Det kongelige Akademi gjorde tjeneste ved ingeniørtropperne. I 1899 blev
ridehuset nedbrudt, men genopført i lidt ændret skikkelse på Vester Allés
kaserne.

Med tiden kom et par mindre kaserner, Lewerckhusens Kaserne i Mindegade og
Bauditz Kaserne i Søndergade i 1857.

Siden indrettedes i 1863 Sukkerhuset i Sukkerhustoften, nu Brammersgade, til
kaserne i bygninger, der havde været klædefabrik og sukkerraffinaderi.

I 1870 havde byen omkring 1000 fastboende militærpersoner ud af et indbyggertal
på 15.000, og der var brug for yderligere kaserner.

Carl Lange var arkitekt for Rytterikasernen, Fodfolkskasernen og
Garnisonssygehuset.

Den første egentlige kaserne, der blev bygget, var Dragonkasernen eller
Rytterikasernen 1876-77, som i 1934 blev omdøbt til Vester Allés Kaserne. Den
blev etapevis taget i brug i årene 1875-78. Ridehuset var dog blevet bygget
allerede i 1860.

I 1889 kom 3. Artilleriafdeling til Langelandsgade Kaserne. Denne kaserne blev
31. oktober 1944 bombet af 24 Mosquito-fly fra Royal Air Force, da det under 2.
verdenskrig var Gestapos hovedkvarter. Som følge af forsvarsforliget i 1989
flyttedes Jyske Telegrafregiment samme år til Fredericia, og bygningerne blev
gradvist overtaget af Forskerparken og Aarhus Universitet. 1990-93 anvendte
Hærens Operative Kommando området. 31. juli 1993 arrangerede Hærens Operative
Kommando en afskedsparade for at markere afslutningen på Aarhus som garnisonsby
i 400 år. I august 1993 pakkede de sidste par hundrede soldater sammen og forlod
Langelandsgade Kaserne. 1. august 1997 flyttede 5 institutter fra Aarhus
Universitet ind.

I dag (pr. 2014) findes der ikke andet militærvæsen i Aarhus end hjemmeværnet og
SOK. SOK har en bunker med kommunikationsudstyr på Oddervej og kontorfaciliteter
m.m. på Silkeborgvej.

Aarhus-Langå-Randers Jernbane blev åbnet i 1862 som Jyllands første jernbane, og
sidebanen fra Langå nåede til Viborg i 1863, til Skive i 1864 og til Struer i
1865. Fra Randers blev banen ført videre til Aalborg i 1869 og til Hjørring og
Frederikshavn i 1871. Mod syd blev der med Fredericia-Århus-banen i 1868 skabt
forbindelse til det sydjyske og - via færgeruterne over Lillebælt og Storebælt -
det fynske og sjællandske jernbanenet. Fra Skanderborg blev banen ført videre
til Silkeborg i 1871, til Herning i 1877 og til Skjern i 1881.

I 1876 blev strækningen Randers-Ryomgård-Grenaa åbnet, og i 1877 kom sidebanen
fra Ryomgård til Aarhus - i første omgang kun til Aarhus Østbanegård, men i 1933
blev den forlænget til Aarhus Hovedbanegård. Randers-Ryomgård-banen, der få år
efter starten var blevet sidebane i stedet for hovedbane, blev nedlagt i 1971,
men Grenaabanen Aarhus-Grenaa overlevede.

I 1884 blev strækningen Aarhus-Odder-Hov åbnet. Odder-Hov-banen blev nedlagt i
1977, men Odderbanen Aarhus-Odder overlevede.

9. december 2012 blev Grenaabanen og Odderbanen sluttet sammen til Aarhus
Nærbane, så man ikke længere skulle skifte tog på Aarhus H. Aarhus Nærbane
indgår i 1. etape af Aarhus Letbane, der skal starte i 2016.

Den eneste af byens jernbaner, der ikke udgik fra Aarhus H, var
Aarhus-Hammel-Thorsø Jernbane, der i 1902 blev åbnet mellem Aarhus og Hammel og
i 1914 blev forlænget fra Hammel til Thorsø på Diagonalbanen. Denne bane, der
blev nedlagt i 1956, udgik fra Hammelbanegården på Carl Blochs Gade 28.
Bygningen blev frem til 1. juli 2011 benyttet som bymuseum. Nu er den blevet til
medborgerhuset og frivillig-centret Folkestedet. Hammelbanens tracé kan stadig
følges på lange strækninger gennem Viby og Stavtrup.

I begyndelsen af 1960'erne førte den daværende Århus Købstadskommune en række
drøftelser med forstadskommunerne om sammenlægning. Det førte ikke nogen
sammenlægning af kommunerne med sig i første omgang. Den 1. april 1962 blev
Aarhus dog udvidet med dele af de nordlige forstadskommuner, Hasle, Tilst-Kasted
og Vejlby-Risskov kommuner, som overgav et areal på 19,03 km² med 1.150
indbyggere til Århus Købstadskommune. Kommunes areal blev dermed næsten
fordoblet fra 19,81 km² til i alt 38,45 km².

Aarhus Kommune, som man kender den i dag, blev dannet ved kommunalreformen
(1970), hvor følgende 20 kommuner og sogne blev sammenlagt:

Aarhus byråd har store planer for byens fremtid. En af planerne er
Letbaneprojektet, som skal modernisere den kollektive trafik med genindførelsen
af sporvogne. Det er et projekt til mange milliarder kroner, og derfor søges det
medfinansieret af staten.

I marts 2010 ytrede borgmester Nicolai Wammen sammen med et flertal i byrådet
bestående af Socialdemokraterne, De Radikale og SF ønske om, at navnet "Århus"
ændredes til det tidligere brugte "Aarhus". Dette for at imødekomme ønsket om,
at byens navn bedre kan begå sig under den stigende globalisering og
internationalisering i fremtiden. Navneskiftet blev vedtaget i byrådet 27.
oktober 2010, og fik virkning fra 01.01.2011.

Byens første folkevalgte borgmester var Jakob Jensen, som blev valgt i 1919.
Siden har alle borgmestrene været fra Socialdemokratiet med undtagelse af Louise
Gade (2002-05), der er fra Venstre. I 1933 valgtes Hans Peder Christensen,
derefter i 1942 Einar Stecher Christensen, der kun havde en kort tid som
borgmester, idet han døde under et besøg på Glyptoteket i 1945. Som afløser
valgtes Svend Unmack Larsen, der var borgmester indtil 1958, hvor den
navnkundige Bernhardt Jensen blev valgt. Han var imod bilisme, og det kunne ses
i hans handlinger – han cyklede. Fra 1971 til 1981 hed borgmesteren Orla
Hyllested, som blev afløst af Thorkild Simonsen, der sad på posten i perioden
1982-1997 og dermed er den længst siddende borgmester i Aarhus. I nyere tid er
borgmestrene fra 1997 til 2001 Flemming Knudsen, fra 2002 til 2005 Louise Gade,
fra 2006 til 10.08.2011 Nicolai Wammen og fra 10.08.2011 og fremover Jacob B.
Johansen.

Aarhus byvåben er et af de ældst bevarede fra de danske købstæder. Det kan
henføres til et bysegl brugt omkring 1250.

15. juni 2010 ankom Tendai Frank Tagaria til Aarhus, som den første forfatter
til en dansk friby. Fribyer kendes fra en række lande, og medlemsbyerne er
organiseret i det internationale netværk ICORN (International Cities of Refuge
Network).

Aarhus topografi beskrives i nord-sydlig retning som tre ådale (udgravet af
Egåen, Aarhus Å og Giber Å) og i øst-vestlig retning som en meget flad, hævet
havbund, hvor Brabrand Sø og Årslev Engsø danner de sidste rester af en afsnøret
fjord. Længere inde mod vest fortsætter havbunden over i den tunneldal, som
Aarhus Å har sit leje i. Byen ligger med andre ord som flere andre østjyske
købstæder på det sted, hvor der var en brugbar passage over dalen og i nærheden
af søvejstrafikken. Det betyder, at byen fra begyndelsen var beliggende på den
hævede havbund i dalen, og at den siden har bredt sig mod vest ind i dalen, men
også mod nord og syd op ad de bratte skrænter ved dalsiderne. I nord har byen
passeret bakkekammen og har indtaget Egådalen og bakkeskrænterne på begge sider
af den. Mod syd er den derimod først i disse år nået op på bakkekammen, men har
endnu ikke bredt sig ned i Giberåens dalsænkning.

De beskrevne, topografiske forhold giver anledning til en række særtræk ved
byens lokalklima. Da dalbunden er så jævn og ligger så lavt, er den meget
påvirket af den varmeregulerende virkning fra Aarhus Bugt. De to søer bidrager
til de samme afdæmpede forhold, og resultatet er, at dalen har et mildt, havnært
klima. Den sandede jord i dalbunden tørrer hurtigt efter vinteren og varmes
derfor hurtigere op end dalsiderne, hvis undergrund består af fugtbevarende
moræneler. Ofte kan man iagttage, at både dyrkede og vilde planter springer 1-2
uger tidligere ud i ådalen end f.eks. i Risskov på den nordlige dalside.

Da dalen har sin længdeakse i øst-vestlig retning, giver det sig selv, at den
nordlige dalside må have en sydvendt hældning, mens den sydlige må hælde mod
nord. Dette har nogle klimatiske konsekvenser, som havde betydning, dengang
Aarhus' omegn endnu lå hen som landbrugsjord. Det at have sin jord på sydhæld
betyder nemlig en gevinst i solindstråling, mens nordhæld omvendt fremkalder en
mangel på solindstråling – begge dele set i forhold til et plant jordstykke på
samme egn. I dag, hvor størsteparten af jordoverfladen er dækket af veje og
bygninger, har det ikke længere så stor betydning.

Endelig skal det nævnes, at Aarhus bys centrum oplever de samme klimaforhold som
andre, større byområder: Øget vindhastighed, mere tåge, mindre nedbør og højere
temperatur end det omgivende, åbne land.

Jordbunden i dalen er sandet og med tydelige spor efter en fortid som havbund
(muslingeskaller og sneglehuse), mens dalens sider består af lermoræne med et
højt indhold af sten og grus. Visse steder er indholdet af silt meget
betydeligt, hvad der giver vanskeligheder ved fundering af bygninger og
infrastruktur. I Marselisborgskovene syd for Aarhus når en aflejring med
plastisk ler frem til overfladen i nærheden af havet. Det medfører en konstant
flydning af undergrund og overflade med vejanlæg og træer i retning af havet.

Da både den hævede havbund og morænejorden havde et ret højt indhold af kalk
efter istiden, har overjorden i Aarhus-området været brunjord, altså en
jordtype, som er muldrig og fugtbevarende, men med en god og stabil struktur.
Derfor var jorden god at dyrke i, da først markstenene var fjernet, og egnen
omkring byen har været et forholdsvist rigt landbrugsområde. Endnu i dag har
haveejerne glæde af den frugtbare jord, som giver gode dyrkningsbetingelser,
hvis blot der kan skaffes læ.

Efter at købstadsprivilegierne i 1851 blev afskaffet, og Aarhus byporte blev
nedlagt, var der skaffet mulighed for en udvidelse af byen. Med
industrialiseringens indtog fulgte virksomheder som Frichs Fabrikker, Oliemøllen
og Ceres-bryggeriet, hvis vækst krævede nye boliger. Nye byplaner blev lagt,
bl.a. udarbejdede stadsingeniør i København Charles Ambt og arkitekt Hack
Kampmann i 1898 en ny udgave af arkitekt Oskar Jørgensens byplan fra 1896 for de
af Aarhus Kommune nyligt indkøbte jorder syd for byen, de såkaldte
Marselisborgjorder. Det blev en bydel præget af Hans Broges Gade, Ingerslevs
Boulevard og Dalgas Avenue, store og åbne færdselsårer, inspireret af tysk og
østrigsk byplanlægning, "Städtebau", dvs. kvarterer og gader, der ikke var
fastlagt af retvinklede hjørner og snorlige gader. Eksempelvis forløber Hans
Broges Gade i en lang blød bue.

Området inden for Ringgaden betragtes traditionelt som midtbyen. Området er
stort set identiskt med postdistrikt 8000 Aarhus C, og kaldes derfor også af de
lokale for "C" eller "centrum". Undtagelsen er dog Trøjborg, som er en del af
midtbyen, men ligger i postdistrikt 8200 Aarhus N. Området uden for ringgaden
består af en række bydele (forstæder), mens de fleste øvrige byer i Aarhus
Kommune fungerer som satellitbyer for Aarhus.

Den indre by - altså den oprindelige bykerne - er afgrænset af de tre alléer,
Nørre Allé, Vester Allé og Sønder Allé, men i dag medregnes også området omkring
Aarhus Hovedbanegård med det nye kvarter Centralværkstedet, området omkring
Musikhuset og arealet ned til banegraven.

Lige nordvest for den indre by er Vesterbro, som hovedsageligt består af det
såkaldte øgadekvarter, der har fået sit navn, fordi gaderne er opkaldt efter
danske øer. På Vesterbro finder man det stærkt trafikerede Vesterbro Torv, Den
Gamle By og Botanisk Have, det gamle Amtssygehus og Ceres Bryggeriet.

Sydvest for den indre by er Frederiksbjerg, som er en selvstændig midtbydel af
Aarhus C afskåret fra indre by af banegraven, der er et nedgravet område til
togspor. Frederiksbjerg er koblet sammen med indre by via broerne Bruunsbro og
Frederiksbro.

Vest for Frederiksbjerg er området Langenæs. Bydelen blev til i 1950'erne som et
resultat af en arkitektkonkurrence, hvor man ønskede at afprøve nye idealer.
Området er meget karakteristisk for sin tid, hvor idealet var åbne karreer med
lys og luft. Langenæs er en rolig bydel uden gennemgående trafik.

Nord for den indre by er Trøjborg, som i dag er et fashionabelt sted med mange
kunstnere, arkitekter og studerende. Bydelen har et stærkt præg af
selvstændighed fra resten af midtbyen med et stærkt butiksliv. Møllevangen, som
ligger nordvest for centrum, er med mange etageejendomme fra 1940'erne på mange
måder en kontrast til Trøjborg. Området med mange almene boliger er ikke
fashionabelt og betragtes ikke som en del af indre by.

Den nordlige del af havnen, som tidligere var containerhavn, bliver til en ny
bydel i midtbyen. Nordhavnen skal bestå af flere øer, som er forbundet af broer.

Umiddelbart uden for ringgaden ligger bydelene Christiansbjerg mod nord, Hasle
mod nordvest, Åby og Åbyhøj mod vest og Viby mod sydvest. Ringvejen går gennem
disse bydele.

I den vestlige del af byen ligger Brabrand Sø, som præger de to forstæder
Brabrand og Stavtrup, der ligger henholdsvis nord og syd for søen. Den sydlige
del af Brabrand er præget af det naturskønne område, hvilket er en kontrast til
Gellerupparken i den nordøstlige del af forstaden. Nord for Brabrand ligger
forstaden Tilst, som er præget af varehuset Bilka og del andre store
forretninger. Årslev ligger vest for Brabrand, og de to forstæder er i høj grad
sammenvokset. Den centrale trafikale placering tæt på Motorvejskryds Århus Vest
præger i dag Årslev og er årsag til, at Bilka har placeret en høj lagerbygning
ved forstaden. Sydvest for Stavtrup ligger forstæderne Kolt og Hasselager, der
ofte betegnes som et område kaldet Kolt-Hasselager.

Den nordlige del af byens omkreds udgøres af satellitbyerne Lystrup, Hjortshøj
og Løgten-Skødstrup samt Aarhus-forstæderne Vejlby, Skejby, Risskov, Egå og
Skæring, hvoraf de tre sidstnævnte ligger ud til Aarhus Bugt. Dette område har
sammen med området ved Strandvejen syd for centrum de mest attraktive
beliggenheder for boliger. I den sydlige del af Aarhus ligger forstæderne Holme,
Højbjerg og Skåde.

Et af byens mange erhvervsområder har til huse omkring forstaden Slet, som
ligger i den sydvestlige del af Aarhus.

De seneste års vækst omkring motorvejen mellem Randers og Haderslev har givet
området betegnelsen Byregion Østjylland. Området karakteriseres af, at afstanden
mellem de større byer ikke er længere end, at der er mulighed for pendling.
Omkring en fjerdedel af Danmarks befolkning bor i området.

Aarhus er hjemsted for en større gruppe af nydanskere i form af indvandrere og
flygtninge. Andelen af befolkningen pr. 1. januar 2005 var på 11,9% i Aarhus
Kommune, og denne andel har været let stigende, idet andelen i 2000 udgjorde
10,2%. Langt størstedelen af nydanskerne bor i de vestlige forstæder, hvor man i
forbindelse med et kommunalt initieret projekt i perioden 2002-07 om at skabe
økonomisk og social bæredygtighed benyttede betegnelsen Urbanområdet om
Gellerup, Hasle og Herredsvang. I Urbanområdet udgør nydanskere omkring
halvdelen af befolkningen, og de største befolkningsgrupper her stammer fra
Libanon, Tyrkiet, Somalia, Iran og Irak.

I Aarhus Kommune er ca. 80 pct. af befolkningen kristne (medlemmer af
Folkekirken eller andre kristne bevægelser), ca. 5 pct. er muslimer, mens øvrige
religioners andel er ganske beskeden.

Aarhus har mange bybuslinjer, og de drives alle af Midttrafik. Som hovedbyen i
Østjylland fører en del regionsbusser ind til byens busterminal, Aarhus
Rutebilstation. De fleste bybuslinjer går som radiallinjer ud fra byens centrum
og ud i forstæderne, men derudover er der to ringlinjer 5A og 6A. De kører på
Aarhus to ringveje, som i Aarhus kaldes for Ringgaden (den indre) og Ringvejen
(den ydre).

Passagertal gældende for Aarhus Kommune i 2007 var for bybusser 125.000 dagligt
med 45,6 millioner årlige passagerpåstigninger samt for regionalbusser 21.000
dagligt med 7,7 millioner årlige passagerpåstigninger i 2007.

I 2015 forventes tallene for påstigninger på alle daglige kollektive
transportmidler i Aarhus at være på 248.000. Fordelt på 119.700 for bybusser,
Regionalbusser 79.600, 34.300 for tog eksklusiv Aarhus Nærbane som har 14.000
daglige påstigninger.

Aarhus har 26 jernbanestationer, hvoraf hovedparten hører til Odderbanen eller
Grenaabanen. Den største er Aarhus Hovedbanegård, der betjener DSBs og Arrivas
tog. Viby J er en anden større station med mange gennemkørende tog, der betjener
Odderbanen og siden en større udvidelse af stationen i 2006 også Arrivas tog.

Der har længe været tale om en letbane i Aarhus, og politikerne har iværksat
undersøgelser om etableringen af letbanelinjer for at forbedre den kollektive
trafik. Etape 1 på Odderbanen via Aarhus H – Nørreport – Randersvej – Lisbjerg –
Lystrup – til Grenaa, er nu påbegyndt bl.a. med en letbanebro over Egådalen.
Letbanens etape 1 forventes åbnet i 2017.

I Tirstrup på Djursland, 35 km nordøst for Aarhus, ligger Aarhus Lufthavn, som
har daglige afgange til København, Stockholm, Oslo, Gøteborg og London samt en
række sæsonbetonede ruter til Sydeuropa. Herudover er der en del chartertrafik
fra lufthavnen. Grundet lufthavnens placering anvender mange østjyske rejsende
Billund Lufthavn. Der har i tidens løb været fremlagt flere planer om en større
lufthavn til betjening af Aarhus-området, men ingen af disse er endnu kommet
over skrivebordsstadiet. Kirstinesminde flyveplads betjente frem til slutningen
af 1980'erne byens flyveklubber. Skejby Sygehus ligger i dag hvor flyvepladsen
oprindeligt lå. I 2006 åbnedes i True en flyveplads beregnet til svævefly. I
februar 2010 blev debatten om en international lufthavn til betjening af de
østjyske erhvervsrejsende genåbnet, med forslaget om en mindre lufthavn, "Aarhus
City Airport" (tilsvarende London City Airport), placeret på Aarhus Havn.
Debatten om en ny lufthavn er fortsat oppe og vende i medierne.

Med det formål at forkorte rejsetiden til København, har Samsø Air Service søgt-
og fået tilladelse til at flyve med vandflyver mellem Danmarks to største byer.
Rejsetiden forventes at være på en time. Med DSB tager rejsen ca. tre timer,
mens det med fly til Københavns Lufthavn og transport til/fra lufthavnene tager
ca. to timer. Med en billetpris på 1.800 DKK hver vej, er det dyrere end tog og
indenrigsfly. Målgruppen er derfor forretningsrejsende, der lægger vægt på
rejsetiden. I Aarhus bliver udgangspunktet ca. 3 km nord for Marselisborg Havn.
Ruten forventedes at åbne i foråret 2014, men åbnede først i maj 2016. Den
flyver 4 gange dagligt mellem Østhavnsvej 37 i Aarhus og Nordre Toldbod 29 i
København.

I forhold til andre danske storbyer er Aarhus præget af nogle lange stigninger,
hvilket især bemærkes af cyklister, der kører fra centrum mod nord eller syd.
Køres mod nord ad indfaldsvejen Randersvej er der fra havnen 80 højdemeter over
en strækning på 2,7 km op til Ringvejen. Mod syd ad Oddervej er der 3,3 km med
100 højdemeter.

Aarhus byråd har iværksat en større plan for cyklisme i Aarhus. Aktuelt er det
til frustration for mange aarhusianske cyklister, at cykelparkingspladserne i
centrum er overfyldte. Ved Banegårdspladsen stod der ved en optælling i 2004 425
cykler på et område, der var beregnet til 170.

Der er flere rekreative cykelstier i Aarhus. Rundt om Brabrand Sø vest for
Aarhus er Brabrandstien, der fortsætter langs Aarhus Å helt ind til Ringgaden.
Stien benyttes således både til cykling i fritiden og til transport fra centrum
og til den vestlige del af byen samt mellem Brabrand (nord for Brabrand Sø) samt
Stavtrup og Viby syd for søen.

Østjyske Motorvej (E45) går forbi Aarhus og har fra Motorvejskryds Århus Syd
forbindelse til Ringvejen via Århus Syd Motorvejen, som fungerer som en af
indfaldsvejene til Aarhus for trafikken til og fra syd. For at skabe bedre
forbindelse til Aarhus Havn fra Århus Syd Motorvejen er der planer om bygning af
en ny tunnel, Marselistunnelen (navngivet efter Marselis Boulevard). Trafikken
mod vest går via indfaldsvejen Silkeborgvej ud til Motorvejskryds Århus Vest,
hvor der i et kløverbladsanlæg er forbindelse til både Østjydske Motorvej og
Herningmotorvejen, som går mod Herning, men endnu ikke er færdigbygget omkring
Silkeborg. Nord for Aarhus danner Djurslandmotorvejen en nordlig ring om byen.
Djurslandmotorvejen har tilslutning til Østjyske Motorvej i Motorvejskryds Århus
Nord og fortsætter til Skødstrup.

Trafikken omkring den indre by går via Ringgaden, som på den nordvestlige del
mellem Aarhus Sygehus, Tage-Hansens Gade og Aarhus Universitet er sekssporet. I
centrum er der de seneste år lavet meget arbejde ved Åboulevarden, der løber
langs og oven på Aarhus Å. En større del af åen er nu frilagt, og der er i
højere grad lukket for biltrafik, hvilket har ændret Åboulevarden fra en
trafikeret vej til en fashionabel å-promenade med mange cafeer.

Aarhus Havn er kommunalt ejet og består af blandt andet en færgehavn, fiskeri-
og lystbådehavn, østhavnen med plads til dybgående skibe, containerhavn og
inderhavnen, hvor 20-30 krydstogtsskibe om året lægger til lige ved byens
centrum. Containerhavnen er med ca. 3,7 millioner tons godsomsætning i 2007
Danmarks største, mens den samlede godsomsætning var på ca. 12,5 millioner tons
samme år. Fra færgehavnen er der med Mols-Linien forbindelse til Sjællands Odde
og indtil efteråret 2013 var der også rute til Kalundborg, som efterfølgende er
lukket ned.

Havnen har store planer for fremtiden. I 1997 blev der vedtaget en plan for 25
år, som indebærer en udvidelse af arealet til det dobbelte. Samtidig er det dog
meningen, at en del af det hidtidige havneareal skal ændres til bymiljø. Som
vartegn for denne fornyelse var planlagt højhuset Light*house, som imidlertid er
udskudt på ubestemt tid.

Aarhus Kommunale Værker var den instans, der styrer og for en stor del også
leverer vand og varme til- samt styrer og varetager bortskaffelse af spildevand
og affald fra byen og kommunen. Aarhus Kommunale Værker blev den 1. januar 2007
nedlagt og afløst af de to forvaltninger "AffaldVarme Århus" samt "Vand og
Spildevand". Den 1. januar 2010 blev "Vand og Spildevand" omdannet til Aarhus
Vand A/S som håndterer størstedelen af vandforsyningen og spildevandsrensningen
i Aarhus Kommune.

Hele midtbyen og en stor del af de omkringliggende byer forsynes med vand fra
Aarhus Vands vandværker, og resten forsynes fra en række private vandværker og
private boringer. Aarhus Vand leverer til ca. 85 pct. af borgerne i Aarhus
Kommune. I vandforsyningsplanen 2004-2015 som kan ses på Aarhus Kommunes
hjemmeside, arbejdes der af hensyn til den fremtidige forsyningssikkerhed på at
koble flere af de private vandværker til det kommunale net. Der er ikke
forventninger om mangel på drikkevand inden for planens tidshorisont.

Alle værker i kommunen leverer vand i form af grundvand. Vandet i Aarhus er
overordnet set ret hårdt (12,8 – 17,7 °dH pr. 2007) og har generelt ikke
problemer med forurening.

I Aarhus findes der kun ét vandtårn der stadig er i brug, Vandtårnet i Hasle. På
Randersvej findes et gammelt vandtårn der har fundet anden anvendelse, f.eks.
udstillinger og aktiviteter for unge.

Over 95 pct. af kommunens borgere forsynes med fjernvarme, der først og fremmest
stammer fra Studstrupværket og forbrændingsanlægget på Affaldscenter Aarhus,
suppleret af enkelte lokale fjernvarmeværker i forstæderne. Den samlede
varmeproduktion var i 2006 på 3.029 millioner kWh, hvoraf 2.912 millioner kWh
blev solgt til forbrugerne i kommunen samt i mindre omfang til forbrugere i
nabokommuner.

Varmen produceres først og fremmest på kul, mens affald er næststørste
leverandør. På det seneste er Studstrupværket også begyndt at producere varme på
halm. I alt er 23 pct. af varmen baseret på ikke-fossile stoffer (affald, halm),
der er CO2-neutrale.

El i Aarhus Kommune leveres primært af fem store producenter i nærområdet,
herunder NRGi fra Studstrupværket. Forbruget i kommunen var i 2005 på næsten 1,5
millioner MWh og er stigende (7,8% større end i 2004). Af forbruget foregår over
30% i private husholdninger, mens offentlige institutioner, industri og handel
følger på de næste tre pladser.

Aarhus Vand A/S håndterer spildevandet i Aarhus Kommune. I kommunen er der 16
spildevandsanlæg (fjorten højteknologiske og to lavteknologiske). Disse anlæg
sikrer, at udledningen af skadelige stoffer holdes betragteligt under de
tilladte mængder af henholdsvis organisk stof, kvælstof og fosfor. Det samme
gælder mængderne af tungmetaller og miljøfremmede stoffer. Stort set alt slam,
der bliver til rest ved rensningen, genanvendes, enten som sandblæsningsmiddel
eller som landbrugsjord. Spildevandsplanen giver retningslinjer for rensningen
af spildevand i Aarhus Kommune.

Aarhus Kommunale Værker driver forbrændingsanlægget i Lisbjerg, et antal
genbrugsstationer samt forskellige andre behandlingsanlæg for affald.
Indsamlingen af affaldet foretages af flere virksomheder, offentlige eller
private.

Hack Kampmann har tegnet mange af byens bygninger og er nok en af byens
betydeligste arkitekter. Blandt Kampmanns bygninger skal Toldkammerbygningen på
havnen, Aarhus Teater og Kampmanns egen "Villa Kampen" på Strandvejen fremhæves.

Af andre bygninger skal fremhæves Hjalmar Kjær og Jørgen Christensens kornsiloer
på havnen, kaldet De fem søstre, funkisbygningerne, Frederik M. Draibys Den
Kommunale Badeanstalt og Klintegården bygget i 1930'erne af Ove Christensen og
støbt i jernbeton.

Andre repræsenterede arkitekter er Arne Jacobsen og Erik Møller, der har tegnet
Aarhus Rådhus med Rådhusparken, og Universitetsparken er tegnet af blandt andre
C.F. Møller. Samtidig er disse eksempler på, at de grønne områder spiller sammen
med fremragende arkitektur.

Under byggeboomet i 1960'erne og 1970'erne prægede aarhusarkitekten Knud Blach
Petersen på afgørende vis byen med sine modernistiske byggerier, der bl.a.
tæller Gellerupparken, City Vest, Gellerup Kirke, Busgadehuset, Europahuset,
Klostervangen, Rundhøjskolen og Skjoldhøjkollegiet.

Af nyere arkitektonisk interessante bygninger kan nævnes Scandinavian Congress
Center, Prismet nær Ceres-bryggeriet samt ARoS. En nyere bydel på Aarhus havn
under navnet Aarhus Ø er under udvikling i de kommende år, men på grund af
finanskrisen fra 2009, har mange af projekterne fået udskudt deres
betalingsfrist for byggegrunden til Aarhus Kommune. Interessante projekter med
en særpræget arkitektonisk profil som Z-Huset, Isbjerget og Light House, hvor af
kun Z-Huset har været under opførelse, er alle nu sat i midlertidig bero. De
bynære havnearealer er et led i en mere omfattende byomdannelsesplan, hvor
tidligere industriområder i Aarhus bliver til nye bydele med vidensbaserede
virksomheder og boligbebyggelse. Den 150m lange kulbro mellem midtbyen og
Sydhavnen bliver omdannet til grøn gangbro. Andre projekter i denne proces er
omdannelsen af Ceres-bryggeriets grund og industriområdet ved Søren Frichs Vej.

Aarhus Kommune fremlagde i 2001 en konkret politik vedrørende højhusbyggeri, der
i kommunens egne ord havde til formål at "sikre, dels at høje huse i visse
områder er en mulighed, dels at den interesse, som er for høje huse i Aarhus,
udmøntes i projekter der planlægningsmæssigt er velbegrundede og som i bred
forstand kan tilføre byen noget positivt." Den grundlæggende præmis i politikken
er at gøre områder ved markante vejkryds i Aarhus åbne for potentielt
højhusbyggeri, som det allerede ses ved Ceres-krydset, hvor det 63 meter høje
Prismet står. Nedenstående liste er en opgørelse over de elleve højeste
bygninger i Aarhus i øjeblikket. Som det fremgår af listen, er langt
størstedelen af højhusene bygget under det økonomiske opsving i perioden
1957-1973, hvor især boligbyggeriet boomede.

Højhuspolitikken har åbnet op for en debat omkring højhusbyggeri i Aarhus og
resulteret i mange forskelligartede forslag til højhusbyggeri, hvor dog kun to
højhuse, Prismet og EY Huset, er blevet bygget siden højhuspolitikkens
ikrafttræden i 2001. Nuværende højhusprojekter under udvikling kan nævnes det
prestigefyldte Light House-projekt på 142 m, som hvis det bliver opført, bliver
Danmarks højeste bygning. To andre projekter er det såkaldte Sky Tower i Skejby
og projektet under navnet "Højhuse på Viborgvej", som lige nu begge er under
behandling af Aarhus Kommune. Grundet den finansielle krise i 2008-2009 er mange
af de storstilede projekter sat på standby inklusiv Light House-projektet. Der
vil dog stå et ca. 100 m højt hospitalstårn færdigt i 2015, som led i byggeriet
af Det Nye Universitetshospital i Skejby.

Aarhus er adskillige gange blevet kåret til Danmarks bedste shopping-by.
Ydermere ligger byen i toppen over de bedste shopping-byer i Norden. Når det
drejer sig om motivationen og oplevelsen af shoppingmulighederne, er turisterne
ikke i tvivl. Her er Aarhus den bedste turistby i Norden foran byer som Malmø og
København. Det er forskningsprojektet Experience Design in City Tourism, der
står bag undersøgelsen. Tal fra Danmarks Statistik og Retail Institute
Scandinavia viser desuden, at Aarhus gennem de seneste år har taget markante
markedsandele fra landets øvrige byer. Over en 3-årig periode har Aarhus haft en
omsætningsfremgang på 24,6 pct. Byen råder over et konstant forandrende
butiksmijø, hvor især Latinerkvarteret i indre by tiltrækker de skæve og
anderledes butikker.

Kulturlivet i Aarhus er kendt via sine store kulturinstitutioner og vel især
Aarhus Festuge, der er Jyllands største kulturfestival med bidrag fra både
lokale, nationale og internationale kunstnere. Udover de store institutioner er
der en mængde små spillesteder, gallerier og kunstneriske værksteder, der giver
stor mangfoldighed i kulturlivet. Blandt flagskibene er kunstmuseet ARoS, Aarhus
Teater, Musikhuset, Aarhus Symfoniorkester og Århus Kunstbygning. Blandt de
mindre kulturinstitutioner kan nævnes Ukendt Aarhus, Galleri Image, Huset,
Svalegangen, Guldlok Dukketeater, Galleri Gallo, Poetklub Århus, SPOT Festival,
Århus Kunstakademi, Cirkus Tværs og mange andre. På gadeplan oplever man også
kulturen bogstavelig talt med udsmykkede fortovsfliser. I byens skove og parker
kan man finde skulpturer af Jørn Rønnau og på byens huse gavlmalerier blandt
andet af Hans Krull, der kan ses fra gågaden ved Clemensbro. Der er desuden
kunst i strandkanten lidt syd for Moesgård Strand, hvor Astrid Gjesing har
placeret 23 sten på en strækning på ca. 200 meter med indhuggede geografiske
navne fra Månen; projektets navn er MÅNE HAV STEN.

Aarhusianernes engagement i kultur skinner tydeligt igennem i debatten om
udsmykningen af Store Torv, hvor først et forslag fra Hein Heinsen blev
forkastet. Efterfølgende kom der alternative forslag sat i værk af ugeavisen
Århus Onsdags serie Skitser til Store Torv .... Avisen havde bedt otte kunstnere
lave et forslag til udsmykning, og her valgte læserne Per Kramers Grædende træ
som vinder. Forslagene blev dog ikke til noget, og efterfølgende indbød Aarhus
Byråd og Statens Kunstfond til en konkurrence, hvor valget faldt på Elisabeth
Toubros Vanddragen, der blev indviet i foråret 2004.

I Aarhus findes 3 kunstskoler: Det Jyske Kunstakademi, Århus Kunstakademi og
Århus Kunstskole.

Der er mange seværdige museer i Aarhus. I topklasse er især ARoS og Den Gamle
By, men Moesgård Museum med Grauballemanden, Århus kunstbygning, Kvindemuseet i
Danmark, Aarhus Bymuseum, Museum Ovartaci, Antikmuseet, Vikingemuseet,
Naturhistorisk Museum og Steno Museet er også et besøg værd.

Aarhus har mange parker og grønne områder; fremhæves skal især Botanisk Have,
Mindeparken, Forstbotanisk Have, Marselisborgskovene, Riis Skov og Brabrandstien
rundt om Brabrand Sø samt Årslev Engsø. Marselisborg Slots park er åben for
offentligheden, når dronningen ikke opholder sig på slottet. Der er mange
strande både nord og syd for Aarhus midtby; nærmest er Den Permanente
Badeanstalt.

For teater og koncerter kan Musikhuset Aarhus med Det Jyske Musikkonservatorium
og Aarhus Symfoniorkester, Aarhus Teater, Voxhall og Train anbefales. Man kan se
hestevæddeløb på Jysk Væddeløbsbane eller andre sportsgrene på NRGi Arena, der
har stadion til fodbold og atletik samt flere haller, hvor den største især
bruges til håndbold samt internationale stævner inden for en række idrætsgrene.
Derudover er der mulighed for at more sig i sommerhalvåret i Tivoli Friheden,
hvor der også er koncerter om fredagen i sommerperioden.

Måske er en af de allermest populære attraktioner at nyde en lokal øl fra Ceres
ved en af caféerne langs Aarhus Å.

I selve Aarhus by ligger flere kirker, blandt andet Aarhus Domkirke, Vor Frue
Kirke, Skt. Pauls Kirke, Skt. Johannes Kirke, Skt. Markus Kirke ved Botanisk
Have og Skt. Lukas Kirke på Ingerslev Boulevard.

Aarhus Festuge er Nordens største kulturfestival med bidrag fra både lokale,
nationale og internationale kunstnere. Den er en videreførelse af Aarhus
Rundskue, som gav mulighed for -ved køb af et rundskuehæfte- at komme gratis til
en række kulturtilbud.. Festugen har siden 1965 været afholdt i en uge i
slutningen af august eller begyndelsen af september. Normalt har Festugen et
tema, som især de større arrangementer søges tilpasset til, men overordnet set
er der tale om en festival, hvor såvel den finkulturelle som den mere folkelige
smag har gode muligheder for at blive tilgodeset.

Aarhus International Jazz Festival startede i 1989 og har været gentaget hvert
år siden. Første år spillede blandt andet Stan Getz Quartet og Champion Jack
Dupree & Kenn Lending Blues Band, og siden har mange andre kendte navne spillet
på festivalen. Festivalens bestyrelse arrangerer ca. 20 koncerter på
Klostertorv, mens hovedparten af arrangementerne under festivalen planlægges af
de forskellige spillesteder/caféer i Aarhus.

SPOT Festival er en nyere festival for rytmisk musik med fortrinsvis up-coming
bands, der afholdes i begyndelsen af maj. ROSA – Dansk Rock Samråd har siden
SPOT 02 i 1995 været hovedarrangør af SPOT Festivalen.

Football Festival Denmark er en sportfestival for unge fra forskellige nationer,
som arrangeres klubberne Skovbakken og AIA-Tranbjerg og afvikles hvert år i uge
30 i Aarhus. Første år for festivalen var 2003, og siden er den vokset, så der
deltager drenge og piger, trænere og ledere fra ca. 20 forskellige nationer.

SPOR er en festival for nutidig lyd- og tonekunst. Aarhus by har en lang
tradition for at tilgodese den nyeste lyd- og tonekunst, en position som især
blev etableret via den årligt tilbagevendende NUMUS festival, som SPOR har
afløst. SPOR fandt sted første gang i 2005 under komponist Thomas Agerfeldt
Olesens ledelse og med komponist Niels Rønsholdt som årets kurator.

Northside Festivalen er den nyeste festival i Aarhus. Festivalens chef Brian
Nielsen fortæller, at man musikalsk ønsker at "præsentere et progressivt line-up
af nyere danske og udenlandske artister". Northside Festival er i familie med to
af Tysklands største festivaler, Hurricane festival og Southside, og disse
festivaler ligger bevidst tidsmæssigt tæt, så man kan være fælles om at hente
navne til de respektive festivaler. Fra festivalens side forlyder det desuden,
at man på sigt har til mål at blive en af Danmarks mest innovative, bæredygtige
og brugerinvolverende festivals. Der bliver i samarbejde med festivalens
partnere fokuseret specielt på bæredygtighed inden for energiforbrug, salg af
drikke- og madvarer og merchandise. Et fokus, der inden for en årrække skal være
med til at gøre Northside Festival CO2-fri.

En stor del af elitesporten i Aarhus er helt eller delvist ejet af det
børsnoterede selskab Aarhus Elite, som ejer fodboldholdet AGF og selskabet
Atletion. AGFs hjemmebane Ceres Park er sammen med Ceres Arena, Team Danmark
Bygningen og Hotel Atletion drevet af Atletion.

Atletion har dannet ramme om en række store internationale idrætsbegivenheder,
især efter opførelsen af Ceres Arena. VM i standarddanse og VM i idrætsgymnastik
blev afholdt her i 2006; fodboldlandsholdet spillede sine kvalifikationskampe i
Ceres Park, da Parken i København fik karantæne i 2007; finalen i EM i håndbold
2002 (kvinder) blev spillet her; Aarhus Games i atletik afholdes hvert år i
september på Ceres Park.

Aarhus Gymnastikforening af 1880 (AGF) blev dannet i 1880 og var oprindeligt en
gymnastikforening, som antydet af navnet. Efterhånden kom flere sportsgrene til,
herunder i 1902 blandt andet fodbold og svømning. Klubben er med sine nu syv
afdelinger (svarende til sportsgrene) den i særklasse mest vindende i Danmark
med over 300 officielle DM-titler, størstedelen i svømning og atletik.

Siden midten af 1950'erne har klubbens bedste fodboldhold været i den danske
elite med fem danske mesterskaber og ni pokaltitler. I 2000'erne og 2010'erne
har holdet dog haft det svært og kæmpet for at undgå at rykke ud af Superligaen,
hvilket i tre sæsoner ikke lykkedes.

Med 14 DM-titler og 10 pokaltrofæer er Bakken Bears en af landets mest vindende
basketballklubber.

Aarhus 1900 er medlemsmæssigt den helt store idrætsforening i Aarhus. Foreningen
er nok mest kendt for sin atletikafdeling, men det er en meget bred forening med
mange sportsgrene herunder badminton, fodbold, svømning og tennis. Foreningen er
hvert år arrangør af det store motionsløb, Marselisløbet, hvor der deltager
omkring 15.000 motionsløbere og -cyklister.

En af de andre tradtionsrige sportsklubber i byen er Idrætsklubben Skovbakken
stiftet i 1927. Klubben tilbyder i disse år tolv idrætsgrene til befolkningen i
den nordlige ende af byen og benytter sig blandt andet af Vejlby Risskov
Idrætscenter.

De verdenskendte unge elitegymnaster Flying Superkids kommer fra Aarhus. Alle
børnene bor i eller tæt ved Aarhus, og de udvælges blandt gymnasterne i
gymnastikklubben Gymnastikgården. Træningen foregår på Gymnastikgården i Aarhus
V, som oprindeligt var en bondegård, men i dag er moderniseret og tilbyder mange
faciliteter.

Lidt syd for Aarhus blev i 1989 etableret Det Nationale Hestesportscenter ved
den gamle herregård, Vilhelmsborg. Siden har der været afholdt en række stævner
inden for ridebanespringning og dressur. I 2005 flyttede Jydsk Pony
Væddeløbsforening til Vilhelmsborg og afholder konkurrencer samme sted.

Tæt på Ceres Park & Arena finder man Jydsk Væddeløbsbane fra 1924, der havde sin
storhedstid før krigen, hvor banen blev betegnet som Nordeuropas flotteste, og
tilskuertal på op til 6.000 var ikke usædvanligt.

Ved Brabrand Sø ligger Brabrand Rostadion, der danner rammen for fælles
faciliteter for alle roklubber i Aarhus. Der blev i 2005 afholdt
danmarksmesterskab i roning, og i 2007 blev der afholdt danmarksmesterskab i
kortbane for kano og kajak.

Med sin placering ud til Kattegat er det oplagt, at der dyrkes sejlsport og
roning i og ved Aarhus. Aarhus Sejlklub, stiftet i 1879, har hjemsted i
lystbådehavnen, hvorfra der dyrkes sejlsport på mange niveauer. Også klubberne i
Egå og Kaløvig regnes normalt til sejlsport i Aarhus. Der er 5 roklubber og 12
kajakklubber i Aarhus.

Aarhus Cyklebane blev etableret i 1922 og havde sin storhedstid i
efterkrigstiden, og det var ikke udsædvanligt med 10.000 tilskuere. I nyere tid
har der inden for sportsdans været mange store arrangementer, og mange kendte
dansere har rod i byens klubber.

Aarhus er hjemsted for to større aviser. Den største er den landsdækkende
Jyllands-Posten, der har domicil i Viby, mens Århus Stiftstidende er en
regionalavis, der koncentrerer sin dækning til Aarhus og omegn.

På radio- og tv-området har hver af de to store landsdækkende stationer lokale
afdelinger. DR Østjylland producerer lokalradio til P4 og et afsnit på
stationens hjemmeside. Dertil kommer en mindre produktion af tv-programmer. TV
2/Østjylland producerer lokal-tv til den østlige del af Region Midtjylland
(nogenlunde svarende til det tidligere Århus Amt og Horsens-området). Endvidere
producerer DK4 en del udsendelser i Aarhus. Hertil kommer en række mindre lokale
stationer.

Endvidere kan det nævnes, at Danmarks Journalisthøjskole befinder sig i det
nordlige Aarhus.

Den kommunalt ejede Aarhus Havn med en godsomsætning i 2006 på over 12 millioner
tons er en af byens store virksomheder. Havnen er nu blandt de 100 største
containerhavne i verden og en af de største i Skandinavien. Det tidligere Århus
Oliefabrik har i mange år været en stor industrivirksomhed ved havnen. I dag er
selskabet en del af AarhusKarlshamn, men der produceres stadig vegetabilske
olier på havnen til bl.a. chokolade- og kosmetikindustrien.

I 2011 flytter vindmøllefabrikanten Vestas sit hovedkontor til Skejby i det
nordlige Aarhus.

I 2003 flyttede butikskæden JYSK sit hovedkontor til forstaden Brabrand i den
vestlige del af Aarhus.

Arla Foods har sit hovedkontor i Viby vest for Aarhus. I 2008 har firmaet
påbegyndt byggeriet af et nyt domicil på 15.000 kvadratmeter i fem etager, hvor
der skal være plads til omkring 600 medarbejdere.

Dansk Supermarked har sine rødder i Aarhus, og hovedkontoret ligger i Højbjerg.
Selskabet, der dengang hed Jysk Supermarked, åbnede i 1960 Danmarks første Føtex
i Aarhus centrum. Danmarks første Bilka blev ligeledes åbnet ved Aarhus, nemlig
i Tilst i 1970.

Terma i Lystrup (satellitby til Aarhus) producerer højteknologiske produkter
bl.a. rumfarts- og satellitteknologi og civile og militære radarsystemer.

Aarhus præges som uddannelsesby af de mange videregående uddannelser. I 2006 og
2007 blev bl.a. Handelshøjskolen i Aarhus, Handels- og Ingeniørskolen i Herning
og Danmarks Pædagogiske Universitet fusioneret med Aarhus Universitet, der
dermed står for langt størstedelen af de mere end 130 videregående uddannelser i
Aarhus. Universitet har ca. 44.500 studerende og 11.500 ansatte. Universitetet
var en selvejende institution indtil 1970, hvor det blev en statslig
læreanstalt. Universitetsparken ligger i kupereret terræn, og med ensartede
gulstensbygninger danner det en smuk campus. Statsbiblioteket er en del af
universitetsparken, og bibliotekets høje bogtårn er en af Aarhus' kendte
bygninger. Danmarks Journalisthøjskole, Arkitektskolen Aarhus og Det Jyske
Kunstakademi samt en række andre højere læreanstalter tilbyder også lange
videregående uddannelser.

Af andre større uddannelsesinstitutioner kan nævnes Århus Købmandsskole og
Aarhus Tech med både ungdomsuddannelser, korte videregående uddannelser og
efteruddannelser. Derudover er der i byen blandt andet mulighed for at uddanne
sig til sygeplejerske, ergoterapeut, skolelærer, pædagog mm. igennem VIA
University College samt diakon faglig pædagog på diakonhøjskolen, der er også
seks gymnasier i og omkring Aarhus. Endvidere blev den alternative uddannelse,
KaosPiloterne, skabt i og har stadig hjemme i Aarhus. Endvidere kan man uddanne
sig til skuespiller på Skuespillerskolen ved Aarhus Teater som én af tre
statsstøttede skuespilleruddannelser i Danmark (de to andre værende i hhv.
København og i Odense). Herudover kan man, som eneste sted i Danmark, uddannes
som dramatiker på Dramatikeruddannelsen ved Aarhus Teater.



https://da.wikipedia.org/wiki/Tyrkiet

Tyrkiet (tyrkisk: Türkiye), officielt Republikken Tyrkiet (Türkiye Cumhuriyeti),
er et eurasisk land, der dækker halvøen Anatolien i det sydvestlige Asien og
Thrakien (Rumelien) i Sydeuropas Balkanregion. Tyrkiet grænser op til otte
lande: Bulgarien mod nordvest, Grækenland mod vest, Georgien mod nordøst,
Armenien, Aserbajdsjan (eksklaven Nakhitjevan) og Iran mod øst; og Irak og
Syrien mod sydøst. Middelhavet og Cypern ligger mod syd, mens det Ægæiske Hav og
de Ægæiske Øer ligger mod vest og Sortehavet mod nord. Marmarahavet og det
Tyrkiske Stræde (Bosporus og Dardanellerne) adskiller Anatolien og Thrakien. Det
opfattes generelt som grænsen mellem Asien og Europa, hvormed Tyrkiet er et
transkontinentalt land.

Grundet sin strategiske placering på to kontinenter har Tyrkiets kultur en
blanding af østlige og vestlige traditioner: placeringen i det eurasiske område
og med en historisk, kulturel og økonomisk indflydelse på området mellem Europa
mod vest og Centralasien mod syd, Rusland mod nord og Mellemøsten mod syd har
Tyrkiet opnået en strategisk betydning.

Tyrkiet er en demokratisk, sekulær, unitar konstitutionel republik, hvis
politiske system blev oprettet i 1923 af Mustafa Kemal Atatürk efter det
Osmanniske Riges fald i efterdønningerne af 1. verdenskrig. Siden er Tyrkiet
blevet mere og mere integreret i Vesten gennem medlemskaber af organisationer
som Europarådet, NATO, OECD, OSCE og G20. Tyrkiet begyndte forhandlinger om
fuldt medlemskab med EU i 2005 efter at have været associeret medlem af EEC
siden 1963, og en toldunion i 1995. Imens har Tyrkiet, som et land med muslimsk
majoritet, fortsat tætte kulturelle, politiske, økonomiske og industrielle
relationer med den østlige verden, især med staterne i Mellemøsten og
Centralasien gennem medlemskab i organisationer som OIC og ECO. Tyrkiet er
klassificeret som et I-land af CIA og som en regional stormagt af politiske
eksperter og økonomer over hele verden.

Tyrkiets navn Türkiye på tyrkisk kan opdeles i to ord: Türk, der betyder "stærk"
på oldtyrkisk og normalt bruges om Tyrkiets beboere eller et medlem af det
tyrkiske folk, en senere form af "Tu–kin", et navn givet af kineserne til
folket, der boede syd for Altajbjergene i Centralasien så tidligt som 177 f.Kr.;
og det abstrakte suffix "-iye" (afledt af det arabiske suffix "iyya", men også
kædet sammen med det middelalderlatinske suffix "-ia" og "Turchia" og det
middelaldergræske suffix –ία i Τουρκία), der betyder "ejer" eller "relateret
til". Den første registrerede brug af begrebet "Türk" eller "Türük" som et
autonym er i de centralasiatiske Göktürkeres (Himmeltyrkere) Orkhoninskriptioner
(omkring det 8. århundrede).

Den anatolske halvø (også kaldet Lilleasien), som omfatter det meste af det
moderne Tyrkiet, er et af de områder i verden, hvor der længst har været
vedvarende beboelse. Det skyldes beliggenheden ved overgangen mellem Asien og
Europa. De tidligste neolitiske bosættelser som Çatalhöyük (keramisk stenalder),
Çayönü (fra før-keramisk stenalder A til keramisk stenalder), Nevali Cori
(før-keramisk stenalder B), Hacilar (keramisk stenalder), Göbekli Tepe
(før-keramisk stenalder A) og Mersin anses for at høre til verdens tidligste
bebyggelser Opførelsen af Troja begyndte i yngre stenalder og fortsatte ind i
jernalderen. Gennem den overleverede historie har de anatolske folk talt
indoeuropæiske, semitiske og sydkaukasiske sprog foruden mange sprog, hvis
tilhørsforhold er usikker. Med udgangspunkt i, hvor gamle de indoeuropæiske
sprog hittittisk og luvisk er, har nogle sprogforskere foreslået Anatolien som
det hypotetiske centrum, hvorfra de indoeuropæiske sprog er udgået.

Det første store rige i området var hittitterriget fra det 18. til det 13.
århundrede f.Kr. Derefter fik frygerne, som var et andet indoeuropæisk folk
magten. Deres kongerige blev ødelagt af kimmererne i det 7. århundrede f.Kr. De
mægtigste af de stater, som fulgte frygerne, var Lydien, Karien og Lykien.
Lydierne og lykierne talte sprog, som grundlæggende var indoeuropæiske, men
begge sprog havde optaget andre elementer i sig forud for de hittittiske og
hellenske perioder.

Fra omkring 1200 f.Kr var Anatoliens vestkyst befolket af æolske og ioniske
grækere. Hele området erobredes i det 5. og 6. århundrede af det persiske
Achæmenide-dynasti og blev senere vundet af Alexander den Store i 334 f.Kr.
Anatolien opdeltes derpå i et antal små kongedømmer (herunder Bithynien,
Kappadokien, Pergamon og Pontus), som alle ved midten af første århundrede e.Kr.
var blevet underlagt Romerriget. I 324 valgte den romerske kejser Konstantin den
Store Byzans som imperiets nye hovedstad og omdøbte den til Nye Rom (der senere
blev til Konstantinopel og nutidens Istanbul). Efter det Vestromerske riges fald
blev byen hovedstad i det Østromerske Kejserdømme.

Huset Selcuk var en gren af Kınık Oghuz-tyrkerne, som i det 9. århundrede boede
i udkanten af muslimske verden nord for det Kaspiske Hav og Aralsøen i
Yabghu-khandømmet i Oghuz-konføderationen. I det 10. århundrede begyndte
seljukkerne at vandre bort fra deres gamle hjemland mod det østlige Anatolien,
som efter slaget ved Manzikert (Malazgirt) i 1071 efterhånden blev
Oghuz-stammernes nye hjemland. Seljukkernes sejr medførte etableringen af det
anatolske seljuk-sultanat, som udviklede sig til en selvstændig gren af det
større Seljuk-imperium, der dækkede dele af Centralasien, Iran, Anatolien og
Sydvestasien.

I 1243 blev Seljuk-hærene slået af mongolerne, og imperiets magt smuldrede
langsomt. I dets sted udviklede et af de tyrkiske fyrstedømmer styret af Osman
1. sig til det Osmanniske rige og udfyldte det tomrum, som seljukkernes og
østromernes sammenbrud havde efterladt.

Det osmanniske imperium havde kulturelle forbindelser til både den østlige og
vestlige verden i løbet af sin 623-årige historie. I det 16. og 17. århundrede
var det et af verdens politiske magtcentre, som ofte stødte sammen med det
Tysk-romerske rige i sin stadige fremtrængen på landjorden mod Centraleuropa
gennem Balkan og den sydlige del af den polsk-litauiske realunion, og sin
kontrol af Middelhavet i samarbejde med styrker fra Habsburg i Spanien,
Republikken Venedig og johanitterne. Desuden var dets flåde ofte involveret i
kamp mod portugisiske flåder i det Indiske Ocean for at forsvare imperiets
monopol på de gamle maritime handelsruter mellem Østasien og Vesteuropa, som
havde oplevet stadig nedgang siden opdagelsen af Kap Det Gode Håb i 1488.

Efter mange års tilbagegang trådte det osmanniske imperium i 1914 ind i første
verdenskrig som følge af den tysk-osmanniske alliance og blev besejret. Efter
krigen søgte de sejrende allierede magter at opdele imperiet ved
Sèvres-traktaten.

De allieredes besættelse af Istanbul og İzmir efter første verdenskrig førte til
oprettelsen af den tyrkiske nationalbevægelse. Under ledelse af Mustafa Kemal
Pasha, en militærchef, som havde udmærket sig under slaget ved Gallipoli,
indledtes den tyrkiske uafhængighedskrig med det mål at omgøre bestemmelserne i
Sèvres-traktaten. Den 18 september 1922 var besættelseshærene drevet tilbage, og
den nye tyrkiske stat oprettedes. Den 1. november afskaffede det nydannede
parlament formelt sultanatet og afsluttede dermed 623 års osmannisk styre.
Lausanne-traktaten fra 24. juli 1923 førte til international anerkendelse af den
nydannede "tyrkiske republik" som efterfølger for det osmanniske rige, og
republikken proklameredes officielt den 29. oktober 1923 i landets nye
hovedstad, Ankara.

Mustafa Kemal blev republikkens første præsident og gennemførte som sådan mange
gennemgribende reformer med det formål at grundlægge en ny verdslig republik på
resterne af den osmanniske fortid. I henhold til loven om efternavne gav det
tyrkiske parlament i 1934 Mustafa Kemal det hædrende navn "Atatürk" (tyrkernes
fader).

Tyrkiet trådte ind i anden verdenskrig på de allieredes side den 23. februar
1945 som en ceremoniel gestus og blev medlem af de Forenede Nationer i 1945.
Grækenlands vanskeligheder med at nedkæmpe en kommunistisk opstand førte sammen
med krav fra Sovjetunionen om militærbaser i de tyrkiske stræder til, at USA
fremsatte Truman-doktrinen i 1947. Den fremlagde Amerikas hensigt om at
garantere Tyrkiet og Grækenlands sikkerhed og resulterede i omfattende militær
og økonomisk hjælp fra USA.

Efter at have deltaget i Koreakrigen som en del af FN-styrken trådte Tyrkiet ind
i NATO i 1952 og blev et bolværk mod sovjetisk fremtrængen i Middelhavsområdet.
På Cypern førte et tiår med omfattende voldshandlinger og det græske militærkup
i juli 1974, som væltede præsidenten, ærkebiskop Makarios, og indsatte Nikos
Sampson som diktator, til en tyrkisk militær indgriben i 1974. Ni år senere
oprettedes Den Tyrkiske Republik Nordcypern (TRNC), som imidlertid kun er
anerkendt af Tyrkiet.

Indtil 1945 havde Tyrkiet etpartistyre, og i de følgende tiår med flere partier
var der ofte store interne spændinger. Især i 1960'erne og i 1980'erne var der
politisk ustablilitet, som førte til et antal militærkup, i i 1960, i1971, i
1980 og i 1997. Liberaliseringen af den tyrkiske økonomi, som begyndte i
1980'erne ændrede landets politiske landskab og gav skiftende perioder med høj
vækst afløst af økonomiske kriser.

Tyrkiet er et parlamentarisk repræsentativt demokrati. Siden grundlæggelsen af
republikken i 1923 har Tyrkiet udviklet en stærk tradition for sekularisme.
Tyrkiets forfatning sætter de juridiske rammer for landet. Den udstikker
hovedprincipperne for regeringen og etablerer Tyrkiet som en centraliseret
enhedsstat.

Statsoverhovedet er Præsidenten for Republikken, hvis rolle stort set kun er
ceremoniel. Desuden skal præsidenten ifølge forfatningen være upartisk dvs.
uafhængig og ikke-medlem af et politisk parti, da præsidenten skal repræsentere
selve staten og dens essens, og ikke være et udtryk for et bestemt ideologisk
ståsted eller en bestem politisk retning. Præsidenten vælges for fem år eller
syv år (dette er stadig til dels uklart, men diskuteres og behandles p.t. i
Tyrkiet), præsidenten vælges af parlamentet ved direkte valg og kandidaten kan i
princippet være hvilken som helst person. Den forrige præsident, Ahmet Necdet
Sezer, blev valgt 16. maj 2000 efter at have været præsident for
forfatningsdomstolen i Tyrkiet. Han blev fulgt 28. august 2007 af Abdullah Gül,
som er tidligere udenrigsminister og medlem af regeringspartiet AKP, som han var
med til at stifte. Den udøvende magt varetages af premierministeren og Tyrkiets
ministerråd, der udgør regeringen, mens den lovgivende magt ligger hos det
et-kamrede parlament, Tyrkiets nationalforsamling. Den dømmende magt er
uafhængig af den udøvende og den lovgivende, og forfatningsdomstolen har
ansvaret for at sørge for, at landets love og dekreter er i overensstemmelse med
forfatningen. Tyrkiets statsråd er den sidste udvej for administrative sager,
mens Tyrkiets højesteret er sidste instans i alle andre tilfælde.

Premierministeren vælges af parlamentet ved afstemning om tillid til hans
regering, og han er normalt leder af det parti, der har flest stemmer i
parlamentet. Den nuværende premierminister er den tidligere borgmester for
İstanbul, Recep Tayyip Erdoğan, hvis konservative AKP-parti vandt absolut
flertal af parlamentssæderne ved valget i 2002, der blev udskrevet i
efterdønningerne af den økonomiske krise i 2001, og hvor 79 % af de
stemmeberettigede stemte. Ved valget i 2007 vandt AKP 46,6 % af stemmer og kunne
forsvare sin majoritet i parlamentet. Hverken premierministeren eller ministrene
behøver at være medlemmer af parlamentet, men i de fleste tilfælde er de (en
notabel undtagelse var Kemal Derviş, viceminister med ansvar for økonomi, efter
den finansielle krise i 2001; han er nu præsident for FNs Udviklingsprogram).

Der har været almindelig stemmeret for begge køn i Tyrkiet siden 1933, og alle
tyrkiske statsborgere der er fyldt 18 år har stemmeret. Pr. 2004 var der 50
registrerede politiske partier i landet, hvis ideologier strækker sig fra det
yderste venstre til det yderste højre. Forfatningsdomstolen kan fratage
statstilskuddet til politiske partier, der dømmes anti-sekulære eller
separatistiske – eller den kan forbyde partiet.

Der er 550 medlemmer af parlamentet, og de er valgt for en firårig periode ved
et forholdstalsvalg med partilister fra 85 valgdistrikter, der repræsenterer de
81 administrative provinser (İstanbul er delt i tre valgdistrikter, mens Ankara
og İzmir er delt i to på grund af deres store befolkninger). For at undgå et
ikke-beslutningsdygtigt parlament og en overdreven politisk fragmentering, er
det kun partier, der vinder over 10 % af stemmer ved et valg, der kan komme i
parlamentet. Som et resultat af denne regel, kom der i 2007 tre partier ind i
parlamentet (to i 2002). På grund af et system af alliancer og uafhængige
kandidaturer er der dog reelt repræsenteret syv partier i parlamentet.
Uafhængige kandidater kan godt stille op, de skal dog vinde 10 % af stemmerne i
deres valgkreds for at opnå indvalg.

Tyrkiet er en stiftende medlem af FN (1945), OECD (1961), OIC (1969), OSCE
(1973), ECO (1985), BSEC (1992) og G20 (1999). 17. oktober 2008 modtog Tyrkiet
stemmer fra 151 lande og blev valgt ind som et ikke-permanent medlem af FN's
sikkerhedsråd på vegne af WEOG-gruppen, sammen med Østrig, der modtog 132
stemmer. Tyrkiets medlemskab af rådet begyndte 1. januar 2009. Tyrkiet har
tidligere været medlem af FN's sikkerhedsråd i 1951-1952, 1954-1955 og 1961.

På linje med sin traditionelle vestlige orientering har forbindelsen med Europa
altid været en central del af Tyrkiets udenrigspolitik. Tyrkiet blev et
stiftende medlem af Europarådet i 1949, anmodede om associeret medlemskab af EEC
(forgænger for EU) i 1959 og blev et associeret medlem i 1963. Efter årtiers
politiske forhandlinger anmodede Tyrkiet om fuldt medlemskab i EEC i 1987, blev
associeret medlem af Vestunionen i 1992, opnåede en toldunion med EU i 1995 og
har officielt påbegyndt formelle forhandlinger om fuldt medlemskab i EU 3.
oktober 2005. Den generelle opfattelse er, at indlemmelsesprocessen vil tage
mindst 15 år på grund af Tyrkiets størrelse og stor uenighed på visse områder.
Blandt disse uenigheder kan nævnes tvisten med EU-medlemmet Republikken Cypern
omkring Tyrkiets militære intervention i 1974 for at forhindre øens annektering
til Grækenland. Siden da har Tyrkiet ikke anerkendt den essentielt
græsk-cypriotiske Republikken Cypern som den eneste autoritet på landet, men
støtter i stedet det tyrkisk-cypriotiske samfund i form af de facto-republikken
Den Tyrkiske Republik Nordcypern.

Det andet definerende aspekt af Tyrkiets udenrigsforhold har været landets bånd
med USA. Baseret på den fælles trussel fra Sovjetunionen gik Tyrkiet ind i NATO
i 1952 for at sikre tætte bilaterale relationer med Washington under Den Kolde
Krig. I tiden efter Den Kolde Krig er Tyrkiets geostrategiske vigtighed skiftet
til nærheden til Mellemøsten, Kaukasus og Balkan. Ud over at have en vigtig
NATO-luftbase nær Syrien og Irak, som USA bruger til operationer i området, har
Tyrkiets status som et sekulært demokrati og positive relationer med Israel
gjort Ankara til en vigtig allieret for Washington. Til gengæld har Tyrkiet nydt
godt af USA's politiske, økonomiske og diplomatiske støtte, blandt andet i
nøglesituationer som landets bud for medlemskab i EU.

Siden de sene 1980'ere er Tyrkiet i stigende grad begyndt at samarbejde med de
førende økonomier i Østasien, specielt Japan og Sydkorea, om en lang række
industrisektorer; lige fra samarbejdet om produktionen af biler og andet
transportudstyr, som højhastighedstogsæt, til elektroniske varer,
husholdsapparater, byggematerialer og militærudstyr.

De tyrkiske staters uafhængighed fra Sovjetunionen, med hvilke Tyrkiet deler en
fælles kulturel og lingvistisk arv, tillod Tyrkiet at udvide sine økonomiske og
politiske relationer dybt ind i Centralasien. Det mest iøjnefaldende af disse
forhold førte til opførelsen af en flere milliarder dollars dyr olie- og
gasrørledning fra Baku i Aserbajdsjan til Ceyhans havn i Tyrkiet.
Baku-Tbilisi-Ceyhan-olierørledningen, som den kaldes, har været en del af
Tyrkiets udenrigsstrategi, der går ud på at blive energileverandør til Vesten.
Dog er Tyrkiets grænse mod Armenien, en stat i Kaukasus, lukket som følge af
landets besættelse af Azeri-territoriet under Nagorno-Karabakh-krigen.
Relationerne med Armenien er blevet yderligere anstrengt af kontroversen omkring
af tvangsdeportationerne og de følgende dødsfald af hundredetusinder af armenere
i det Osmanniske Riges sidste dage – en begivenhed der af flere lande og
historikere kaldes det armenske folkemord. Tyrkiet afviser begrebet folkemord og
argumenterer i stedet for, at dødsfaldene var resultater af sygdom, sult og
stammekonflikter.

Tyrkiets militær består af hæren, flåden og luftvåbenet. Gendarmeriet og
kystvagten opererer som dele af indenrigsministeriet i fredstid, selvom de er
underordnet henholdsvis hær- og flådekommandoen i krigstid, i hvilken de både
har politi- og militærfunktioner.

Tyrkiets militær er den næststørste stående væbnede styrke i NATO, næst efter
USA's militær, med sammenlagt 1.043.550 personer i uniform i sine fem grene.
Enhver egnet mandlig tyrkisk statsborger, der ikke på andre måder er forhindret,
skal tjene i militæret i perioder varierende fra tre uger til femten måneder,
afhængig af uddannelse og jobplacering. Tyrkiet accepterer ikke modstand af
samvittighedsmæssige årsager, og tilbyder ikke et civilt alternativ til
militærtjeneste.

I 1998 annoncerede Tyrkiet et moderniseringsprogram til en værdi af 160
milliarder dollars over en tyveårig periode fordelt over forskellige projekter
som kampvogne, jagerfly, helikoptere, ubåde, krigsskibe og stormgeværer. Tyrkiet
er også en niveau 3-bidragsyder til Joint Strike Fighter (JSF)-programmet,
hvormed de har mulighed for at udvikle og udøve indflydelse på skabelsen af den
næste generation af jagerfly.

Tyrkiet har haft styrker i internationale missioner under FN og NATO siden 1950,
blandt andet fredsbevarende missioner i Somalia og det tidligere Jugoslavien,
ligesom man gav støtte til koalitionsstyrkerne i Golfkrigen. Tyrkiet har 36.000
soldater i Den Tyrkiske Republik Nordcypern og har udsendte tropper i
Afghanistan som en del af USA's stabiliseringsstyrke og den FN-autoriserede,
NATO-ledte ISAF-styrke siden 2001. I 2006 udsendte den tyrkiske regering en
fredsbevarende styrke bestående af patruljebåde og omkring 700 soldater som en
del af den udvidede United Nations Interim Force in Lebanon (UNIFIL)-styrke i
efterdønningerne af Libanonkrigen 2006.

Chefen for den tyrkiske generalstab udnævnes af præsidenten og er ansvarlig over
for premierministeren. Ministerrådet er ansvarligt over for parlamentet i
nationale sikkerhedsspørgsmål og den tilsvarende forberedelse af forsvar af
landet. Dog er det kun parlamentet, der kan erklære krig og udsende de væbnede
styrker til andre lande, eller tillade udenlandske styrker at være udstationeret
i Tyrkiet. Den faktiske leder af de væbnede styrker er Chefen for Generalstaben
General İlker Başbuğ, der efterfulgte General Yaşar Büyükanıt 30. august 2008.

Med licens fra USA kan Tyrkiet også producere Amerikanske f-16 jagerfly. TAI har
i alt bygget 278 f-16 jagerfly, men 46 af dem er blevet solgt til Egypten i år
1999. Efter JSF programmet er fuldført, kan Tyrkiet selv producere Lockeed
Martins F-35 Lighting II jagerfly[Kilde mangler].

I mere end 40 år under den kolde krig har Tyskland, Belgien, Holland og Tyrkiet
været i besiddelse af Amerikanske atomvåben. Der ligger omkring 90 Amerikanske
atombomber i Incirlik flyvestation (Syd Tyrkiet), ca. 40 ud af de 90 atomvåben
har USA givet styringen til Tyrkiet. Men dette er ikke officielt endnu [Kilde
mangler].

Tyrkiets hovedstad er Ankara, og landets administration er inddelt i 81
provinser. Provinserne indgår i syv regioner, der benyttes til folketællinger,
men ellers ikke repræsenterer en administrativ struktur. Hver provins er
underinddelt i distrikter, som der i alt findes 923 af.

Provinserne bærer normalt det samme navn som deres provinshovedstæder, også
kaldet centraldistriktet. Undtagelser fra dette er provinserne Hatay (hovedstad:
Antakya, Kocaeli (hovedstad: İzmit) og Sakarya (hovedstad: Adapazarı).
Provinserne med de største befolkninger er İstanbul (12 millioner), Ankara (4,4
millioner), İzmir (3,7 millioner), Bursa (2,4 millioner), Adana (2,0 millioner)
og Konya (1,9 millioner).

Den største by er den præ-republikanske hovedstad Istanbul, der er landets
finansielle, økonomiske og kulturelle centrum. Blandt andre vigtige byer kan
nævnes İzmir, Bursa, Adana, Trabzon, Malatya, Gaziantep, Erzurum, Kayseri,
Kocaeli, Konya, Mersin, Eskişehir, Diyarbakır, Antalya og Samsun. Det er anslået
at 70,5 % af Tyrkiets befolkning bor i bycentre. I alt findes der 18 provinser
med befolkninger på over 1 million, mens 21 provinser har befolkninger mellem en
million og 500.000 indbyggere. Kun to provinser har befolkninger på under
100.000.

Tyrkiet er et transkontinentalt eurasisk land. Det asiatiske Tyrkiet (der i
store træk udgøres af Anatolien), der omfatter 97% af landet, er delt fra det
europæiske Tyrkiet af Bosporus, Marmarahavet og Dardanellerne (der tilsammen
udgør en vandforbindelse mellem det Sorte Hav og Middelhavet). Det europæiske
Tyrkiet (det østlige Thrakien eller Rumelien på Balkanhalvøen) udgør 3 % af
landet.

Tyrkiets territorium er mere end 1600 km langt og 800 km bredt med en nærmest
rektangulær form. Tyrkiets område, inklusiv søer, udgør 783.562
kvadratkilometer, af hvilke 755.688 kvadratkilometer ligger i Sydvestasien og
23.764 kvadratkilometer ligger i Europa. Tyrkiets område gør det til verdens 37.
største land, og er omtrent samme størrelse som det europæiske Frankrig og det
Forenede Kongerige lagt sammen. Tyrkiet omkranses af have på tre sider: det
Ægæiske Hav mod ved, det Sorte Hav mod nord og Middelhavet mod syd. Tyrkiet
indeholder også Marmarahavet mod nordvest.

Den europæiske del af Tyrkiet, mod nordvest, er det østlige Thrakien, der udgør
grænsen mellem Tyrkiet og både Grækenland og Bulgarien. Den asiatiske del af
landet, Anatolien (også kaldet Lilleasien), består af et højt centralt plateau
med smalle sletter ved kysterne mellem Köroğlubjergkæden og den østlige
Sortehavsbjergkæde mod nord og Taurusbjergene mod syd. Det østlige Tyrkiet har
et mere bjergrigt landskab og er hjem for kilderne til blandt andet Eufrat,
Tigris og Arasfloden, og indeholder Vansøen og Ararats bjerg, Tyrkiets højeste
punkt med sine 5.165 meter over havets overflade.

Tyrkiet er geografisk inddelt i syv regioner: Marmararegionen, den Ægæiske
region, Sortehavsregionen, den Centralanatoliske region, den Østanatoliske
region, den Sydøstanatoliske region og Middelhavsregionen. Det ujævne nordlige
anatoliske terræn, der løber langs det Sorte Hav, udgør et langt, smalt bælte.
regionen udgør omkring en sjettedel af Tyrkiets areal. Ligesom den generelle
trend bliver det indenlandske anatoliske plateau mere og mere ujævnt jo længere
man kommer mod øst.

Tyrkiets varierede landskab er et produkt af komplekse jordbevægelser, der har
formet regionen i tusinder af år, og som stadig manifesterer sig rimelig ofte
gennem jordskælv og gennem lejlighedsvise vulkanudbrud. Bosporus og
Dardanellerne skylder deres eksistens til nogle forkastningszoner, der løber
gennem Tyrkiet, og som ledte til dannelsen af det Sorte Hav. Der løber en
jordskælvsforkastningszone gennem det nordlige af landet fra øst til vest. Denne
zone forårsagede et større jordskælv i 1999.

Tyrkiets kystregioner mod Middelhavet har et tempereret Middelhavsklima med
varme, tørre somre og milde, våde og kolde vintre. Omstændighederne kan være
meget hårdere i de meget tørre indenlandsregioner. Bjerge tæt på kysten
forhindrer Middelhavets indflydelse i disse indenlandsregioner og giver det
centrale Anatoliske Plateau et kontinentalklima med store forskelle på årstider.
Vintrene på plateauet er specielt hårde. Temperaturer på −30 °C til −40 °C kan
forekomme i bjergregionerne mod øst, og sne kan ligge på jorden 120 dage om
året. Mod vest ligger den gennemsnitlige vintertemperatur på under 1 °C. Somrene
er varme og tørre med temperaturer generelt over 30 °C om dagen. Den
gennemsnitlige årlige nedbør ligger på omkring 400 millimeter, mens den faktiske
mængde bestemmes af regionernes elevation. Den mest tørre region er Konyasletten
og Malatyasletten, hvor det årlige regnland ofte ligger på under 300 millimeter.
Maj er normalt den vådeste måned, mens juli og august er de mest tørre.

Tyrkiet er et af de lande, der var med til at grundlægge OECD og G20. Tyrkiet
har gennem det meste af sin historie haft en kvasi-etatistisk tilgang til
økonomien med central budgetlægning og statslige restriktioner for deltagelse i
den private sektor, udenlandshandel og direkte udenlands investering. Dog
begyndte Tyrkiet en række reformer i 1980'erne på initiativ af premierministeren
Turgut Özal. Disse reformer var rettet mod at skifte økonomien væk fra det
etatistiske, isolerede system til en model, der var baseret på en privat sektor
og markedsøkonomi. Reformerne lagde grunden til stor vækst, men denne vækst blev
afbrudt af perioder med stærk recession og finansielle kriser i 1994, 1999
(efter jordskælvet det år), og 2001, resulterende i en gennemsnitlig vækst i BNP
på 4% per år mellem 1981 og 2003. Mangel på opfølgende reformer kombineret med
et stort og voksende underskud i den offentlige sektor og vidtgående korruption
resulterede i høj inflation, en svag banksektor og store makroøkomiske
svingninger.

Siden den økonomiske krise i 2001 og reformer igangsat af finansministeren,
Kemal Derviş, er inflationen faldet til et etcifret tal, tilliden blandt
investorer og de udenlandske investeringer er steget, og arbejdsløsheden er
faldet. IMF forudser en 6% inflationsrate for Tyrkiet i 2008. Tyrkiet har
gradvist åbnet sine markeder gennem økonomiske reformer ved at reducere
regeringens kontrol med udenlandshandel og investering fra udlandet samt
privatiseringen af offentligt ejede industrier, og liberaliseringen af mange
sektorer til private eller udenlandske deltagere er fortsat trods fortsatte
politiske debatter herom.

BNP voksede fra 2002 til 2007 i gennemsnit 7,4 %, hvilket gjorde Tyrkiet til en
af de hurtigst voksende økonomier i verden i perioden. Verdensbanken forudser en
5,4 % BNP-vækstrate for Tyrkiet i 2008. Tyrkiets økonomi er ikke længere
domineret af traditionel landbrugsaktivitet i de landlige egne, men mere af en
stærk dynamisk industriel fremgang i de store byer, mest koncentreret i de
vestlige provinser, sammen med en udviklet servicesektor. I 2007 stod landbruget
for 8,9 % af BNP, mens den industrielle sektor stod for 30,8 % og
servicesektoren for 59,3 %.

Turistindustrien har oplevet stor vækst i de sidste tyve år og udgør en vigtig
del af økonomien. I 2007 var der 27.214.988 besøgende i landet, som bidrog med
18,5 milliarder amerikanske dollars til Tyrkiets indtægter.

Andre vigtige sektorer i den tyrkiske økonomi er bankvæsen, byggesektoren,
hvidevarer, elektronik, tekstil, olieraffinering, petrokemiske produkter, mad,
minedrift, jern og stål, maskinindustri og automobilindustri. Tyrkiet har en
stor og voksende automobilindustri, som producerede 1.024.987 køretøjer i 2006,
hvilket placerer landet som den 6. største automobilproducent i Europa det år
efter Tyskland (5.819.614), Frankrig (3.174.260), Spanien (2.770.435),
Storbritannien (1.648.388) og Italien (1.211.594). Tyrkiet er også et af de
førende lande inden for skibsbygning og var i 2007 placeret som nummer 4 i
verden (efter Kina, Sydkorea og Japan) opgjort efter antallet af bestilte skibe
og også nummer 4 i verden (efter Italien, USA og Canada) opgjort i antallet af
bestilte megayachter.

I de senere år er den høje inflation kommet under kontrol, og der er indført en
ny valuta, nye tyrkiske Lira, den 1. januar 2005, for at manifestere de
økonomiske reformer og slette sporene efter en ustabil økonomi. D. 1. januar
2009 blev den nye tyrkiske Lira omdøbt til at hedde tyrkiske Lira ligesom den
gamle valuta, og der introduceredes nye sedler og mønter. Som resultat af
fortsatte økonomiske reformer er inflationen faldet til 8,2 % i 2005, og
arbejdsløshedsraten til 10,3 %. I 2004 blev det estimeret, at 46,2 % af
befolkningens disponible indkomst gik til de højestlønnede 20 % af
lønmodtagerne, mens de lavestlønnede 20 % fik 6%.

Tyrkiet har benyttet en toldunion mellem EU og Tyrkiet underskrevet i 1995 til
at øge sin industrielle produktion til eksport, mens landet samtidig har nydt
godt af investeringer i landet fra EU-landene. I 2005 opgjordes eksporten til
73,5 milliarder amerikanske dollars, mens importen samlet set opgjordes til
116,8 milliarder dollars, med stigninger på henholdsvis 16,3 % og 19,7 %
sammenlignet med 2004. I 2006 udgjorde eksporten 85,8 milliarder USD, hvilket
betød en stigning på 16,8 % i forhold til 2005. I 2007 nåede eksporten 115,3
milliarder USD (største eksportaftagere: Tyskland 11,2 %, Storbritannien 8 %,
Italien 6,95 %, Frankrig 5,6 %, Spanien 4,3 %, USA 3,88 %; total EU-eksport
56,5 %.) Dog truedes betalingsbalancen af den samtidigt større import på omkring
162,1 milliarder USD (største importpartnere: Rusland 13,8 %, Tyskland 10,3 %,
Kina 7,8 %, Italien 6 %, USA 4,8 %, Frankrig 4,6 %, Iran 3,9 %, Storbritannien
3,2 %; total EU-import 40,4 %; total Asien-import 27 %).

Efter år med små direkte udenlandske investeringer tiltrak Tyrkiet 21,9
milliarder USD på den konto i 2007 og forventes at tiltrække endnu mere i de
følgende år. En række store privatiseringer, stabilitet baseret på begyndelsen
på Tyrkiets optagelsesforhandlinger til EU, stærk og stabil vækst samt
strukturelle ændringer i bank-, detail- og telekommunikationssektorerne har alt
sammen bidraget til dennne stigning.

Tyrkiets population baseret på folketællingen fra 2008 er på 71,6 millioner med
en tilvækst på 1,31% per år. Landets gennemsnitlige befolkningstæthed er på 92
personer per km². Den andel af befolkningen, der er bosat i byområder er 70,5%.
Folk inden for aldersgruppen 15–64 udgør 66,5% af den totale befolkning, gruppen
på 0-14-årige svarer til 26,4% af populationen, mens personer på 65 år og højere
udgør 7,1% af totalpopulationen. Ifølge statistikker fra 2005 er den forventede
levealder på 68,9 år for mænd og 73,8 år for kvinder, hvor et gennemsnit på 71,3
år gælder for den samlede befolkning. Uddannelse er obligatorisk og gratis fra
en alder af 6 til 15 år. Læsefærdigheden ligger på 95,3% for mænd og 79,6% for
kvinder, hvor et samlet gennemsnit ligger på 87,4%. De lave tal for kvinder
skyldes primært arabere og kurdere, der bebor landets sydøstlige provinser, hvis
traditionelle skikke bevirker det.

Artikel 66 i Tyrkiets forfatning definerer en "tyrker" som "enhver, der er
tilknyttet den tyrkiske stat gennem statsborgerskabet". Den lovlige brug af
termen "tyrkisk" som en borger i Tyrkiet er således forskellig fra den etniske
definition. Størstedelen af den tyrkiske befolkning er dog af tyrkisk etnicitet.
Andre større etniske grupper (store andele af hvem der i stor udstrækning er
blevet "tyrkifiseret" siden Seljuk- og Osmannerperioderne) inkluderer abkhasere,
adjarere, albanere, arabere, assyrere, bosniere, tjerkessere, hamshin, kurdere,
lasere, pomakker, romaer, zazaer og de tre officielt godkendte minoriteter
(ifølge Lausanne-traktaten): Armeniere, grækere og jøder. Der er også en
befolkningsgruppe af afrotyrkere inden for Tyrkiet, som mest bor i landets
vestlige kystbyer og i stor udstrækning er blandet med den lokale befolkning
gennem indbyrdes giftermål. Minoriteter af vesteuropæisk oprindelse indbefatter
levantere (mest af fransk, genoviansk og veneziansk afstamning) som har været
tilstede i landet siden middelalderen, samt Bosporus-tyskere og
Istanbul-polakker som har boet i Tyrkiet siden det 19. århundrede. Kurderne, en
særskilt etnisk gruppe hovedsageligt bosat i landets sydøstlige provinser, er
den største ikke-tyrkiske etnicitet. Minoriteter udover de tre officielt
godkendte har ingen form for særlige gruppeprivilegier, og selve termen
"minoritet" forbliver et følsomt emne i Tyrkiet. Pålidelige data for den præcise
etniske fordeling af populationen er ikke tilgængelige, eftersom tallene fra den
tyrkiske folketælling ikke inkluderer racetal. Tyrkisk er det eneste officielle
sprog i hele Tyrkiet. Pålidelige tal for den lingvistiske fordeling af
befolkningen er ikke tilgængelige af samme grunde som nævnt ovenfor. Ikke desto
mindre transmitterer den offentlige station TRT programmer på arabiske,
bosniske, tjerkessiske og kurdiske lokalsprog og -dialekter få timer hver uge.

Tyrkiet er officielt en sekulær stat uden nogen officiel statsreligion; den
tyrkiske forfatning indeholder bestemmelse om religionsfrihed og samvittighed,
men repræsenterer eller fremmer ikke en religion. Tyrkiets befolkning er
overvejende muslimsk (99%), idet hovedparten er Sunni-muslimer (75%) og en stor
minoritet er alevitter (15-25%). Den resterende del af befolkningen er
hovedsageligt kristne (mest græsk-ortodokse og armensk-apostolske) samt jøder
(96% sefardiske og 4% ashkenaziske.) Ifølge en landsdækkende undersøgelse i 2007
har 96,8% af de tyrkiske statsborgere en religion, mens 3,2% er irreligiøse og
ateister. 56% af de mandlige muslimske statsborgere deltager regelmæssigt i
fredagsbøn. Ifølge en rapport fra Pew Research Center i 2002 synes 65% af
befolkningen at "religion er meget vigtigt", mens der i en meningsmåling
foretaget af Eurobarometer i 2005 var 95% af befolkningen, der angav, at de
troede "der er en Gud".

Tyrkiet har en meget forskelligartet kultur som er en blanding af flere
elementer fra Oğuz Turkic, anatolsk, osmannisk (som selv var en fortsættelse af
både græsk-romersk og islamisk kultur) og vestlig kultur og traditioner, som
begyndte med vestliggørelsen af det osmanniske rige og stadig fortsætter den dag
i dag. Denne blanding opstod oprindeligt som et resultat af mødet mellem tyrkere
og deres kultur og folk fra de folkeslag som de mødte på vejen under den
tyrkiske vandring fra Centralasien til Vesten. Da Tyrkiet vellykket ændrede sig
fra det religionsbaserede tidligere Osmanniske Rige til en moderne nationalstat
med en stærk adskillelse af stat og religion, fulgte en stigning i de
kunstneriske udtryksformer. I løbet af republikkens første år investerede
regeringen en stor mængde ressourcer i finere kunst; såsom museer, teatre,
operahuse og arkitektur. Fordi forskellige historiske faktorer spiller en vigtig
rolle i defineringen af den tyrkiske identitet, er tyrkisk kultur et produkt af
en indsats for at være "moderne" og vestlig kombineret med en følelse af
nødvendigheden af at vedligeholde traditionelle religiøse og historiske værdier.

Tyrkisk musik og litteratur er gode eksempler på en sådan blanding af kulturel
indflydelse, som var et resultat af samspillet mellem det Osmanniske Rige og den
islamiske verden sammen med Europa, hvilket dermed bidrog til en blanding af
tyrkiske, islamiske og europæiske traditioner i det moderne Tyrkiets musikalske
og litterære værker. Tyrkisk litteratur blev kraftigt påvirket af persisk og
arabisk litteratur under det meste af den Osmanniske æra, selvom virkningerne
fra litterære traditioner fra både Europa og det tyrkiske folk blev tydeligere
hen mod Rigets ende, specielt efter Tanzimat. Blandingen af kulturel indflydelse
er for eksempel dramatiseret i form af de "nye symboler [på] kulturers
sammenstød og sammenfletning" som afbilledes i værker af Orhan Pamuk, vinder af
Nobelprisen i litteratur i 2006.

Arkitektoniske elementer fundet i Tyrkiet vidner også om den unikke blanding af
traditioner som har påvirket regionen gennem århundreder. Udover de
traditionelle byzantinske elementer som er synlige i flere dele af Tyrkiet, kan
der også findes mange artefakter fra den sene osmanniske arkitektur, med dens
specielle blanding af lokale og islamiske traditioner rundt omkring i landet
såvel som i mange tidligere territorier kontrolleret af det Osmanniske Rige.
Sinan betragtes generelt som den største arkitekt indenfor den klassiske periode
af osmannisk arkitektur. Siden det 18. århundrede er tyrkisk arkitektur i
stigende grad blevet påvirket af vestlig byggestil, og dette kan specielt ses i
Istanbul hvor bygninger såsom Sultan Ahmed-moskeen og Dolmabahçepaladset kan ses
i kontrast til flere moderne skyskrabere, som alle repræsenterer forskellige
traditioner.

I hovedstaden Ankara ligger det store internationale Mellemøsten Tekniske
Universitet (Orta Doğu Teknik Üniversitesi el. METU).

Den populæreste sport i Tyrkiet er fodbold. Blandt topholdene i Tyrkiet kan
nævnes Galatasaray, Fenerbahçe og Beşiktaş. I 2000 cementerede Galatasaray sin
rolle som en større europæisk klub ved at vinde UEFA Cuppen og UEFA Super
Cuppen. To år senere sluttede landsholdet som nummer tre ved VM i fodbold 2002 i
Japan og Sydkorea, mens holdet nåede semifinalerne ved EM i fodbold 2008.
Atatürk Olympic Stadium i Istanbul var vært ved UEFA Champions League-finalen i
2005, mens Şükrü Saracoğlu Stadium i Istanbul var vært for UEFA Cup finalen
2009.

Blandt andre populære sportsgrene er basketball og volleyball. Tyrkiet var vært
for finalerne ved EuroBasket 2001 og vil også være vært ved
verdensmesterskaberne i baskerball 2010. Mændenes landshold i basketball
sluttede som nummer to ved EuroBasket 2001 og nåede kvartfinalerne ved
verdensmesterskaberne i basketball 2006; mens Efes Pilsen S.K. vandt Korac Cup i
1996, sluttede som nummer to ved Saporta Cup i 1993, og nåede til Final Four i
Euroleague og Suproleague i 2000 og 2001. Tyrkiske basketballspillere som Mehmet
Okur og Hidayet Türkoğlu har og været succesfulde i NBA.
Kvindevolleyballholdene, specielt Eczacıbaşı og Vakıfbank Güneş Sigorta, har
vundet flere europæiske mesterskaber og medaljer.

Den tyrkiske nationalsport var Yağlı güreş (oliebrydning) siden Osmanner-tiden.
Edirne har været vært for de årlige Kırkpınar-mesterskaber i oliebrydning siden
1361. Internationele brydeformer administeret af FILA som fristil-brydning og
græsk-romersk brydning er også populære med mange sejre ved europæiske
mesterskaber, olympiske mesterskaber og verdensmesterskaberne til de tyrkiske
brydere, både individuelt og som landshold. En anden større sportsgren, som
tyrkerne har haft succes med, er vægtløftning, idet både mandlige og kvindelige
tyrkiske vægtløftere har slået flere verdensrekorder og vundet flere medaljer
ved EM, VM og OL Naim Süleymanoğlu og Halil Mutlu har særligt udmærket sig ved
at være nogle af de få vægtløftere, der har vundet tre guldmedaljer ved tre
forskellige olympiader.

Motorsport er blevet populært specielt efter optagelsen af Rally of Turkey i FIA
World Rally Championship-kalenderen i 2003, og tilføjelsen af det tyrkiske grand
prix til Formel 1-kalenderen i 2005. Blandt andre vigtige årlige
motorsportsbegivenheder, der bliver afholdt på Istanbul Park-banen, kan nævnes
MotoGP Grand Prix of Turkey, FIA World Touring Car Championship, GP2 Series og
Le Mans Series. En gang imellem er Istanbul og Antalya også vært ved den
tyrkiske afdeling af F1 Powerboat Racing-mesterskaberne, mens den tyrkiske
afdeling af Red Bull Air Race, en konkurrence for fly, finder sted over Det
gyldne Horn i Istanbul. Surfing, snowboarding, skateboarding, paragliding og
andre ekstremsportsgrene bliver mere og mere populære hvert år.



https://da.wikipedia.org/wiki/Lukas_Graham

Lukas Graham er et dansk band bestående af den danske forsanger Lukas
Forchhammer (The Duke), trommeslageren Mark Falgren (LoveStick), bassisten
Magnus Larsson (Magnúm) og pianisten Morten Ristorp. Bandet har tidligere haft
to andre pianister, Kasper Daugaard og Anders Kirk. Anders Kirk forlod selv
bandet i slutningen af 2011. Bandet manglede derefter en pianist, hvorfor Morten
Ristorp, der ellers er co-producer i BackBone Studio, tiltrådte, indtil en
afløser kunne findes. Kasper Daugaard overtog rollen som pianist i maj 2012, dog
igen i 2016 tog Ristorp rollen som pianist tilbage og denne gang som fast mand
på posten. Bandet spiller en blanding af soul, funk, hiphop og pop. Lukas
beskriver stilarten som at være Soul, netop fordi det er en blanding af mange
stilarter.

Lukas Grahams karriere startede i slutningen af 2011, da to hjemmelavede videoer
blev lagt på YouTube af bandet, hvor de fremførte Criminal Mind og Drunk in the
Morning. Videoerne blev delt på Facebook mellem venner, og hurtigt havde
videoerne flere hundrede tusinde visninger. I mellemtiden afholdt bandet
månedlige koncerter på Jazzklubben på Christiania, hvor venner og bekendte kom
og hørte bandet spille. Rygtet spredte sig om Lukas Grahams spektakulære og
energiske koncerter, og det hele kulminerede i oktober 2011, hvor Lukas Graham
holdt deres hidtil største koncert på Loppen, Christiania. Der er plads til 400
mennesker på Loppen, men hele 600 mennesker måtte gå forgæves, da der ikke var
plads til flere. Den store hype førte til, at Lukas Graham skrev kontrakt med
pladeselskabet Copenhagen Records i sommeren 2011. Forsanger Lukas Forchhammer
afslørede i 2016 at det var Copenhagen Records' idé at optage videoer til
"Criminal Mind" og "Drunk in the Morning" for at skabe opmærksomhed om bandet,
der på daværende tidspunkt allerede havde kontrakt med selskabet. Første single
fra Lukas Graham, "Ordinary Things", blev udgivet den 17. oktober 2011 og gik
direkte ind som P3s Uundgåelige. Senere på året blev singlen stemt til at være
Årets Uundgåelige af P3's lyttere med 27% af stemmerne.

Inden albummet udkom, startede Lukas Graham deres første Danmarksturne, Ordinary
Tour, hvor de spillede mere end 45 koncerter og blandt andet udsolgte Store Vega
tre gange. I alt blev der solgt over 30.000 koncertbilletter på turneen.

Gruppens selvbetitlede debutalbum udkom i Danmark den 26. marts 2012 og
debuterede på førstepladsen af albumhitlisten den 6. april 2012 foran Madonnas
MDNA. Albummet solgte 14.839 eksemplarer i den første uge, mere end resten af
top 10 tilsammen, og gik derfor guld på første uge. Albummet lå på førstepladsen
af albumhitlisten de første 8 uger, efter det udkom, indtil de den 1. juni 2012
blev overhalet af John Mayer. Albummet var dog at finde på førstepladsen igen
ugen efter, hvor det lå indtil den 29. juni, hvor Justin Bieber overtog
førstepladsen. Albummet lå derefter i top 40 på den officielle liste over mest
sælgende album i 78 uger i træk.

Pladen er produceret, indspillet og mixet i BackBone Studio. Sangene på pladen
er skrevet af Lukas Forchhammer, Stefan Forrest, Sebastian Fogh og Brandon Beal.

Umiddelbart samtidig med albummets udgivelse havde bandet deres første
landsdækkende TV-optrædener. Først spillede de til den danske X-Factors finale
den 23. marts 2012. Derefter optrådte de til P3 Guld den 6. april 2012, hvor
bandet også vandt P3 Lytterhittet med 53% af stemmerne og yderligere var
nomineret til P3-prisen. Senere på året til Danish Music Awards vandt bandet
prisen for Årets nye danske navn og var yderligere nomnineret til Årets danske
album, Årets danske sangskriver (sammen med BackBone), Årets danske
popudgivelse, Årets danske gruppe, Årets danske mandlige kunstner og Årets
publikumspris.

Lukas Graham vandt sidst på året tre priser ved GAFFA-prisuddelingen i december
2012, som blev holdt på Bremen. De vandt prisen for Årets Danske Album, Årets
Nye Danske Navn og Årets Danske Pop-udgivelse. Bandet spillede også ved DR's
Store Juleshow den 30. november 2012, der blev sendt i fjernsynet den 7.
december 2012 på DR1.

Bandet afsluttede år 2012 med at være den mest streamede kunstner på Spotify i
Danmark og det bedst sælgende album med 75.140 solgte eksemplarer.

I efteråret 2012 begyndte bandet deres første udenlandske turne, hvor de
spillede mere end 30 koncerter i blandt andet England, Tyskland, Holland,
Frankrig, Belgien, Sverige og Norge. Lukas Graham udkom i en international
version den 12. november 2012 i Danmark på Copenhagen Records og den 23.
november i Tyskland, Schweiz og Østrig på Island Records. Albummet gik ved
udgivelsen direkte ind som nummer ét på den tyske iTunes salgsliste.
Genudgivelsen indeholder to nye numre; en liveoptagelse fra Falconer Salen i
København af "Daddy, Now That You're Gone (Ain't No Love)", der er en
fortolkning af soulklassikeren "Ain't No Love in the Heart of the City", og
singlen "Better Than Yourself (Criminal Mind Pt. 2)". Desuden er mixet på
sangene "Nice Guy", "Drunk in the Morning" og "Don't Hurt Me This Way" ændret.

I slutningen af 2013 skrev Lukas Graham kontrakt med det amerikanske selskab
Warner Bros. Records.

Bandet udgav deres andet album Lukas Graham (Blue Album) i 2015. Albummet gik
ind som nr. 1 i Danmark og røg også til tops i flere Europæiske lande. Albummet
er certificeret 7 x Platin i Danmark og Guld i USA. Albummet indeholder
hitsinglerne "Mama Said", "Strip No More", "You're Not There" og "7 Years", hvor
sidstnævnte lå nr. 1 på hitlisterne i UK, Australien, Danmark, Italien, Belgien,
Østrig og Sverige. "Mama Said" er Guld certificeret i USA og "7 Years" er 4 x
Platin certificeret i både Danmark og USA. Bandet var første gang på Amerikansk
TV d. 10. december 2015, da de optrådte med nummeret "7 Years" i det amerikanske
talkshow "Late Night with Conan O'Brien", hvorefter singlen peakede som nr. 2 på
den amerikanske hitliste "Billboard Hot 100". I marts 2016 optrådte bandet endnu
en gang med "7 Years", men denne gang hos "Jimmy Kimmel Live!". Denne optræden
blev opfulgt af andre amerikanske talkshow optrædener, bl.a. hos Ellen DeGeneres
og Jimmy Fallon. I starten af foråret 2016, havde "7 Years" rundet 225 millioner
streams på Spotify, hvilket gjorde bandet til den 20. mest populære kunstner på
den internationale Spotify. I april 2016 udkom albummet (Blue Album) så i USA og
der opnåede det en placering som nr. 3 på "Billboard 200" listen, nr. 3 i UK og
New Zealand, samt nr. 1 i Australien og Canada. Til dato har "7 Years" genereret
mere end 618 millioner streams på Spotify.



https://da.wikipedia.org/wiki/Gr%C3%B8nland

Grønland (grønlandsk: Kalaallit Nunaat, [kaˈla:ɬit ˈnuna:t]?) autonomt
selvstyrende land indenfor Kongeriget Danmark, beliggende mellem Ishavet og
Atlanterhavet, øst for Canadas arktiske øer. Landet hører geografisk til det
nordamerikanske kontinent, mens det geopolitisk hører til Europa. Grønland har
både politisk og kulturelt været tæt knyttet til Europa (specielt Norge og
senere Danmark) i mere end et årtusind. I 2008 gennemførte det grønlandske folk
en folkeafstemning for øget selvstyre, som med 75 % af stemmerne blev vedtaget.

Grønland består af øen Grønland, verdens største ø, hvor 3/4 er dækket af en
iskappe, der er verdens eneste område dækket af is uden for Antarktis. Udover
det består Grønland af mere end 100 mindre øer. Med en befolkning på 56.370
(2013), er det dét land i verden, som har den laveste befolkningstæthed. Ifølge
Den Nordatlantiske Gruppe i Folketinget bor der 18.563 grønlændere i Danmark,
hvis man regner til og med 3. generation.

Der har boet mennesker på Grønland i mindst 4.500 år. Det var primært arktiske
folkeslag, som indvandrede fra Canada. I begyndelsen af det 10. århundrede
bosatte nordiske vikinger sig i det sydlige Grønland. Det første Inuit-folkeslag
ankom i det 13. århundrede. De første nordiske kolonier forsvandt i slutningen
af det 15. århundrede. I starten af det 18. århundrede blev der igen skabt
kontakt mellem Skandinavien og Grønland, og siden har Danmark haft suverænitet
over øen.

Grønland blev en dansk koloni i 1814, efter i flere hundrede år at have været
regeret af Danmark-Norge, der blev opløst samme år. Ved ændringen af den danske
grundlov den 5. juni 1953 blev landets kolonistatus ophævet, og landet blev
herefter et dansk amt. Grønland gik med i det daværende EF sammen med Danmark, i
1973. Et flertal besluttede ved en folkeafstemning i 1982, at Grønland skulle
udtræde af EF, hvilket blev officielt i 1985. Grønland fik hjemmestyre den 1.
maj 1979, og i 2008 stemte grønlænderne for at flytte mere magt fra Danmarks
regering til det lokale selvstyre. Under den nye politiske struktur, der
officielt trådte i kraft den 21. juni 2009, har Danmarks fortsat ansvaret for
udenrigsanliggender, forsvar, politi og det juridiske system. Det har også
fortsat kontrol over pengepolitikken, idet Danmark årligt bidrager med et fast
bloktilskud på 3,64 mia. kr. (2014), beregnet til at blive gradvist udhulet som
følge af inflation, idet Grønlands økonomi efterhånden vil blive styrket af
landets naturressourcer. Den danske stat afholder udgifter i Grønland for ca.
0,7 mia. kr. (2010).

I forhistorisk tid var Grønland hjemsted for flere forskellige palæoeskimoiske
kulturer De første palæoeskimoer menes at stamme fra Asien, hvorfra de første
inuitiske stammer vandrede over Beringstrædet til Alaska og videre til de
nordlige canadiske øer, hvorfra de formodentlig omkring år 2500 f.Kr. i gode
klimaperioder vandrede over det snævre stræde til Inglefield Land i
Nordøstgrønland. Denne kultur benævnes Independence I-kulturen. Independence
I-kulturen varede indtil omkring 1300 f.Kr.

Fra omkring 2500 f.Kr. til 800 f.Kr. blev det sydlige og vestlige Grønland
desuden beboet af Saqqaq-kulturen, der jagede fra bopladser i det nordlige og
østlige Grønland fra Diskobugten til Scoresbysund. Efter Saqqaq-kulturen
forsvandt, opstod Independence II-kulturen i det nordlige Grønland og den
tidlige Dorset-kultur i det vestlige Grønland. Der er en vis debat om
tidspunktet for overgangen fra Saqqaq til tidlig Dorset.

Dorset-kulturen var den første kultur, der befolkede hele Grønlands kystnære
områder, både på vest- og østkysten. Dorset-kulturens befolkning levede primært
af landpattedyr som rener og moskusokser.

Mens inuitterne var jægere og nomader, har Grønland i tidlig tid også haft en
befolkning, der var landbrugere. Det var nordboerne, skandinaver udvandret til
Grønland, der for en tid levede i det sydlige Grønland under en midlertidig
varmeperiode. Det var dem, der gav øen navnet Grønland. På det tidspunkt var der
skovområder på Grønland, og man dyrkede bl.a. korn på markerne. En anden
forklaring på navnet finder man i islandske sagaer, hvori det siges, at den
norsk-fødte Erik den Røde var drevet i eksil for mord. Sammen med sine trælle og
sin familie drog han til Grønland for at finde et land, der efter sigende skulle
ligge mod nordvest. Han gav landet dets navn i håb om, at det tiltalende navn
ville tiltrække folk, der ville bosætte sig i landet.

Fra 986 e.Kr. blev Grønlands vestkyst altså koloniseret af islændinge og
nordmænd i to bosættelser ved fjordmundinger i det sydvestlige Grønland. De
delte øen med den sene Dorset-kulturs indbyggere, der beboede de nordlige og
østlige dele, og senere med Thule-kulturen, der kom fra nord. Norrøne
grønlændere undergav sig norsk styre i det 13. århundrede, og Kongeriget Norge,
der var i personalunion med Danmark fra 1380 og en del af Kalmarunionen fra
1397.

Bosættelserne, såsom Brattahlid, bestod et par hundrede år, men forsvandt engang
i det 15. århundrede, måske i starten af den den lille istid. Fortolkninger af
iskerner og muslinger tyder på, at områderne omkring fjordene i det sydlige
Grønland mellem 800 og 1300 e.Kr. har oplevet et relativt mildt klima med
temperaturer adskillige grader højere end normalt i Nordatlanten og med træer og
urteagtige planter og kvægopdræt. Byg blev dyrket som en afgrøde op til den 70.
breddegrad. Desuden viser iskernerne, at Grønland har oplevet dramatiske
temperaturskift mange gange i løbet af de seneste 100.000 år. Landnámabók
noterer sig de vintre, hvor "gamle og hjælpeløse blev dræbt og kastet ud over
klipperne".

Disse bosættelser forsvandt i løbet af det 14. og 15. århundrede, formentlig som
et resultat af sult og konflikter med inuit.

Menneskeknogler fra denne periode tyder på, at nordboerne var fejlernærede,
sandsynligvis på grund af nordboernes ødelæggelse af den naturlige vegetation
som følge af landbrug, og pestsygdom. Et fald i temperaturerne under den lille
istid og/eller væbnede konflikter med inuit er formentlig også forklaringer på
kulturens nedgang og forfald.

Jared Diamond peger på, at det at nordboerne ikke spiste fisk men udelukkende
brugte husdyr, der trivedes dårligt i Grønlands forværrede klima, kan have
resulteret i tilbagevendende hungersnød, som førte til, at de måtte opgive
kolonien. Men isotopanalyser af indbyggernes knogler viser dog, at marine
fødekilder leverede mere og mere af de norrøne grønlænderes kost, op mod 50 til
80% af føden ved udgangen af det 14. århundrede.

Det er Thule-kulturens folk, der er forfædre til den nuværende befolkning i
Grønland, og der er ikke fundet gener fra de tidligere palæo-eskimoer hos
nulevende grønlændere. Thule-kulturen begyndte at migrere fra Alaska omkring år
1000 e.Kr. og nåede Grønland omkring år 1300. Thule-kulturen var den første, der
indførte de tekniske opfindelser som hundeslæden og harpunen, som forbindes med
Grønland i dag, samt uloen, der er et redskab af jern.

I år 1500 sendte kong Manuel I af Portugal Gaspar Corte-Real til Grønland i
jagten på Nordvestpassagen til Asien, som i henhold til Tordesillas, var et
område undergivet Portugal. I 1501 vendte Corte-Real tilbage med sin bror,
Miguel Corte-Real. Da havet var fuldt af is, var de sejlet sydpå og havde fundet
Labrador og Newfoundland. Ved deres tilbagekomst til Portugal blev disse
oplysninger indarbejdet i et nyt kort over verden, som blev præsenteret for
Ercole I d'Este, Hertug af Ferrara i 1502.

Kong Christian IV's ekspeditioner til Grønland i årene 1605-1607 kom i stand med
henblik på at finde den forsvundne østlige nordbobosættelse og hævde dansk
suverænitet over Grønland. Ekspeditionerne mislykkedes, dels på grund af
manglende erfaring med vanskelige arktiske is- og vejrforhold, dels fordi
ekspeditionernes ledere blev givet instrukser om at søge efter Østerbygden på
østkysten af Grønland lige nord for Kap Farvel, som er næsten utilgængelig på
grund af drivis. Kaptajnen på alle tre rejser var den engelske
opdagelsesrejsende, James Hall.

Efter de nordiske bosættelser døde ud, kontrolleredes området af forskellige
inuit-grupper, men den danske regering havde ikke glemt eller opgivet Grønland.
Da kontakten med Grønland blev genetableret i det tidlige 18. århundrede,
hævdede Danmark således sin suverænitet over øen. I 1721 blev en ekspedition
under ledelse af den dansk-norske missionær Hans Egede sendt til Grønland,
uvidende om den norrøne bosættelse stadig var at finde på øen. Ekspeditionen kan
ses som en del af den danske kolonisering af Amerika, idet Egede anlagde en
dansk koloni bestående af handelsstation og mission. Missioner og
handelsstationer blev skabt på den danske konges vegne og Grønland blev en del
af kongeriget Danmark-Norge. Efter 15 år i Grønland, efterlod Hans Egede sin søn
Paul Egede med ansvar for missionen i Grønland og vendte tilbage til Danmark,
hvor han etablerede et grønlandsk seminarium. Den nye koloni blev anlagt i
Godthåb på den sydvestlige kyst. Efter Hans Egede fulgte Herrnhutternes mission
i 1733.

Da Kongeriget Danmark-Norge efter Freden i Kiel i 1814 blev tvunget til at afstå
Norge til Sverige forblev de oversøiske områder Grønland, Færøerne og Island
under den danske konge.

Efter Norges selvstændighed fra Sverige besatte en gruppe nordmænd med den
norske regerings accept dele af Østgrønland i perioden 10. juli 1931-1933, de
kaldte dette område for Eirik Raudes Land og lod det bestyre af en sysselmand.
Dette resulterede i Konflikten om Østgrønland, hvor Danmark indklagede Norge for
den internationale domstol i Haag, Holland. Norge tabte sagen ved en kendelse
den 5. april 1933, hvorefter landet trak sig ud.

Da Danmark blev besat af Nazi-Tyskland den 9. april 1940, blev Grønland styret
af Eske Brun. Amerikansk tilstedeværelse i Grønland forsvarede landet mod en
mulig invasion af Tyskland. Under krigen forsynedes Grønland med varer fra USA
og Canada, idet der solgtes kryolit fra minen i Ivittuut.

Under 2. verdenskrig var Grønland en vigtig mellemstation for de allieredes
flytransporter fra USA til England. Siriuspatruljen, der blev grundlagt i 1942,
fik til opgave at bevogte de nordøstlige kyster med hundeslæder. Da de fandt
adskillige tyske vejrstationer,[Kilde mangler] alarmerede de de amerikanske
soldater, som derefter ødelagde dem. Efter Det Tredje Riges sammenbrud
overvejede Albert Speer kort at flygte i en lille flyvemaskine og skjule sig i
Grønland, men han ændrede mening og besluttede i stedet at overgive sig til de
allierede.

Grønland havde været et beskyttet og meget isoleret samfund indtil 1940.
Grønland var en koloni og man mente, at dette samfund ville blive udsat for
udnyttelse eller endda udryddelse, hvis landet blev åbnet. Derfor opretholdes et
strengt monopol på grønlandsk handel, der dog blev ophævet i 1950.

Med G-50-rapporten fra 1950 blev de første skridt til moderniseringen af
Grønland taget. Grønland skulle være en moderne velfærdsstat med Danmark som
forbillede. I 1953 blev Grønland derfor en del af det danske rige og styredes
som et amt. Denne periode varede indtil Grønlands Hjemmestyre indførelse i 1979.

Efter Anden Verdenskrig udviklede USA en geopolitisk interesse i Grønland og
tilbød at købe Grønland fra Danmark for USD 100.000.000, men Danmark afslog
tilbuddet. Men i 1950 tillod Danmark USA at etablere Thule Air Base, der blev
påbegyndt i 1951 og afsluttet i 1953, som en del af en NATO's samlede
koldkrigs-strategi.

Med grundloven af 1953 blev Grønlands koloniale status ophævet og øen blev et
amt i det danske rige, idet grønlænderne fik dansk statsborgerskab. Dette
resulterede også i en ændring i den danske politik overfor Grønland; man gik fra
kolonialisering til assimilation og danisering. Dansk var embedssprog og
grønlændere tog til Danmark for at få en uddannelse. Som et forsøg blev der i
denne periode sendt en snes særligt fremmelige børn til Danmark for at lade dem
få en dansk skolegang, så de kunne vende tilbage til Grønland som forbilleder.
Forsøget er problematiseret i en bog af Tine Bryld og er skildret i filmen
Eksperimentet.

Moderniseringen af Grønland vendte et selvforsynende jægersamfund til et
urbaniseret lønmodtagersamfund. I perioden 1952-1963 opførtes omkring 3.000
boliger, sygehusene blev udbygget og tuberkulosen næsten udryddet fra 1963. Det
førte imidlertid også til en fornyet hævdelse af grønlandsk identitet hos den
grønlandske elite, som etablerede en hjemmestyrebevægelse, som nåede sit
højdepunkt i 1970'erne. Som en konsekvens af politiske komplikationer i forhold
til Danmarks indtræden i EF i 1972, fremmedes ønsket om hjemmestyre, der blev
indført i 1979 og gav Grønland begrænset selvstyre med eget parlament,
Landstinget, mens Folketinget fortsat havde ansvaret for udenrigspolitik,
sikkerhed og naturressourcer. Loven trådte i kraft den 1. maj 1979 og blev
overrakt af Dronning Margrethe II ved en højtidelighed i Grønland. Dronningen
var og er fortsat Grønlands statsoverhoved. I 1985 forlod Grønland EF i protest
mod unionens fiskeribestemmelser og forbud mod handel med sælskind. En
folkeafstemning om øget selvstyre blev gennemført den 25. november 2008 og
resulterede i et ja.

Den 21. juni 2009 overtog Grønland ansvaret for en række nye områder. Desuden
blev grønlænderne anerkendt som et selvstændigt folk i henhold til folkeretten.
Danmark har fortsat ansvar for bl.a. udenrigsanliggender og forsvar. Danmark
yder Grønland et årligt bloktilskud på 3,64 milliarder kroner (2014) og afholder
desuden en række udgifter i Grønland. Hvis Grønland begynder at få indtægter af
sine naturressourcer, vil tilskuddet gradvist blive formindsket. Grønlandsk er
det eneste officielle sprog i Grønland, men i praksis er dansk meget udbredt.

Med gennemførelsen af Lov om Grønlands Hjemmestyre overførtes kompetence og
dermed ansvar fra danske politiske myndigheder til grønlandske politiske
myndigheder, der overtog såvel det økonomiske som det forvaltningsmæssige ansvar
for en række opgaver fra den danske stat. Fra denne dato var det derfor
Grønlands Hjemmestyre, der havde såvel den lovgivende som den udøvende myndighed
på et antal nærmere definerede områder.

Ved en folkeafstemning om selvstyre i Grønland den 25. november 2008 stemte
75,54% af 21.355 af 28.268 vælgere ja og 6.663 (23,57 %) nej til spørgsmålet om
selvstyre. Valgdeltagelsen blev på 71,96%. Ja-stemmerne udgjorde således 54,36%
af de 39.285 stemmeberettigede vælgere. Den 21. juni 2009 indførtes selvstyret
officielt, idet Dronning Margrethe II overrakte selvstyreloven til Landstingets
formand, Josef Motzfeldt. Med selvstyreloven blev grønlandsk gjort til det
officielle sprog i Grønland.

I 1985 forlod Grønland efter en folkeafstemning den 23. februar 1982 Det
Europæiske Økonomiske Fællesskab (EØF), i modsætning til Danmark, som stadig er
medlem. Stemmeprocenten var på 74,9% og 53% var for udtræden, mens 47% var imod.
Grønland har indgået et "partnerskab" med EU for perioden 2007-2013 om et beløb
på 25 mio. euro indenfor områderne uddannelse, mineralske råstoffer, energi,
turisme og kultur, forskning og fødevaresikkerhed.

Grønlands statsoverhoved er Dronning Margrethe II. Dronningen udnævner en
rigsombudsmand, der er stedfortræder for den danske regering og monarkiet. I
2011 blev Mikaela Engell valgt som afløser for Søren Hald Møller.

Grønlands parlament er landstinget (grønlandsk: Inatsisartut), hvor
beslutninger, der angår Grønlands indre styrelse, tages. Landstinget har 31
medlemmer og mødes til to samlinger om året, en i foråret og en om efteråret, i
Godthåb. Parlamentet er valgt for en fireårig periode.

Landsstyret består af landsstyremedlemmer, der fungerer som ministre for deres
ressortområder. Landsstyret ledes af en landsstyreformand, som normalt er
lederen af det største parti i landstinget. Den nuværende landsstyreformand er
Kim Kielsen fra partiet Siumut.

Siden 1953 har Grønland i henhold til Grundlovens §28 valgt to medlemmer til
Folketinget. Sara Olsvig fra Inuit Ataqatigiit og Doris Jakobsen fra Siumut
repræsenterer efter folketingsvalget den 15. september 2011 Grønland i
Folketinget. De færøske folketingsmedlemmer fra valget i september 2011, Edmund
Joensen fra Sambandsflokkurin og Sjúrður Skaale fra Javnaðarflokkurin, udgør
sammen med deres grønlandske kolleger de fire nordatlantiske mandater. Tidligere
har der været et samarbejde på tværs af partierne i Den Nordatlantiske Gruppe,
men den blev nedlagt efter valget i 2011.

Ved kommunevalg skal man have dansk indfødsret og skal have boet i kommunen i
seks uger før valget. Man skal have haft fast bopæl i Grønland i mindst seks
måneder forud for valget og have haft fast bopæl i det danske rige i mindst tre
år. Ved valg til landstinget skal man ligeledes have boet i Grønland i seks
måneder før valget.

De grønlandske kvinder fik stemmeret i 1948. Ti af 31 valgte til landstinget er
kvinder, mens de to grønlandske repræsentanter i det danske Folketing er begge
kvinder.

Den offentlige sektor i Grønland afholdt i 2010 udgifter for 9.386 mio. kr.,
heraf blev 2.540 mio. brugt i den sociale sektor, mens 1.926 mio. blev brugt på
uddannelse og undervisning. Sundhedssystemet er også blandt de ansvarsområder,
der varetages af Grønlands Selvstyre; forbruget var i 2010 på 1.294 mio. kr. Den
største del af det offentlige forbrug, 3.871 mio. kr., vedrører lønudgifter til
offentligt ansatte.

Grønlands offentlige indtægter udgjorde 9.606 mio. kr. i 2010 Heraf udgjorde
bloktilskuddet fra den danske stat 4.227 mio. kr. eller ca. 44 pct. Denne
procentdel har ligget konstant i en længere årrække. Bloktiskuddet svarer til en
overførsel på ca. 74.885 kr. pr. indbygger i Grønland. Bloktilskuddet blev ved
indførelsen af selvstyret fastfrosset, således at det fremover kun
pristalsreguleres.

Grønland har de senere år - med undtagelse af 2009 - haft overskud på de
offentlige finanser, således 220 mio. kr. i 2010.

Selvstyrets aktiviteter finansieres af løbende skatter og overførsler fra
udlandet, herunder bloktilskuddet fra Danmark samt et beløb ifm. salg af
fiskerilicenser og den årlige kompensation fra EU, der i 2010 udgjorde 317 mio.
De kommunale aktiviteter finansieres primært via kommunale skatter på indkomst
og et kommunalt bloktillskud, der i 2010 udgjorde 1.599 mio. kr., fra Grønlands
Selvstyre.

Udover bloktilskuddet har staten udgifter i Grønland til en række områder, der
ikke er overtaget af selvstyret, fx til politi, domstole, fængsler,
fiskeriinspektion, forsvar og forskning. Staten afholdt udgifter for 728 mio.
kr. i 2010 i Grønland, idet udgifter vedrørende Grønland afholdt i Danmark ikke
er medregnet.

Grønland blev ramt af en økonomisk nedgang i begyndelsen af 1990'erne, men siden
1993 er økonomien blevet forbedret. Der har været ført en stram finanspolitik
siden slutningen af 1980'erne, som har bidraget til at skabe overskud på de
offentlige budgetter og lav inflation.

Grønlands økonomi er baseret på et snævert erhvervsmæssigt grundlag med
fiskeindustrien som den dominerende sektor med godt 90% af landets eksport.
Hovedparten af fiskefabrikkerne ejes af Royal Greenland, der ejes af Grønlands
Selvstyre. Grønlands Turist- og Erhvervsråd står i spidsen for udviklingen af
turismesektoren. De store afstande splitter hjemmemarkedet op i mange små
enheder, som har store driftsudgifter.

Der er ikke ejendomsret til jord i Grønland. Man kan bygge parcelhuse, hvis man
får en byggetilladelse, da ingen kan købe ejendomsretten til jord i Grønland.
Handel og produktion er stadig domineret af selvstyreejede virksomheder som KNI
(engros og detailhandel), TELE Greenland, Royal Arctic Line, Arctic Umiaq Line
m.fl. Disse bliver i dag drevet som aktieselskaber, hvor selvstyret har
aktiemajoriteten.

Trods genoptagelse af flere kulbrinte- og mineral-efterforskningsaktiviteter,
vil det tage flere år før en eventuel kulbrinteproduktion kan komme i gang.
Grønlands olieselskab, Nunaoil, blev oprettet for at hjælpe med at udvikle en
kulbrinteindustri i Grønland. NunaMinerals er noteret på Københavns Fondsbørs
for at rejse mere kapital til at øge produktionen af guld, der startede i 2007.
Udvinding af rubiner begyndte ved bygden Fiskenæsset i 2007. Andre mulige
mineraler indbefatter uran, aluminium, nikkel, platin, wolfram, titan og kobber.

Grønland er det tredjestørste land i Nordamerika. Det ligger mellem den 59. og
84. breddegrad og 11. og 74. længdegrad. Øen afgrænses i syd af Atlanterhavet, i
vest af Davis Strædet og Baffinbugten, i nordvest af Smith Sund og Nares
Strædet, i nord af Lincolnhavet og Wandelhavet, der begge er en del af Ishavet.
Mod øst dannes afgrænsningen af Grønlandshavet og Danmarksstrædet, hvorfra der
kun er 240 km til Island. Det nærmeste land mod vest er Canada. Grønland har
verdens største nationalpark, er verdens største ø og er det største afhængige
territorium i verden. Grønland har tre tidszoner: En for henholdsvis Øst-, Vest
og Nordgrønland. I Vestgrønland er zonen GMT minus tre timer, Østgrønland GMT
minus én time og i Nordgrønland GMT minus fire timer.

Øen er langs kysten præget af dybe fjorde, høje bjerge og en enorm stor mængde
af øer og rev iblandet isbjerge og pakis, der omgiver den. Kystlinjen er på over
44.000 km og øerne strækker sig fra 59° sydlig bredde Kap Farvel til 83° nordlig
bredde til øen Kaffeklubben. Grønland er 2.670 km lang og ca. 1.050 km bred.
Grønlands sydspids, Kap Farvel, Nunap Isua, ligger på højde med Stockholm og
Oslo. Fra Grønlands nordspids, Kap Morris Jesup, er der 740 km til Nordpolen.
Grønland er dermed det nordligste landområde på jorden.

Ligesom på Antarktis har der i det indre af Grønland samlet sig enorme mængder
af frossen nedbør. På midten er temperaturen næsten konstant under nulpunktet og
nedbøren smelter dermed ikke. Lag på lag af sne og is danner den i gennemsnit
1.500 m høje indlandsis, der presser overskydende is, som store og små isbjerge,
ud i havet. Kun 410.449 km2 eller 19% af øens areal på 2.166.086 km2 er isfrit,
idet indlandsisen dækker alt undtagen en snæver kant langs med randen. Øens
højeste punkt er Gunnbjørns fjeld, der er på 3.700 m; størstedelen af Grønland
ligger imidlertid under 1.500 meters højde.

Forskere har siden 50'erne ment, at indlandsisen, der dækker landet, faktisk kan
skjule tre separate øer, der blev dækket af gletsjere i løbet af den seneste
geologiske afkølingsperiode.

Vægten af den massive indlandsis har udøvet et tryk på det centrale areal, der
danner et bassin, der ligger mere end 300 m under havoverfladen. Isen flyder mod
kysten fra midten af øen.

Alle byer og bygder i Grønland er beliggende langs den isfri kyst; befolkningen
er koncentreret langs vestkysten. Den nordøstlige del af Grønland er ikke en del
af en kommune, men er i stedet for verdens største nationalpark. Mindst fire
videnskabelige ekspeditioners stationer og lejre er blevet etableret på
indlandsisen i den isdækkede centrale del af Grønland: Eismitte, North Ice,
Nord-GRIP Camp og The Raven Skiway. I øjeblikket er der en fast station, Summit
Camp, på indlandsisen. Forskerstationen ved Jørgen Brønlund Fjord, der udmunder
i Independence-fjorden, var indtil 1950 den nordligste permanente udpost i
verden.

Det nordligste Grønland, Peary Land, er ikke dækket af en iskappe, fordi luften
er for tør til at producere sne. Hvis indlandsisen på Grønland skulle smelte
helt væk, ville havoverfladen stige med mere end 7 m.

Mellem 1989 og 1993 borede amerikanske og europæiske klimaforskere et par 3 km
lange iskerner ud af Grønlands indlandsis. Analyser af lagdelingen og den
kemiske sammensætning af kernerne har skabt ny viden om klimaændringerne på den
nordlige halvkugle i løbet af 100.000 år og vist, at verdens vejr og temperatur
ofte har skiftet hurtigt fra en tilsyneladende stabil tilstand til en anden med
verdensomspændende konsekvenser. Gletsjere i Grønland bidrager også til en
stigning i det globale havniveau med et hurtigere tempo end tidligere antaget.
Mellem 1991 og 2004 viste overvågninger af vejret på et sted (Swiss Camp), at
den gennemsnitlige vintertemperatur var steget næsten 6 °C. Anden forskning har
vist, at højere snefald fra den nordatlantiske oscillation forårsagede det indre
af indlandsisen til at blive tykkere med et gennemsnit på 6 cm pr. år mellem
1994 og 2005.

En nylig undersøgelse tyder på, at planeten har været meget varmere for relativt
nylig i geologisk tid:

I 1996 fandt den amerikanske Top of the World-ekspedition verdens nordligste ø
ud for Grønland: ATOW1996. En endnu mere nordlig ø blev spottet under
ekspeditionens tilbagerejse, men øens status er endnu ikke bekræftet.

I 2007 blev eksistensen af en ny ø kundgjort. Uunartoq Qeqertoq (engelsk:
"Warming Island", Opvarmningsøen) har altid ligget ud for Grønlands kyst, men
har været dækket af en gletsjer. Denne gletsjer blev opdaget i 2002, da den
smeltede, og i 2007 var den fuldstændig smeltet væk, så øen kunne ses i sin
helhed. Øen fik status af "Place of the Year" i Oxford Atlas of the World i 2007

Grønlands geologiske historie går 3.800 mio. år tilbage og indeholder dannelser
fra næsten alle geologiske perioder. Således finder der dannelser fra det
tidligste prækambrium.

Der har været kulminedrift på Grønland i mindre grad både i 17-, 18- og
1900-tallet.

Under forhandlingerne om grønlandsk hjemmestyre var spørgsmålet om rettighederne
til den grønlandske undergrund – og dermed råstofferne på Grønland – et centralt
og vanskeligt forhandlingspunkt. Ønsket om en egentlig overdragelse af
rettighederne til råstofferne på Grønlands undergrund fra staten til den
fastboende befolkning på Grønland blev fremført med betydelig styrke af de
grønlandske forhandlere, men afstanden på dette punkt var så stor, at det eneste
mulige resultat viste sig at være det kompromis, der blev resultatet, nemlig at
"den fastboende befolkning på Grønland har grundlæggende rettigheder til
Grønlands naturgivne ressourcer". Derfor blev det fastsat ved lov, at
"forundersøgelse, efterforskning og udnyttelse" af de ikke-levende ressourcer
fandt sted i henhold til aftale mellem den danske regering og Landsstyret.
Bestemmelsen afgør således ikke spørgsmålet om, hvem der har ret til
råstofferne, men alene hvem der kan disponere over dem.

For at sikre den politiske ligestilling mellem Grønland og Danmark på
råstofområdet blev der etableret fælles beslutningskompetence, så der ikke kunne
træffes væsentlige beslutninger på området, uden at der var enighed mellem den
danske regering og Landsstyret. I praksis opnåedes dette ved at begge parter kan
nedlægge veto, hvis der udstedes en tilladelse til efterforskning eller
udnyttelse. Til dette formål oprettedes Fællesrådet vedrørende Mineralske
Råstoffer i Grønland, der var et dansk-grønlandsk politisk forum, hvor centrale
spørgsmål vedrørende råstofområdet drøftedes. Fællesrådets opgave var at følge
udviklingen på råstofområdet samt at afgive indstilling til den danske regering
og Landsstyret i forbindelse med udstedelse af tilladelser på råstofområdet.

Forvaltningen af råstofaktiviteterne på Grønland har siden 1. juli 1998 været
udøvet af Råstofdirektoratet i Godthåb, der var sekretariat for Fællesrådet, i
et tæt samarbejde med bl.a. Danmarks og Grønlands Geologiske Undersøgelser
(GEUS), Energistyrelsen og Danmarks Miljøundersøgelser (DMU). Som noget af det
første efter selvstyrets indførelse blev råstofområdet hjemtaget og hører i dag
under Grønlands ansvarsområder.

Det åbne hav virker i sommermånederne afkølende på luften, mens det i
vinterperioden virker opvarmende. Derfor er vintrene milde og somrene kølige
langs kysten i det sydlige Grønland, mens det langs kysten nord for
åbentvandsområdet er kølige somre og kolde vintre. Forskellen mellem vinter- og
sommertemperaturer vil endvidere øges desto længere man bevæger sig ind i
landet, hvor klimaet bliver fastlandspræget, med varme somre og kolde vintre.
Men da luften er tør, virker det ikke så drastisk, som det kan lyde. Således kan
man sammenligne temperaturerne for kystbyen Holsteinsborg med temperaturerne for
indlandsbygden Søndre Strømfjord, der ligger ca. 150 km fra kysten, men på
nogenlunde samme breddegrad som Holsteinsborg. I januar 2003 var
middeltemperaturen -12 °C i Søndre Strømfjord, mens den i Holsteinsborg var
-7 °C. I juli 2003 var middeltemperaturen 11 °C i Søndre Strømfjord, men kun
7 °C i Holsteinsbrog. Sommertemperaturerne fordelt over hele Grønland er
overraskende ensartede på grund af sommerens midnatssol nord for polarcirklen.

Den 30. juli 2013 måltes den højeste temperatur nogensinde i Grønland; 25,9 °C i
Maniitsoq (Sukkertoppen). Den laveste temperatur blev målt til -52,1 °C den 29.
januar 1989 i Hall Land i Nordgrønland.

Nedbørsforholdene varierer betydeligt på Grønland. I Sydgrønland varierer de
årlige nedbørsmængder fra ca. 800 til over 1.400 mm. Længere nordpå og inde i
landet aftager nedbørsmængderne kraftigt. I de nordligste egne og inde i landet
er den årlige nedbør således under 200 mm, mens den enkelte steder, f.eks. i
Peary Land, er så ubetydelig, at området kan betegnes som arktisk ørken.

Dagens længde varierer betydeligt på forskellige lokaliteter i Grønland alt
efter årstid. Nanortalik i Sydgrønland og Godthåb i Midtgrønland, der ligger syd
for polarcirklen, har ikke perioder med midnatssol eller polarnat og den længste
dag for de to lokaliteter er henholdsvis 18,5 og 20,5 timer. Ved polarcirklen
vil der være få dage med midnatssol og polarnat. Jo nordligere, jo længere
bliver de to perioder. I Ilulissat nord for polarcirklen er der således ca. to
måneder med midnatssol og polarnat, I Upernavik ca. tre måneder og i Thule knapt
fire måneder.

Der er veje i byerne, men ikke mellem byerne, fordi kysten har mange fjorde, der
ville nødvendiggøre færgeforbindelser eller broer. Der er dog et relativt
veludviklet system af veje i Søndre Strømfjord, ligesom der i et vist omfang
findes grusveje i Sydgrønland, mellem fåreholderstederne. Snescooter og
hundeslæde er også udbredte transportmidler, men kræver naturligvis et underlag
af sne.

De mest udbredte transportmidler er fly og helikoptere. Der er både
lufttransport internt i Grønland og mellem øen og andre nationer. Grønland har
to store internationale lufthavne, Narsarsuaq der er en tidligere amerikansk
luftbase i Sydgrønland, og Søndre Strømfjord, ligeledes en tidligere amerikansk
base. Søndre Strømfjord ligger 300 km nord for Godthåb og er Grønlands vigtigste
lufthavn. Disse to lufthavne fordeler trafikken til landets øvrige bosteder,
idet den videre befordring foregår med mindre fly af DHC-7- eller DHC-8-typen og
helikoptere, fx Sikorsky S-61. Ved begge lufthavne bor meget få mennesker,
hvoraf de fleste arbejder med at betjene de rejsende. Søndre Strømfjord er
gennem de sidste 20 år blevet Grønlands største bygd.. Man har igennem de senere
år opnået at almindelige små fly kan lande ved alle byer, hvor man førhen var
henvist til dyre helikopterrejser. Flytransport er i høj grad støttet fra det
offentlige; rutenettet er delt i en støttet del, der beflyves på såkaldte
servicekontrakter med selvstyret, og en kommerciel del, der beflyves som en
forretning.

Den vigtigste og største rute går fra Søndre Strømfjord til København. Der er
derudover forbindelser til Island og Canada. I maj 2007 igangsatte Air Greenland
en sommerrute til og fra Baltimore i USA,, men ruten blev indstillet den 10.
marts 2008 på grund af finansielle tab. Air Iceland opererer to gange om ugen
fra Keflavík til Jakobshavn. Ud over disse ruter er der internationale
flyvninger mellem Narsarsuaq og København. Air Iceland driver også ruter mellem
Reykjavík og Narsarsuaq, Jakobshavn og Godthåb på vestkysten og Kulusuk og
Scoresbysund på østkysten. Der er 12 lufthavne, fem heliporte og 42 helistop i
landet. Lufthavnene drives af Grønlands Lufthavnsvæsen.

Der er person- og fragttransport med kystnære færger i Grønland. Arctic Umiaq
Line sejler en gang om ugen, idet det tager 76 timer at gøre turen i hver
retning (fra Jakobshavn i Nord til Narsaq i syd). I Diskobugten kan man sejle
med Diskoline mellem flere byer og bygder.

Skibsfarten kan besværliggøres p.g.a isbjerge og tilfrossent havvand i
vintermånederne. Da der er tale om store afstande og ustabilt vejr, må man ofte
have tålmodighed, når man rejser i Grønland. Der er havneanlæg i 16 byer,
anløbs- og fiskeribroer i 60 bygder.

Folkekirken i Grønland er et stift med biskop. De tre landsdele har hver sin
provst. De gamle kommuner er stadig i kirkelig sammenhæng administrative
enheder, nemlig de såkaldte præstegæld. Der er således 17 præster, en i hver af
de gamle kommuner. Dog omfatter præstegældet i Paamiut begge kommunerne Ivittuut
og Paamiut. Det kommunale selvstyre er af væsentlig ældre dato end hjemmestyret.
Allerede i 1975 fik kommunerne den grad af selvstændighed de har i dag.
Kommunerne opnåede bl.a. ret til at udskrive skatter. De kommunale opgaver er
ikke defineret i nogen lov, men kommunerne har – som i Danmark – ret til selv at
bestemme hvilke opgaver de vil påtage sig, alene begrænset af lovgivningen. De
vigtigste kommunale opgaver er en række tekniske funktioner, sociale opgaver,
opgaver inden for kultur, undervisning og idræt samt lokale miljøopgaver.
Kommunerne er sammensluttet i de grønlandske kommuners landsforening, KANUKOKA
(Kalaallit Nunaanni Kommuneqarfiit Kattuffiat).

Grønlands befolkning er et blandingsfolk, overvejende af blandet inuit og
nordeuropæisk oprindelse med en større dansk etnisk minoritetsgruppe. Det er kun
140 år siden, den sidste indvandring fra Canada fandt sted. Vestgrønlænderne er
mere blandet med europæerne end øst- og nordgrønlænderne. Flertallet af det
grønlandske folk har grønlandsk som modersmål, mens et mindretal af de etniske
grønlændere, udover den danske minoritet, har dansk som modersmål.

I 2007 fik Den Nordatlantiske Gruppe lavet en undersøgelse af grønlændere i
Danmark, der viste, at der er ca. 13.200 personer af grønlandsk herkomst af
første og anden generation i Danmark. I den første generation er ca. 1/3 mænd og
2/3 kvinder.. Hvert år får De Grønlandske Huse også foretaget en optælling af
antallet af grønlændere i Danmark. Her medregnes alle personer, der er født i
Grønland. I 2011 var dette tal på knap 14.700 personer. Tallet har været støt
stigende de seneste år og er steget med 1.200 personer siden 2007.

Specielt tidligere i 17-1800-tallet var der mange blandede norsk-grønlandske
par, og blandt blandingsslægterne kan nævnes Dalager-, Egede- og
Motzfeldt-slægterne. Baggrunden er, at koloniembedsfolkene frem til 1814 var for
en stor dels vedkommende fra Norge. Mange af de tyske familienavne i Grønland,
som f.eks Chemnitz, Kleist og Kreutzmann, stammer fra koloniembedsfolk med tysk
baggrund (fra før 1864), specielt fra Slesvig-Holsten (Hertugdømmerne), som
giftede sig med grønlandske kvinder. Men der sås også navneadoption fra specielt
de kristne Herrnhut-missionærer Herrnhuter. De tyske missionærers efternavne
blev således i flere tilfælde overtaget af grønlandske familier som
familienavne.

Kultursammenstødet mellem nordboerne og inuit dokumenteres af arkæologiske fund,
fx er et fragment af en ringbrynje fundet i Grønland, mens en figur af
hvalrostand er blevet fundet i Bergen. Begge genstande er klare vidnesbyrd om
samhandelen.

Inuit-kulturen dominerede dog øen fra slutningen af middelalderen til
rekoloniseringen i det tidlige 18. århundrede, hvor den europæiske kultur blev
genindført. I dag er den grønlandske kultur en blanding af traditionel
inuitkultur og dansk kultur:

Grønlands musikkultur omfatter populære bands og kunstnere, bl.a. Chilly Friday
(rock), Siissisoq (rock), Nuuk Posse (hiphop) og Rasmus Lyberth, som deltog i
det danske melodigrandprix i 1979 med en sang på grønlandsk. Simon Lynge er den
første kunstner fra Grønland, der har fået et album udgivet i Det forenede
Kongerige, og som også har optrådt på den britiske Glastonbury Festival.
Grønlandsk musik omfatter også traditionel musik, der i vid udstrækning baseret
på sang og trommer.

Den grønlandske uddannelsessektor er opdelt i grundskoleuddannelser,
studieforberedende uddannelser, erhvervsuddannelser og videregående uddannelser.

I den grønlandske folkeskole er der 10 års undervisningspligt, og skolen er
opdelt i et yngstetrin for de første tre år, et mellemtrin der dækker de næste
fire år og et ældstetrin, der varer tre år. Der er trintest efter yngste- og
mellemtrinnet.

Der findes studieforberedende uddannelser i hele landet. Der er en handelsskole
og et gymnasium i Julianehåb, en handelsskole og et gymnasium i et Godthåb, et
gymnasium i Egedesminde og et kombineret teknisk og alment gymnasium i
Holsteinsborg. Der udbydes desuden gymnasiale suppleringskurser i Sukkertoppen
og i Holsteinsborg. Alle studieforberedende uddannelser er dansksprogede.

Erhvervsuddannelse består af skole- og praktikophold og varer typisk fra to til
fem år. En række uddannelser har indbygget skole- og praktikophold i Danmark;
nogle uddannelser foregår udelukkende i Grønland. Skoleophold i Grønland
gennemføres på brancheskolerne og på praktikpladser på grønlandske virksomheder.
Brancheskolerne omfatter handelsskolen i Julianehåb, Levnedsmiddelskolen INULI,
Grønlands Maritime Skole, handelsskolen i Godthåb, Center for
Sundhedsuddannelser, Bygge- og Anlægsskolen, Jern- og Metalskolen samt Fisker-
og Fangerskolen.

Herudover er der mulighed for at søge optagelse på uddannelser i Danmark og i
andre lande.

Den traditionelle grønlandske religion, som inuiterne før i tiden praktiserede,
har i nutiden kun en begrænset indflydelse. Leif Eriksson bragte år 1000
kristendommen til Grønland, men først med Hans Egede begyndte man at omvende
inuitter til kristendommen fra 1721.

98% af befolkningen er protestanter og 95% af den grønlandske befolkning er
evangelisk-luthersk. Biskoppen vurderer, at 85% af den grønlandske befolkning er
medlem af den danske folkekirke. Der findes også mindre religiøse samfund, som
katolikker, baptister, Jehovas vidner og tilhængere af Bahai.

Det Ny Testamente blev oversat til grønlandsk mellem 1766 til 1893, og den
første oversættelse af hele Bibelen blev afsluttet i 1900. En ny oversættelse
blev afsluttet i 2000.

I 1993 blev Grønland et selvstændigt stift. Nærmere regler for kirken i Grønland
fastsættes af landstinget. Sagsområdet er et eksempel på et område, der er
fuldstændig overgået til selvstyret. Da folkekirken er en del af grundloven kan
lovgivningen for den grønlandske kirke ændres af landstinget inden for disse
brede rammer. Der er p.t. ikke vedtaget en forvaltningslov for kirken i Grønland
og derfor er der opstået en ret speciel praksis. De grønlandske provstier har
eksempelvis selvstændige hovedkonti til egen drift og provstiets
præstelønninger, og forhandler direkte med centraladministrationen herom, som ét
eksempel på et krydsfelt uden afklaring. Biskoppen fører altså tilsynet med den
gejstlige betjening, men kan grundlæggende ikke ”gøre noget ved det” dersom et
område findes at skulle betjenes anderledes, idet provstens selvstændige
bevilling bliver bestemmende for hvad der skal ske. Den grønlandske kirke
forvaltes altså p.t. på provsteniveau. Der er imidlertid en forvaltningslov i
støbeskeen der dog ikke har været til vedtagelse endnu.

De to fremherskende sprog på Grønland er grønlandsk (kalaallisut) og dansk.
Kalaallisut er et inuitsprog, og dansk er et germansk sprog. Grønlandsk er det
sprog af de eskimo-aleutiske sprog, som tales af flest.

Kalaallisut indeholder tre indbyrdes relativt forskellige hoveddialekter:
Østgrønlandsk (tunumiutut), vestgrønlandsk (kitaamiutut), og nordgrønlandsk
(avanersuarmiutut/thule-sprog). Vestgrønlandsk er det dominerende sprog, men
ifølge UNESCO er dialekten sårbar (vulnerable), mens de to øvrige er i regulær
fare (definitely endangered).

Både grønlandsk og dansk har været anvendt i offentlige anliggender siden
indførelsen af hjemmestyret i 1979, og størstedelen af befolkningen kan tale
begge sprog. Grønlandsk blev det eneste officielle sprog i juni 2009. I praksis
er dansk stadig meget udbredt i administrationen, som et sprog for videregående
uddannelse, men også som den første eller eneste sprog for dele af befolkningen
i Godthåb og andre større byer. En debat om den rolle, grønlandsk og dansk skal
have i fremtidens samfund er i gang. Landet har ingen analfabetisme.

Man kan studere vestgrønlandsk på Eskimologi og Arktiske Studier på Københavns
Universitet.

Der undervises i engelsk i grønlandske skoler, og sproget bruges som tredje
sprog.

Fodbold er Grønlands nationalsport. Sporten er organiseret i Grønlands
Boldspil-Union (Kalaallit Nunaanni Arsaattartut Kattuffiat), der dog ikke er
medlem af FIFA. Grønland er derimod det 17. medlem af NF-Board.

Grønland deltager i Island Games og Arctic Winter Games. Begge afholdes hvert
andet år. I 2002 afholdt Godthåb AWG sammen med Iqaluit i Nunavut. Deltagerne
vandt Hodgson-trofæet for sportsånd i 1994 og 2002.



https://da.wikipedia.org/wiki/Schweiz

Schweiz (indtil 2012 på dansk også stavet Svejts, tysk: Die Schweiz, fransk:
Suisse, italiensk: Svizzera, rætoromansk: Svizra, latin: Helvetia) er en
indlandsstat i Centraleuropa. Landet grænser mod nord til Tyskland, mod øst til
Liechtenstein og Østrig, mod syd til Italien og mod vest til Frankrig. Landets
fulde navn er formelt Schweizerische Eidgenossenschaft (fransk Confédération
suisse, ital. Confederazione Svizzera, rætoromansk. Confederaziun svizra). For
at undgå identificering med et af landets fire sprog bruges desuden også det
latinske navn Confoederatio Helvetica.

Schweiz har eksisteret som en løs konføderation siden det 13. århundrede. Ifølge
landets nationalmyte grundlagdes staten den 1. august 1291 på en eng i Rütli ved
en edsaflæggelse. I sin nuværende form er Schweiz en føderal forbundsstat dannet
med forfatningen af 1848. Siden 1979 består den af 26 kantoner.
Befolkningstallet i Schweiz er på 7,5 mio., hvoraf 20 procent er udlændinge.
Schweiz er hverken sprogligt eller konfessionelt en enhed: De officielle sprog i
landet er tysk, fransk, italiensk og rætoromansk; 41 procent af schweizerne er
romerskkatolske og 40 procent er protestantiske. Schweiz' udenrigspolitiske
neutralitet er siden Wienerkongressen i 1815 anerkendt folkeretligt. Landet er i
dag medlem af EFTA, Europarådet, Verdenshandelsorganisationen og FN. Schweiz er
med en BNI per indbygger på 58.000 schweizerfranc (289.000 kr.) et af de
økonomisk stærkeste lande i verden. Tre fjerdedele af de erhvervsaktive er
beskæftiget i serviceerhverv.

Hovedstaden er Bern mens den største by er Zürich. Flere internationale
organisationer har hovedsæde i Schweiz, f.eks. det Internationale Røde Kors og
den Olympiske Komité, ligesom FN har sæde i Geneve.

Navnet Schweiz kommer fra Schwyz, der var det ene af de tre oprindelige områder
i edsforbundet, og i dag er navnet på en af kantonerne. I edsforbundenes krige
mod Habsburgerne spillede tropperne fra Schwyz en vigtig rolle. Samtidig havde
schwyzerne en stor betydning for den europæiske forretning med lejesoldater.
Efter slaget ved Sempach i 1386 blev navnet Swiz eller Sweiz legendarisk: tyske
og østrigske historikere benyttede nu denne betegnelse for alle i edsforbundet.
Det første vidnesbyrd om dette findes i et retsdokument fra Sigismund i 1415,
hvori Schweizere omtales.

Medlemmerne af edsforbundet anvendte imidlertid ikke navnet før efter
afslutningen af Schwaben-krigen i 1499, hvor de begyndte at anvende navnet i
trods mod det andre brugte som skældsord for edsforbundet. Officielt benyttede
man dog fortsat betegnelsen »edsforbund«. Først i det 18. århundrede begyndte
historikeren Johannes von Müller at betegne edsforbundets indbyggere
som »schweiziske edsforbundsmedlemmer« – Schweizerische Eidgenossen. I 1803 blev
begrebet først gang anvendt i forfatningen og dermed officielt anerkendt.

Betydningen af navnet Schwyz er ukendt, og da det ikke muligt at forklare
navnets betydning ud fra alemannisk eller latin, skal oprindelsen til navnet
sandsynligvis findes fra tiden før romerne bosatte sig i området. Historikere
fra det 15. og 16. århundrede beretter, at folket fra Schwyz var indvandret fra
nord på grund af en stor hungersnød. Sagnet fortæller, at Suit besejrede sin
bror Schejo i en tvekamp, og at han derfor måtte lægge navn til det nyerhvervede
land. I 972 har man første vidnesbyrd på en by, der kaldes Suittes. Navnet kan
muligvis stamme fra gammel højtysk swedan, der betyder ‘at brænde, at svide’
(jf. dansk/svensk svide, islandsk svíða), hvilket kan referere til svedjebruget
og skovrydningen for at gøre plads til bebyggelsen.

Efter Romerrigets fald bosatte burgundere og alemannere sig indenfor det
nuværende Schweiz' område, men blev sidenhen fortrængt af keltere. Indtil 746
underkastede befolkningsgrupperne sig frankerne og området var en del af
Frankerriget. Ved Frankerrigets deling blev det schweiziske område en del af
karolingernes østfrankiske rige, som senere blev til det Tysk-romerske rige.
Området hørte for størstedelens vedkommende til stamhertugdømmet Schwaben og til
Kongeriget Burgund.

De tre urkantoner eller såkaldte Waldstätte Uri, Schwyz og Unterwalden sluttede
sig i 1291 sammen i et forbund efter Rudolf 1. af Habsburgs død, for at beskytte
deres "gamle friheder". Forbundet blev beseglet med det såkaldte Bundesbrief,
der er dateret i begyndelsen af august 1291. I følge legenden skete besværgelsen
af forbundet på Rütli, der er en bjergeng ved Utlisøens vestbred. Legenden blev
for alvor udbredt i schweizernes bevidsthed, da Friedrich Schiller i 1804
offentliggjorde teaterstykket "Wilhelm Tell". I det 19. århundrede blev datoen
1. august 1291 anset som grundlæggelsen af det gamle edsforbund og dermed
fastlagt som den schweiziske nationaldag.

Det dårlige forhold mellem edsforbundets medlemmer og Habsburger-huset stammer
fra det tyske kongevalg den 25. november 1314, da wittelsbacheren Ludwig af
Bayern og habsburgeren Frederik den smukke samtidig blev valgt til tysk-romersk
konge. Edsforbundet holdt på Ludwig af Bayern, og sammen med dette blev et
overfald på klosteret Einsiedeln i Schwyz bevæggrund for, at Leopold 1. af
Østrig begyndte et krigstogt gennem edsforbundet, der dog endte med et nederlag
for ham i Morgarten-slaget. For at beskytte deres selvstændighed overfor
habsburgerne, tilsluttede Luzern, Zürich, Glarus, Zug og Bern i det 14.
århundrede sig til det gamle edsforbund.

Det kom til flere sammenstød med habsburgerne: i 1386 ved Sempach og i 1388 ved
Näfels lykkedes det for edsforbundet at slå flere habsburgske ridderhære. I 1415
erobrede de sågar det habsburgske stamland Aargau. En strid om toggenburgernes
arverettigheder førte 1436-1450 til krig mellem Zürich og de øvrige
forbundsmedlemmer, og Zürich kom som følge heraf i forbund med Habsburg. Da
habsburgerne på grund af store tab måtte trække sig tilbage ved et slag ved St.
Jakob an der Birs i 1444, var Zürich tvunget til at vende tilbage til
edsforbundet. Et slag om Thurgau endte med, at hertug Sigismund af Tyrol den 11.
juni 1474 i en fredstraktat måtte anerkende edsforbundet som en selvstændig
stat. I 1474 slog edsforbundet Karl 1. af Burgund. Bern og Fribourg ekspanderede
i det tidligere savoyisk og burgundisk kontrollerede Vaud, som de i 1536 helt
erobrede.

Den militære sejr over burgunderne styrkede edsforbundet, der modsatte sig
kejser Maximilian I.'s rigsreform. Maxilians forsøg på at få edsforbundet til at
forføje sig i Schwaben-krigen, endte i 1499 med Freden i Basel. Flere kantoner
trådte ind i edsforbundet, der indtil 1513 blev udvidet til tretten områder.

Ekspansionen af edsforbundet ned mod øvreitalien skete for at sikre alpepassene.
Herved blev edsforbundet involveret i den komplicerede italienske krig mellem
Habsburg, Frankrig, Republikken Venedig, paven, Spanien og de forskellige
italienske magthavere. Schweizergarden stammer også fra denne tid, som Pave
Julius 2. grundlagde i 1506. Indtil 1513 lykkedes det edsforbundet at erobre det
nuværende Ticino og Milano. Efter nederlaget mod Frankrig i Slaget ved Marignano
i 1515 sluttede den militære dominans i øvreitalien. Myten om schweizernes
uovervindelighed var modbevist, og det førte til en indbyrdes uenighed blandt
edsforbundets områder. Fra 1515 var kunne man således ikke udøve en effektiv
udenrigspolitik, og der begyndte en fase af inaktivitet, som senere skulle
benævnes "neutralitetspolitik".

Synoden i Basel fra 1431 og etableringen af byens universitet i 1460, gjorde den
til center for filosofi og humanisme. Basel tiltrak intellektuelle berømtheder
som Erasmus af Rotterdam, hvilket skulle lægge kimen til den schweiziske
reformation. En af Erasmus' elever var Ulrich Zwingli, som efter den katolske
kirkes opfattelse var kommet for langt væk fra Bibelens lære.

I 1518 blev Zwingli valgt til præst i Grossmünster i Zürich. I begyndelsen af
1520'erne satte han gang i den schweiziske reformation og fik hurtigt støtte fra
indbyggerne og det politiske styre. Dette førte til store forandringer i byens
styrelse. Reformationen spredte sig til fem andre kantoner, mens de sidste fem
kantoner holdt fast i den katolske tro. Dette førte til borgerkrige i 1529 og
1531, hvor Zwingli faldt på slagmarken.

Reformationen førte til store omvæltninger i kirkelivet. Kirkens ejendomme blev
beslaglagt til fordel for verdslige myndigheder, samtidig med at Bibelen blev
oversat til tysk og kirkens ritualer blev indskrænket. Samtidig blev
lejesoldater forbudt i de reformerte kantoner. Senere udviklede Jean Calvin
refomationen videre, og Schweiz blev herefter et fristed for franske Hugenotter
og andre protestanter, som flygtede fra undertrykkelse. Dette førte en stor
økonomisk og kulturel udvikling med sig.

Under Trediveårskrigen var Schweiz relativt fredeligt og stabilt, særlig på
grund af at de europæiske stormagter var afhængig af schweiziske lejesoldater.
Graubünden, der endnu ikke var med i konføderationen, deltog imidlertid i krigen
fra 1620. Dette førte til at området Valtellina blev tabt i 1623.

Ved den westfalske fred i 1648 anerkendte stormagterne Schweiz' uafhængighed af
det Tysk-romerske Rige.

I perioden der senere er blevet kendt som Ancien Régime, blev magten i højere og
højere grad koncentreret omkring nogle få store familier i hver kanton, som
satte de valgte byråd ud på en sidelinje. Det autoritære styre førte til flere
oprør. "Den schweiziske bondekrig" opstod som følge af en devaluering i Bern i
1653, og spredte sig hurtigt til andre kantoner. Oprøret blev efterfølgende
slået ned, men frygten for nye opstande gjorde at magthaverne satte gang i en
række refomer.

I et længere perspektiv førte bondekrigen til at Schweiz undgik enevældet, som
satte igennem med fuld styrke andre steder i Europa. Trods dette var der store
forskelle mellem styreformerne i kantonerne på denne tid. I Bern fortsatte det
autoritære styre, mens landkantonerne var relativt demokratiske, hvor vigtige
sager blev afgjort ved folkemøder, hvor alle voksne mænd havde stemmeret. Andre
byer som f.eks. Basel blev styret af de store lav.

1700-tallet var præget af en voksende industrialisering, hvor Schweiz bl.a. blev
kendt for sine urmagere og sin metallurgiindustri. Tekstilindustrien vokede også
hurtigt, og i slutningen af 1700-tallet var hele 25 procent af arbejdsstyrken
beskæftiget i industrivirksomheder.

På trods af økonomisk magt var Schweiz dårligt rustet til at stå imod
urolighederne i kølvandet på Den Franske Revolution. De schweiziske alpepas og
handelsruterne var vigtige for Frankrig, og efter at Napoleon Bonaparte havde
erobret Italien, satte han kursen nordover i foråret 1798. Bern faldt i marts
måned, hvilket skulle blive slutningen på den schweiziske føderation.

Under fransk beskyttelse blev "Den Helvetiske Republik" etableret, og selv om
denne kun skulle eksistere i fem år, introducerede den radikale reformer. Den
nye grundlov gav indbyggerne mange nye rettigheder og var baseret på den
radikale franske grundlov. Schweiz fik ny en centraliseret styreform, hvilket
mødte protester fra mange kantoner, som var vant til en stor autonomi. Dette
førte til borgerkrig, hvilket fik Napoleon til at intervenere og genoprette det
lokale selvstyre. Kantonerne blev samtidig tvunget i en alliance med Frankrig,
og tusindvis af schweizere kom i Napoleons armé.

Efter Napoleons fald blev der foretaget nogle grænsejusteringer på
Wienerkongressen, men Schweiz kom relativt godt ud af forhandlingerne. Selv om
enkelte områder måtte afstås til Østrig, blev det kompenseret ved at Wallis,
Neuchâtel og Genève kom med i føderationen. Samtidig garanterede de europæiske
stormagter for Schweiz' neutralitet.

Efter afslutningen af Napoleonskrigene kom Schweiz ind i en periode præget af
stor økonomisk vækst. Nye metoder i landbruget øgede madvareproduktionen
drastisk, samtidig med at tekstilindustrien blev mekaniseret. I denne periode
begyndte også de første turister at besøge Schweiz, særligt fra England.

1830-revolutionen i Frankrig inspirerede til krav om en ny og liberal
konstitution. I flere kantoner måtte de styrende klasser give efter, selv om de
konservative holdt stand flere steder. En ny grundlov blev udformet, men en øget
polarisering mellem kantonerne gjorde, at den aldrig blev vedtaget.
Urolighederne blussede op igen i 1840'erne, og i 1847 endte stridighederne i en
egentlig borgerkrig. Borgerkrigen varede imidlertid kun 25 dage, og de katolske
konservative kantoner tabte klart. I 1848 blev der derfor vedtaget en ny
grundlov, der i hovedtræk fortsat er gældende. Kantonerne fik igen et omfattende
selvstyre, og et nyt føderalt parlament blev oprettet efter forbillede fra den
amerikanske kongres. Bern blev valgt til ny hovedstad, og kantonerne
koordinerede vigtige områder som postvæsen, toldsatser og udenrigspolitik.

I 1847 åbnede landets første jernbanelinje mellem Zürich og Baden. Al
jernbaneudbygning skete i privat regi, hvilket førte til at Schweiz allerede i
1876 havde et stort men meget lidt samordnet jernbanenet på hele 2.000
kilometer. I 1898 blev det ved en folkeafstemning vedtaget at nationalisere
jernbanerne, og i 1902 blev Schweizerische Bundesbahnen dannet. Vigtige tunneler
stammer også fra denne tid, blandt andet Gotthardtunnelen, som gjorde det gamle
Skt. Gotthard-pas overflødigt.

Det lykkedes Schweiz at holde sig neutral inden 1. verdenskrig, men krigen førte
til gnidninger mellem de tysktalende og fransktalende dele af landet. Samtidig
blev arbejderklassen mobiliseret til neutralitetsvagt, men uden økonomisk
kompensation. For erhvervslivet gik krigen imidlertid bedre, da øgede priser på
verdensmarkedet og store eksportmuligheder til Tyskland og Frankrig gjorde, at
handelsbalancen hurtigt ændrede sig i schweizernes favør.

I november 1918 førte situationen til arbejderopstande flere steder i landet.
Regeringen, der var bekymret for en revolution som i Rusland, indsatte loyale
tropper fra bondestanden. Oprøret blev slået ned, men førte til dyb mistillid
mellem bønder og arbejdere i generationer fremover. Nogle af arbejdernes krav
blev imidlertid taget til følge, og der blev indført 48-timers arbejdsuge og et
proportionalt valgsystem.

Depressionen skabte store problemer i Schweiz, da industrieksporten blev lammet.
Samtidig spredte bankkrisen sig til landet, og arbejdsløsheden nåede nye højder.
I modsætning til nabolandene førte krisen imidlertid ikke til større tilslutning
til ekstremistiske partier, blandt andet fordi arbejdsgivere og fagforeninger
gik sammen for at løse krisen. Dette førte til en social stabilitet, som ikke
gav kommunister og fascister de samme muligheder som i blandt andet Tyskland.

Efterhånden som de totalitære nabolande begyndte at føre en aggressiv
udenrigspolitik uden at vestmagterne så ud til at reagere, begyndte schweizerne
at skabe et godt forhold til Hitler og Mussolini. Schweiz var det første land
der anerkendte Italiens annektion af Etiopien og Francos regering i Spanien. Den
tyske Anschluss af Østrig fik imidlertid Schweiz til at gå tilbage til
neutralitetslinjen. Samtidig begyndte Schweiz at opruste forsvaret, da selv de
forsvarsskeptiske socialdemokrater så de truende farer.

Efter Frankrigs fald i 1940 var Schweiz fuldstændig omgivet af Tyskland og
tyskallierede. Stærke kræfter i schweizisk politik var parat til at "indse
realiteterne" og samarbejde med de da tilsyneladende uovervindelige tyskere. Men
militæret under ledelse af Henri Guisan ville det anderledes. På kort tid fik
Schweiz bygget et netværk af bjergfæstninger, og store mængder ammunition og
våben blev deponeret i Alperne. Ideen var at afskrække Tyskland fra invasion,
hvilket lykkedes for schweizerne. Samtidig tjente både Tyskland og Schweiz på
handel under krigen, hvilket også gjorde, at Hitler ikke havde grund til at
invadere Schweiz. I eftertiden har Schweiz fået meget kritik for sin handel med
Nazi-Tyskland, da betalingen ofte skete med guld røvet fra okkuperede
centralbanker og til en vis grad fra koncentrationslejrfanger.

Efter krigen var flere allierede lande skeptiske overfor Schweiz på grund af
handelen med Tyskland. I 1946 blev Schweiz af de vestallierede, og særligt USA,
tvunget til at tilbagebetale 250 mio. francs til de okkuperede centralbanker.
Schweiz valgte at stå uden for FN indtil 2002 hvor landet blev medlem, dog
holder Schweiz stadig linjen med streng neutralitet.

I 1959 indførte man den såkalde trylleformel (Zauberformel) (se
politik-afsnittet), som gav regeringen en unik arbejdsro til at gennemføre en
langsigtet politik, som har medført en lav arbejdsløshed og en jævn økonomisk
vækst gennem det meste af efterkrigstiden.

I 1970'erne blev det schweiziske samfund mere liberalt og moderne. I 1971 fik
kvinder stemmeret til føderal valg (men i Appenzell Innerrhoden fik kvinder ikke
stemmeret før i 1990). Samtidig blev den stive ægteskabslovgivning blødt op, og
fra 1981 garanterede et grundlovstillæg lige rettigheder for mænd og kvinder.

Den stærke schweiziske økonomi tiltrak mange immigranter i 1980'erne, blandt
andet fra Jugoslavien og Tyrkiet, hvilket har givet en vis modstand mod
indvandring i den schweiziske befolkning, og Schweizerische Volkspartei har
opnået stor tilslutning bl.a. på grund af dette.

Schweiz grænser mod nord til Tyskland (345,7 km grænse), mod øst til
Liechtenstein (41,1 km) og Østrig (165,1 km), mod syd til Italien (734,2 km) og
mod vest til Frankrig (571,8 km). Mod nordøst udgør Bodensøen en del af grænsen
og mod sydvest ligger Genevesøen som grænse. Schweiz har en samlet grænselængde
på 1.857,9 km. Rhinen danner østgrænse mod Liechtenstein og Østrig, og
Jurabjergene ligger på grænsen til Frankrig.

Schweiz kan opdeles i fem geografiske områder, som har store klimatiske
forskelle: det rå landskab i Jurabjergene, det lave dels bakkede landskab
Mittelland, foralperne som udgør overgangen mellem mittelland og Alperne,
Alperne samt alpesydsiden, hvor vejret ofte adskiller sig fra vejret på alpernes
nordside.

38 % (14.813 km²) af arealet i Schweiz udnyttes til landbrug, 30,4 %
(12.522 km²) består af skov. 5,8 % (2.418 km²) af landets areal er bebygget,
mens 25,5 % (10.531²) – fortrinsvis i bjergene – er uproduktivt naturområde.

Den geologiske struktur i Schweiz er i hovedtræk opstået gennem den fra Afrika
løsrevne adriatiske mikroplades kollision med Europa. Geologisk opdeles Schweiz
i fem hovedregioner: Alperne består i sin kerne af granit, Jurabjergene der er
yngre foldebjerge af kalksten. Mellem Jura og Alperne ligger det dels flade dels
bakkede Mittelland. Hertil kommer Posletten og Oberrhein-dalen omkring Basel.

I Schweiz findes mere end 74 bjerge, der er over 4.000 m høje. Heraf befinder 55
sig helt i Schweiz og 19 ligger langs grænsen til Italien. De tolv højeste
bjerge i Schweiz befinder sig i Wallis-Alperne. Det højeste bjerg her er
Dufourspitze i Monte Rosa-massivet med 4.634 m.o.h. Dafourspitze er samtidig det
højeste punkt i Schweiz, selvom det delvis befinder sig på italiensk
territorium. Det højeste bjerg, der helt ligger på schweizisk territorium, er
bjerget Dom i Wallis-Alperne med en højde på 4.545 m.o.h. Schweiz' kendteste
bjerg i udlandet er Matterhorn (4.478 m.o.h.), der ligeledes ligger i
Wallis-Alperne.

De mest markante punkter i østalperne er Piz Bernina (4.049 m.o.h.), der er det
østligste bjerg over 4.000 m i Alperne, og Piz Palü (3.901 m.o.h.).

I foralperne er bjergene mindre. Kendte punkter er her bjerget Pilatus ved
Luzern (2.132 m.o.h.), Mythen (1.898 m.o.h.), Rigi (1.797 m.o.h.) samt Säntis
(2.502 m.o.h.).

De største bjerge i Jurabjergene ligger i Frankrig. Det højeste jurabjerg i
Schweiz er Mont Tendre med 1.679 m.o.h.

Schweiz har på grund af sin topografiske struktur og et landskab skabt af
istidens mange gletsjere omkring 1.500 søer, hvoraf hovedparten er små
bjergsøer. Den største sø i Schweiz er Genevesøen med 580 km² på grænsen til
Frankrig. 60 % af søen ligger i schweizisk territorium. Bodensøen på grænsen til
Tyskland og Østrig er med sine 536 km² lidt mindre. Grænserne i Bodensøerne er
ikke fastlagt, men 24 % af søens bred er beliggende i Schweiz. Lago Maggiore på
grænsen til Italien, hvoraf 19 % ligger indenfor schweizisk territorium, er med
sine 193 m.o.h. det laveste punkt i Schweiz. De største søer, der udelukkende
ligger på schweizisk territorium, er Neunburgersee (215 km²), Vierwaldstättersee
(114 km²) og Zürichsee (88 km²).

To af Europas store floder, Rhinen og Rhône, har deres udspring i Schweiz. De
udspringer begge fra Gotthardmassivet. Flere af Europas vandskel går gennem
Schweiz og deler løbene mod Nordsøen, Middelhavet og Sortehavet.

Rhinen dannes ved de to vandløb Vorderrhein og Hinterrhein, der løber sammen ved
Reichenau i kantonen Graubünden. Vorderrhein udspringer i det østlige
Gotthardmassiv, mens Hinterrhein udspringer i den sydligere beliggende Rheinwald
i nærheden af San Bernadino passet. Rhinen flyder fra Reichenau i nordlig
retning gennem Rhindalen og danner grænse til Liechtenstein og det østrigske
forbundsland Vorarlberg for derefter at løbe ud i Bodensøen.

Ved Konstanz løber Rhinen videre i vestlig retning og danner for en stor del
grænse til Tyskland. Ved Schaffhausen danner floden centraleuropas største
vandfald, Rheinfall. Videre løber Rhinen gennem Basel og forlader derefter
Schweiz i nordlig retning og udmunder i Nordsøen.

Rhône udspringer i den vestlige side af Gotthardmassivet og flyder gennem
kantonen Wallis til Genevesøen. Fra søens vestlige side flyder floden videre
gennem byen Geneve og forlader derefter schweizisk territorium og flyder videre
mod udløbet i Middelhavet.

Med undtagelse af søerne i Engadin og Ticino udmunder alle søer og vandløb i
Schweiz i Rhinen eller i Rhône. Inn udspringer syd for Sankt Moritz i Engadin.
Den flyder gennem Silsersee og Silvaplanersee i østlig retning og forlader
Schweiz ved Vinadi. Derefter flyder den bl.a. gennem de østrigske byer Landeck
og Innsbruck og munder ud i Donau i Passau i Bayern. Donau udmunder i
Sortehavet. Floden Ticono, der har lagt navn til kantonen af samme navn,
udspringer i det sydlige Gotthardmassiv og flyder mod syd til Lago Maggiore,
hvor den forlader Schweiz for at udmunde i Po, der udmunder i Adriaterhavet.

Indenfor Schweiz er Rhinen med 375 km den længste flod, efterfulgt af Aare med
195 km. Rhône har en samlet længde på 264 km i Schweiz.

Mens regnmængderne i det indre Schweiz, i Alperne og i Ticino ligger
gennemsnitligt omkring 2.000 mm om året, er regnmængden i Wallis kun 550 mm
årligt. Det tørreste sted i Schweiz er Ackersand med 521 mm om året i
gennemsnit. I Mittelland er regnmængden omkring 1.000–1.500 mm. Med undtagelse
af Rhônedalen er nedbørsmængderne om sommeren omkring dobbelt så store som om
vinteren. Således er månedsmiddelregnen i Zürich i januar 73 mm og i juni
131 mm. Månedsmiddelnedbøren i Sion i Rhônedalen er derimod 40 mm i juli og
61 mm i januar. Afhængig af højderne falder meget nedbør som sne. Først og
fremmest i Alperne og foralperne, hvor der i månedsvis kan ligge et tæt snelag.
Til sammenligning sner det sjældent i regionerne omkring Genf og Basel samt i
Sydticino, hvor der også kan være vintre uden snedække.

Temperaturerne i Schweiz er ligeledes afhængig af højderne. Tendensen viser, at
temperaturerne er lidt højere i vest end i øst (omkring 1 °C). Generelt ligger
temperaturen i de koldeste måneder mellem –1 til +1 °C. I juli, som er den
varmeste måned, ligger temperaturen omkring 16 til 19 °C. Den gennemsnitligt
varmeste by er Locarno-Monti med et årsgennemsnit på 11,5 °C; det koldeste sted
er Jungfraujoch med –7,5 °C. Varmerekoden er sat i Grono med 41,5 °C den 11.
august 2003, mens kulderekorden med –41,8 °C er sat i La Brévine den 12. januar
1987.

Mens hagl er sjældent i Alperne, i Romandie og i Ticino, var intensiteten i
perioden 1999–2002 på sit højeste i Emmental, Laufental og i Toggenburg. Her
haglede det i årsgennemsnit indtil 60 minutter. I andre regioner begrænser hagl
sig til mindre end 30 minutter om året.

Tåge er udbredt i hele Mittelland. Den er særlig hyppig langs Aare, den nordlige
del af Reuss og i Thurgau, hvor den først og fremmest optræder om efteråret, men
også om vinteren og det tidlige forår, ofte i flere uger.

Fønvind forekommer hyppigt i Schweiz (dog sjældent i jurabjergene) ligesom den
kolde Bise-vind (som regel ikke i Sydschweiz). Den højest målte vindhastighed er
285 km/t (Jungfraujoch, 27. februar 1990).

30 procent af Schweiz' landområde er dækket af skov. I Alperne dominerer
nåleskov (ædelgran, rødgran, lærk, Cembra-Fyr). Skovene i Alperne har en vigtig
funktion som værn mod laviner og mod højvande (idet skoven opfanger
regnmængderne og afgiver dem langsomt igen). I Mittelland, Jura og på
alpesysiden under 1.000 m vokser løvskov. I Ticino findes som en regional særhed
udbredte kastanjeskove.

I Schweiz findes anslået omkring 40.000 dyrearter, hvoraf ca. 30.000 er
insekter. Kun omkring 9.500 af disse 40.000 arter er beskrevet.

Der findes kun 83 pattedyrarter, hvoraf den største del er flagermus og andre
små pattedyr. Alle store rovdyr er forsvundet i Schweiz indenfor de seneste
hundreder år. I dag har man erkendt vigtigheden af rovdyrene i et sundt
økosystem og har stillet los, ulve og bjørne under naturbeskyttelse. Lossen er
genindført i Schweiz og strejfer nu omkring i Jurabjergene og i Alperne. Ulven
er indvandret fra Italien og Frankrig. I den sydøstlige del af Graubünden har
man siden 2005 kunnet møde brune bjørne på schweizisk territorium, dog uden at
de tilsyneladende har villet opbygge en population. Det hyppigste rovdyr er rød
ræv, som også trives i byerne. Ræve var ofte bærere af rabies, men takket være
en stor indsats har der ikke været tilfælde af rabies i Schweiz i mange år.
Grævling bor ofte sammen med ræve i de samme huler, hvorfor de led stærkt under
forfølgelsen af ræve. Ved siden af lossen findes der også populationer af
vildkatte i Jura. Odder (dyr) er forsvundet fra Schweiz siden 1990, hvor
hovedgrunden antages at være vandets tilstand med formindskelse af
fiskebestanden. Husmår findes ofte i beboede områder, mens skovmåren er mere
sjælden og er sky overfor mennesker.

For hovdyrenes vedkommende er mange arter også forsvundet fra Schweiz, f.eks.
europæisk bison og Elg. Alpestenbuk er genindført i Schweiz, og den lever nu i
Alpernes højområder. I den sydvestlige del af Wallis (Unterwallis) findes to
kolonier af europæisk mufflon, der er indvandret fra Frankrig. Gemse er
almindelig i højtliggende regioner af Alperne og Jura. Største hjorteart er
Kronhjort, mens den mindste hjort er dådyr. Dådyret er samtidig den hyppigst
forekommende hjorteart og lever i Mittelland og Jura. I det
zürcherisch-schaffhausische grænseområde ved Rafzerfeld findes der sikahjort.
Under 2. verdenskrig slap en flok ud af en afspærring i Sydtyskland, og denne
har nu bredt sig til Schweiz. I nogle regioner er vildsvin også hyppigt
forekommende. Blandt gnavere er Bæver blevet genindført til Schweiz.

De mange schweiziske søer og floder er vigtige leve- og overvintringsområder for
landets mange fuglearter. Her overvintrer årligt tusinder af troldænder,
taffelænder og rødhovedede ænder samt blishøns, laksænder og toppede
lappedykkere. Indenfor Falke-ordenen er frem for alt Tårnfalk og Musvåge
almindelig, men også rød- og sort glente forekommer regelmæsigt. Også bestanden
af duehøg og spurvehøg er genskabt og nu stabil. Den udryddede lammegrib er
udsat i den Schweiziske nationalpark og i 2007 rugede tre par for første gang i
Schweiz.

Af fasanfugle lever hjerpe, fjeldrype, urfugl og tjur i Alperne og i Jura.
Bestanden af tjur er imidlertid truet af såvel alpeturisme som af skovdrift, og
fuglen er forsvundet fra mange områder af Foralperne og Jura. Agerhøne,
Engsnarre og storspove er andre fugle, der er truet i Schweiz.

I Schweiz lever mange ugler såsom natugle, skovhornugle, stor hornugle,
spurveugle samt perleugle og slørugle. I de gamle bjergskove lever mange
spætter. Spurvefugle er rigt repræsenteret.

Blandt krybdyr er der mange slanger, der holder af at være i de solrige sydlige
alpedale, f.eks. den giftige aspishugorm. I højområderne i Alperne og Jura lever
endvidere den giftige hugorm. Mere almindelig og udbredt er dog de ugiftige
slanger såsom snog og rudesnog. I visse lave søer forekommer også europæisk
sumpskildpadde.

Padder er meget udbredt, og butsnudet frø, skrubtudse og bjergsalamander er alle
hyppigt forekommende.

Det samlede befolkningstal for Schweiz var pr. 31. december 2007 7,6 mio,
hvilket var en stigning på 1,1 % i forhold til året før. Siden begyndelsen af
det 20. århundrede er indbyggertallet i Schweiz mere end fordoblet, fra 3,3 i
1900 til de nuværende 7,6 mio. Befolkningsvæksten nåede sit højdepunkt i
perioden mellem 1950 og 1970.

Antallet af udlændinge bosat i Schweiz var i 2007 1,6 mio. svarende til 21,1 %.
Schweiz har siden 1981 oplevet en langsommere vækst af egne statsborgere og øget
vækst blandt udlændinge. I hele 10-årsperioden fra 1997 har væksten blandt de
schweiziske statsborgere været 4,7 %, mens væksten i udenlandske statsborgere
udgjorde 16,5 %.

Den demografiske fremskrivning viser, at befolkningen i 2036 stiger til 8,2 mio.
samt at den i 2050 vil være 8,1 mio. Andelen af indbyggere på 65 år og derover
vil stige fra de nuværende 16 % til 28 % i 2050. Det betyder, at der vil være 51
indbyggere i pensionsalderen, for hver gang der er 100 i den erhvervsaktive
alder mod de nuværende 26.

Artikel 4 i den schweiziske forfatning slår fast, at tysk, fransk, italiensk og
rætoromansk er officielle sprog i landet. I artikel 70 hedder det endvidere, at
tysk, fransk og italiensk er officielle sprog i statsforvaltningen, samt at der
i kontakten med rætoromansk borgere skal anvendes rætoromansk.

Antallet af oprindelige nomadefolk indgår ikke i de officielle folketællinger,
men man antager at de ligger omkring 35.000, hvoraf 3-5.000 fortsat er farende
folk. Det er særligt Jenischefolket, der er udbredt i Schweiz. Det svarer
således til knap 0,5 procent af befolkningen, som lever spredt i landet. Ved
siden af deres egne sprog taler de fleste et af de officielle schweiziske sprog.

Gennem indvandring tales andre sprog i dag af et større antal indbyggere, og 9 %
af befolkningen i Schweiz taler således et andet sprog end de officielle
nationalsprog. Det mest udbredte sprog er serbokroatisk, der tales af 1,5 % af
befolkningen.

I følge den seneste folketælling i 2000 fordeler det religiøse tilhørsforhold
sig således:

Religionsfrihed er forankret som en forfatningsmæssig ret. Det er overladt til
kantonerne at tage stilling til, om man vil lade udvalgte religionsfællesskaber
opnå status som folkekirker, dvs. økonomisk understøttet af samfundet. I de
fleste kantoner har den romersk-katolske kirke og den protestantiske kirke
opnået denne ret, og i enkelte kantoner har ydermere den kristkatolske kirke
opnået denne status. I nogle af de vestschweiziske kantoner findes ingen af
sådanne folkekirker, fordi forholdet mellem kirke og stat her er fuldstændig
adskilt.

Den kristkatolske kirke har kun betydende udbredelse i dele af nordvestschweiz.
Med 0,33 % er buddhisme stærkere repræsenteret end i andre europæiske lande. Der
findes synagoger, mosker og buddhistiske templer i flere større byer i Schweiz.

Den største by i Schweiz er Zürich med omkring 367.000 indbyggere. Byregionen
omfatter 1.080.000 indbyggere. Andre storbyer er Genève med 185.000 indbyggere,
Basel med 166.000 indbyggere, hovedstaden Bern med 127.000 indbyggere og
Lausanne med 117.000 indbyggere.

De største byer med færre end 100.000 indbyggere er Winterthur (99.400), St.
Gallen (70.000) og Luzern (57.500). Befolkningstætheden er størst i Mittelland
og mindst i alpeområdet og Jura.

Schweiz er på mange måder en særlig stat. Landets nationale identitet baserer
sig ikke på et fælles sprog eller en fælles kultur men i højere grad på en
fælles historie, fælles myter og på en fælles tradition for frihed, direkte
demokrati og føderalisme. Hertil kommer også den fælles følelse af at være et
"særligt" tilfælde i Europa, hvor neutralitet og flere ligestillede sprog er en
del af nationens værdier.

Schweiz er en forfatningsbestemt føderal republik. Den adskiller sig blandt
andet fra andre republikker ved:

Den moderne schweiziske stat er baseret på grundloven af 1848. Seneste mindre
grundlovsændring er sket i 1999.

På føderalt niveau følges principperne om magtens deling, hvilket betyder, at
den føderale mynidighed er delt i tre:

Af de øvrige partier i Schweiz har Grüne Partei der Schweiz (GPS) den største
stemmeandel (2007: 9.6 %), og er således landets femtestørste parti.

Schweiz er kendt for sit direkte demokrati, som er unikt (der findes dog et
tilsvarende system i Liechtenstein). Alle vigtige love siden 1848 er besluttet
gennem folkeafstemninger.

Enhver schweizisk statsborger kan forsøge at omstøde en lov vedtaget af
parlamentet. Hvis personen kan samle 50.000 underskrifter mod loven i løbet af
de første et hundrede dage efter at den er vedtaget, vil der blive holdt en
folkeafstemning, hvor loven enten vedtages eller forkastes. Folkeafstemningen
afgøres ved simpelt flertal.

Enhver borger kan foreslå grundlovsændringer. Her kræves 100.000 underskrifter
samlet i løbet af 18 måneder. I folkeafstemninger om grundlovsændringer kan
Forbundsrådet komme med modforslag, som bliver sat op imod det oprindelige
forslag på stemmesedlen. For at få vedtaget en grundlovsændring skal der både
være et flertal blandt vælgerne samlet og et flertal af kantoner.

Schweiz består af 26 kantoner (delstater) med hver sit våben, se heraldisk
galleri. Disse har en meget høj grad af selvstyre med egne forfatninger. Hver
kanton har sin egen lovgivende forsamling, regering og dømmende magt. Direkte
demokrati er en vigtig del af beslutningsprocessen i kantonerne.
Lovgivningsmyndigheden lægges i de fleste kantoner i folkevalgte
regionsforsamlinger, selvom enkelte kantoner lader lovgivningen ske i
folkeforsamlinger, hvor vælgerne stemmer om lovene under forsamlingen.
Kantonregeringerne vælges direkte af vælgerne.

Kantonbegrebet stammer tilbage til de oprindelige tre kantoner Unterwalden,
Schwyz og Uri, der dannede det oprindelige edsforbund i 1291.

Kantonerne er meget forskellige i størrelse. Befolkningstallet varierer mellem
15.000 (Appenzell Innerrhoden) og 1,3 mio. (Zürich) og den fysiske størrelse
varierer mellem 37 km² (Basel-Stadt) og 7.105 km² (Graubünden).

Schweiz definerer sig som udenrigspolitisk neutral, hvilket blev anerkendt ved
Wienerkongressen i 1815. Schweiz' evige neutralitet er stadig internationalt
anerkendt.

Schweiz er medlem er flere internationale organisationer. Som et af de sidste
lande indtrådte Schweiz i FN i 2002, men var det første land i verden, hvor
befolkningen tog stilling til medlemskabet ved en folkeafstemning. Schweiz er
også medlem af OSCE, Europarådet og EFTA. Landet deltager endvidere i NATOs
Partnerskab for fred og har ratificeret Kyoto-aftalen. Schweiz er medlem af FN's
menneskerettighedsråd.

Schweiz er hverken medlem af EU eller EØS, men der er indgået bilaterale aftaler
om bl.a. personers fri bevægelighed, luft- og landtrafik, landbrug, tekniske
handelshindringer og forskning. Landet har efter en folkeafstemning i 2005
desuden underskrevet Schengen-aftalen, og fra den 12. december 2008 trådte
aftalen i kraft, hvorved personkontrollen ved Schweiz' grænser ophørte. Dog blev
personkontrollen i lufthavnene først fjernet den 29. marts 2009. Varekontrollen
opretholdes, da Schweiz ikke har indgået en toldaftale med EU.

Schweizer Armee er Schweiz' væbnede styrker, der består af hær og luftvåben. Da
Schweiz er en indlandsstat har man ingen marine. På de grænseoverskridende søer
benyttes militære motorbåde (motorbådskompagniet). Forsvarets samlede budget er
omkring 4,6 mia. CHF.

Det særlige ved forsvaret i Schweiz er dets militssystem. Der findes således kun
omkring 5 procent professionelle soldater. Alle øvrige i forsvaret er
værnepligtige i alderen 20 til 34 år (i særlige tilfælde op til 50 år).
Værnepligten omfatter alle mandlige schweiziske borgere, der i en alder af 19 år
indkaldes til session. For kvinder er dette frivilligt.

Cirka to tredjedele består sessionen som tjenstduelige. De ikke-duelige skal
årligt betale en militærpligterstatningsskat eller de kan indtræde i
civilforsvaret. Hvis man af samvittighedsmæssige årsager ikke ønsker at
gennemføre militærtjeneste, findes der mulighed for civiltjeneste, der for det
meste består af socialt arbejde. Civiltjenesten er dog 1,5 gang militærtjeneste,
og er derfor ikke et attraktivt alternativ. Tjenestefritagelse er i princippet
muligt i Schweiz, men det kræver store anstrengelser at få det bevilliget. I
løbet af et år bliver omkring 20.000 schweizere af begge køn uddannet på
rekrutskole med en varighed på 18 til 21 uger.

Det er ikke tilladt for schweiziske borgere at tjene som lejesoldater i en
fremmed stats hær. Undtaget herfra er dog tjeneste i Schweizergarden i
Vatikanet.

Schweiz har haft tre generalmobiliseringer til beskyttelse af landets integritet
og neutralitet. Den første fandt sted i forbindelse med den fransk-tyske krig i
1870/71. Den anden skete som en reaktion på udbrudet af 1. verdenskrig; for at
forhindre Frankrig eller Tyskland at marschere gennem Schweiz blev der indført
generalmobilisering den 2. august 1914. Den tredje fandt sted den 1. september
1939 ved udbrudet af 2. verdenskrig.

Der i alt (i 2006) 36 almene privathospitaler og 105 offentlige. Hertil kommer
94 private specialklinikker og 98 offentlige (f.eks. psykiatriske klinikker,
rehabiliteringscentre osv). De 141 almene hospitaler beskæftiger 95.730
medarbejdere, mens 32.500 er beskæftiget i private og offentlige klinikker.
Omkostningerne til sundhedsvæsenet i Schweiz var i 2005 52,7 mia CHF svarende
til 11,4 % af bruttonationalproduktet. Per indbygger udgør det 7.025 CHF (ca.
33.000 kr).

Med 5 år begynder børnene i Vorschule som svarer til børnehave og er et toårigt
forløb.

Med 7 år påbegynder børnene det 5-årige forløb i Primarschule. Når dette forløb
er afsluttet fortsætter børnene i 12-årsalderen til Sekundarstuffe, hvor der
skal vælges mellem 3 skoleniveauer, alt efter hvilken uddannelse børnene skal
have senere i livet. Sekundarstufe består af to trin, hvor den obligatoriske
skolegang slutter med første trin. Længden af forløbet er forskelligt mellem
kantonerne, men som regel er det samlede forløb med primarschule og første
sekundarstufe i alt ni år. Lærebøgerne er også forskellige i kantonerne, men med
afslutningen af det obligatoriske skoleforløb skal eleverne have mindst samme
niveau.

Den almene uddannelse giver adgang til det såkaldte Tertiärstufe, der består af
handelshøjskoler, universiteter, faghøjskoler og pædagogiske højskoler.

Omkring 3,7 % af befolkningen arbejder indenfor landbrug. Mange små landbrug,
landets ugunstige topografi, høje lønninger og strenge forskrifter for dyrehold
og landskabsbeskyttelse indvirker negativt på den internationale
konkurrenceformåen. Med den tiltagende åbning af verdensmarkederne gennem WTO
står de schweziske landbrug under pres. Sektoren er imidlertid under forandring,
og der opstår flere store landbrug i det fladere Mittelland. Således var der en
nedgang i antallet af beskæftigede i landbruget fra 1990 til 2000 på 32.000
personer svarende til næsten 25 %. Antallet af landbrug sank også med cirka
25 %, mens det samlede landbrugsareal stort set ikke ændrede sig.

I de bjergrige egne er dyrehold og mælkeproduktion dominerende. I Mittelland
ligger vægten imidlertid på korn-, kartoffel- og roedyrkning. I det østlige
Schweiz og Wallis er der en markant frugtdyrkning, mens vin primært dyrkes i det
vestlige Schweiz.

Landet har ikke mange naturlige råstoffer, og der udvindes typisk grus, kalk,
ler, granit og salt.

Vandkraft er imidlertid en vigtig naturgiven ressource, hvor omkring to
tredjedele af landet forsynes fra mere end 500 små og stor vandkraftværker.

Den største del af bruttonationalindkomsten kommer fra den sekundære og tertiære
sektor. Schweizisk industri er hovedsagelig afhængig af importerede råvarer som
forædles og sælges på eksportmarkedet. Det høje uddannelsesniveau i Schweiz
giver landet en førende position indenfor højteknologisk produktion, og Schweiz
er stærk indenfor bioteknologi og kemisk industri samt præcisionsinstrumenter og
fødevareforædling. Schweiz har relativt få store selskaber i international
målestok; blandt de største er Nestlé og Novartis.

Bruttonationalproduktet i Schweiz var i 2006 omkring 486 mia. CHF., hvilket
svarer til cirka 64.400 CHF pr. indbygger (ca. 300.000 kr).

Schweiz' vigtigste eksportland er Tyskland, der tegner sig for 20,1 % af
eksporten. Derefter følger USA med 10,3 %, Italien med 8,9 %, Frankrig med
8,6 %, England med 4,7 % samt Japan med 3,6 %. De vigtigste importlande er
Tyskland med 33,3 %, Italien med 11,1 %, Frankrig med 10,3 %, USA med 5,0 % og
England med 4,6 %. EU's marked har stor betydning for Schweiz, da mere end 80 %
af landets udenrigshandel går hertil.

Schweiz har med omkring 122 m/km² det tætteste jernbanenet i verden (undtagen
Vatikanet og Monaco). Dette på trods af, at to tredjedele af landet er dækket af
bjerge. Byer, der ikke ligger ved jernbaner, betjenes generelt af private
buslinjer eller af Postauto, der er betegnelsen i Schweiz for busser, der køres
af Die Schweizerische Post. Det schweiziske jernbanenet er på i alt på 5.068 km,
hvoraf 3.686 km er normalsporet. Størstedelen er elektrificeret.
Smalsporsbanerne har en samlet længde på 1.382 km. Det samlede rutenet for
postbusserne er 10.400 km. Der er 692 jernbanetunneler med en samlet længde på
434 km, og der er 8.079 jernbanebroer med en samlet længde på 135,5 km.
Endvidere er der 1.861 stationer.

Med en samlet strækning på 3.011 km ejes størsteparten af hovednettet af
Schweizerische Bundesbahnen (SBB). Selskabet, der har omkring 28.000 ansatte,
fragtede i 2006 285 mio. passagerer. Næststørste selskab er BLS AG med 2.632
ansatte, der ejer 434 kilometer af skinnenettet (og kører drift på i alt 520 km
skinnenet). Herudover findes der i Schweiz omkring 50 private jernbaneselskaber,
der som oftest bliver støttet af de enkelte kantoner.

To store jernbane-infrastrukturplaner præger fremtidens togdrift i Schweiz. Bahn
2000 er en ambitiøs plan, der gennem om- og udbygninger af strækninger skal øge
transporthastigheden og skaffe flere direkte forbindelser samt fornyelse af
vognmateriel. Særligt knudepunktet omkring Zürich ombygges for at forøge
kapaciteten, ligesom der bl.a. bygges en ny forbindelse mellem Mattstetten og
Rothrist, hvorved der etableres højhastighedsstrækning mellem Bern og Zürich.
Planens motto er: "Hurtigere, hyppigere og mere bekvemt". Planen blev iværksat i
1997, og en lang række af de nye strækninger er nu åbnet. Med udgangen af 2007
havde alle nye strækninger ETCS, der er et automatisk togsikkerhedssystem til
højhastighedstrækninger i Europa. I 2006 fremlagde SBB ideerne for 2. etape af
planen. Denne indeholder fortrinsvis mindre udbygninger, der dog har stor værdi
for transporttiden. Etapen forventes finansieret fra 2012 og løber til 2030.

Det andet store jernbaneprojekt er NEAT (Neue Eisenbahn-Alpentransversale), der
med nybygning af flere tunneler, der skal forbedre de nordsydgående
jernbaneforbindelser gennem Alperne. Udbygningen vedrører to hovedforbindelser
via Gotthard og Lötschberg. Lötschberg-tunnelen blev åbnet for passager- og
godstrafik den 9. december 2007. Gotthard-Basistunnelen forventes åbnet i 2016
og vil med sine 57 km blive verdens længste tunnel. Køretiden mellem Zürich og
Milano vil afkortes med 1 time.

Udover den normale jernbanedrift har Schweiz et stort antal bjerg- og
tandhjulsbaner, kabeltrukne baner samt svævebaner.

På trods af de mange investeringer i den kollektive trafik har Schweiz også et
meget tæt motorvejssystem. Størstedelen af befolkningen har mindre end 10 km til
nærmeste motorvej. Udover motortrafikvej og hovedveje findes der også mange
mindre veje over bjergpassene.

Vejnettet er opdelt i nationale veje (typisk motorveje og regionale hovedveje),
kantonveje (typisk hovedveje eller andre større forbindelser indenfor kantonen)
og kommuneveje. Der er 1.756 km nationale veje (heraf 1.358 km motorvej),
18.117 km. kantonveje og 51.446 km kommuneveje.

Benyttelse af motor og motortrafikveje kræver køb af et mærkat, der koster 40
CHF om året. Endvidere er benyttelse Sankt-Bernhard-Tunnelen afgiftsbelagt.
Turistsejlads gennemføres på floderne og de store søer.

For lastvognstrafik gælder siden 1. januar 2001 en særlig afgift, der betales
efter antal kørte kilometer i Schweiz, vægt samt lastvognens emission. Schweiz
arbejder samtidig for, at der skal indføres en særlig kørselsgrænsende told for
lastvogne, der kører i transit over Alperne. På grund af en traktatmæssig
binding i forhold til EU, kan Schweiz ikke suverænt indføre en sådan afgift.
Schweiz arbejder derfor for at indføre afgiften i hele alperegionen.

Der var i 2006 indregistreret 3,9 mio personvogne i Schweiz, hvilket svarer til
516 pr. 1.000 indbyggere (til sammenligning er der 354 pr. 1.000 indbyggere i
Danmark). I 2006 var der 370 trafikdræbte i Schweiz, hvilket svarer til 5
trafikdræbte pr. 100.000 indbyggere (7 i Danmark).

Den eneste havn med tilslutning til havet findes i Basel ved Rhinen. Seks
rederier sejler med over 30 skibe under schweizisk flag med en lastekapacitet på
omkring 1 mio. ton, hvilket er under 1 promille af verdens tonnage.

Der er over 65 lufthavne og flyvepladser i Schweiz. De største lufthavne findes
ved Zürich (Zürich Lufthavn, 17,9 mio passagerer i 2005) og Genéve Genève
Internationale Lufthavn (9,4 mio passagerer i 2005). Schweiz' tredjestørste
lufthavn (EuroAirport Basel–Mulhouse–Freiburg, 3,3 mio passagerer i 2005) ligger
på fransk territorium. Mellemstore lufthavne findes i Sion, Bern-Belp og
Lugano-Agno.

Indtil betalingsstandsningen i oktober 2001 var Swissair det nationale
flyselskab. Med en kapitalindsprøjtning fra den schweiziske stat etableredes et
ny flyselskab på basis af det regionale flyselskab Crossair under navnet Swiss
International Air Lines, i daglig tale Swiss Airlines. Siden juli 2007 har det
været et datterselskab under Lufthansa.

Der findes endvidere en national mountainbike-rute, der går tværs gennem Schweiz
fra Engadin til Rhône – en rute på 666 kilometer. Herudover findes en lang række
regionale og lokale mountainbike-ruter.

Lokale og regionale foreninger holder landets skikke i hævd, og det er først og
fremmest musik, dans, teater, poesi, træskæreri og broderi. Ved siden af musik
og dans har Schweiz en lang tradition indenfor tekstiler. Broderi anvendes
således til de traditionelle folkedragter (Trachten).

Fra statslig side er kun den 1. august fastlagt som national festdag for hele
landet. Reguleringen af alle andre festdage er alene et anliggende for
kantonerne, der kan fastlægge op til 8 andre lovmæssige festdage. På grund af
dette er der udover nationaldagen kun 3 andre dage, som er anerkendt i hele
Schweiz: Nytår, Kristi himmelfartsdag og 1. juledag. I store dele af landet er
langfredag, påskedag, pinsedag og 2. juledag fridage. De fleste festedage er
helligdage, og derfor fejres f.eks. Corpus Christi (60. dag efter påske), Maria
Himmelfart, Allehelgensdag og Maria undfangelse kun i de katolske kantoner. Der
findes endvidere en række lokale festdage.

Typiske schweizer-retter er ostefondue, Raclette, Älplermagronen og Rösti. Den
verdensberømte müsli blev udviklet af den schweiziske læge Maximilian
Bircher-Benner omkring 1900. Den kendte chokolade med honning, mandel og nougat,
der er formet som en bjergtinde (Toblerone) har været produceret i Bern i mere
end 100 år, og eksporteres til mere end 120 lande i verden.

Den romanske stil fra det 12. århundrede er repræsenteret i katedralerne i
Basel, Sion, Chur, Genève og Lausanne. Denne opulente stil findes også i mange
slotte og borge, som ofte er i en god stand. Katedralerne i Schaffhausen, Zug og
Zürich er i gotisk stil, mens de i Einsiedeln, St. Gallen og Solothum er holdt i
barok.

Under renæssancen var der mange arkitekter først og fremmest fra kantonen
Ticino, som stod for byggeri i Italien og Polen.

I Schweiz værdsætter man enestående arkitektur, og landet har fostret kendte
arkitekter som Mario Botta og Le Corbusier, som også har præget moderne
arkitektur. Arkitekterne Jacques Herzog og Pierre de Meuron fra Basel er inden
for de senere år blevet kendte navne med bygningsværker som Tate Modern i London
og Allianz Arena i München.

I det 16. århundrede har protestantismen haft stærk indflydelse på billedkunsten
i Schweiz. Siden har flere schweiziske kunstnere sat sig igennem internationalt,
f.eks. Alberto Giacometti, Jean Tinguely (kendt for sine bevægelige figurer af
metalskrot) og Paul Klee, der ofte hyldes som Schweiz' kendteste maler.

Skuespilhuset i Zürich (Schauspielhaus Zürich) regnes som et af de betydeligste
tysksprogede teatre. Flere af Bertolt Brechts teaterstykker er blevet uropført
her, og også de fleste stykker af Max Frisch og Friedrich Dürrenmatt blev
spillet for første gang her.

Det i 1891 åbnede operahus i i Zürich (Opernhaus Zürich) har også haft mange
uropførelser. Store operastjerner gæster regelmæssigt operahuset. Oprindelig
opførte man her også skuespil og musikteater, men efter åbningen af
skuespilhuset begrænsede operahuset til at opføre opera, operette og ballet.

Andre teatre af betydning er Theater Basel, Stadtteater Bern samt Cabaret
Voltaire i Zürich, der er dadaismens arnested.

Blandt de traditionelle musikformer er jodling den mest kendte. Det er en
sangform, der sandsynligvis er opstået som en kommunikationsform mellem
bjergtoppene, og som senere er blevet en del af den schweiziske kulturarv.
Jodling kan groft sagt inddeles i to former: Juchzin som er korte råb med
meningsindhold, mens Naturjodel er afsyngning af en melodi uden tekst.

Alpehornet er et klassisk schweiziske instrument, som er et flere meter langt
blæseinstrument, der traditionelt laves af ét langt træstykke. Alpehornet har
inspireret flere klassiske musikværker, blandt andet Rossinis opera Wilhelm Tell
og Brahms' første symfoni.

Særligt i det 20. århundrede har Schweiz frembragt et antal kendte komponister.
Arthur Honegger, Othmar Schoeck og Frank Martin er alle nået ud internationalt.
I Luzern gennemføres hvert år en international musikfestival (Lucerne Festival),
og lignende begivenheder gennemføres også i en række andre byer, hvor særligt
Montreux Jazz Festival er kendt.

Herudover har der siden 1950'erne været en levende pop- og rockscene i Schweiz.
Fra slutningen af 1970'erne slog pop- og rockmusik med dialekttekster igennem.
Succesrige pop-og rockmusikere er DJ Bobo, Polo Hofer, Patrick Nuo, Stephan
Eicher, Yello, Gotthard, Sina og Andreas Vollenweider. Flere af disse har også
fået succes uden for Schweiz' grænser. Krokus er det eneste band, der indtil nu
med succes har været på turné i en årrække i USA.

Schweiz har vundet Eurovision Song Contest to gange: I 1956 med Lys Assia og i
1988 med Cèline Dion som vinder. Herudover er der en bred palet af folkemusik i
alle sprogområder. Street Parade i Zürich er verdens største teknobegivenhed med
omkring 1 mio. besøgende. Den finder sted hvert år i september.

I Zürich ligger Schweizerische Landesmuseum, som har den største
kulturhistoriske samling i Schweiz, der dækker helt fra landet urhistorie til
det 21. århundrede. Det næststørste museum i Schweiz er Historische Museum Bern
med 250.000 genstande af forskellig herkomst.

Samlingerne i Kunstmuseum Basel blev i 1661 købt af byen Basel af en privat
samler, og er det ældste offentlige museum i Europa. Ved købet omfattede
samlingen flere verdensberømte malerier, samt efterladenskaber fra Erasmus af
Rotterdam. Kunsthaus Zürich har den mest betydende samling af værker af Alberto
Giacometti samt den største Edvard Munch-samling uden for Norge. Kunstmuseum
Bern er Schweiz' ældste kunstmueum med en permanent samling og har værker fra
otte århundreder.

Et andet betydende muesum er Anatomische Mueum Basel, som fremviser
originalpræparerede og voksmodeller af menneskelige kropsdele og organer. Her
findes bl.a. det ældste anatomiske præparat i verden: et skelet præpareret i
1543.

Det mest besøgte musum er Verkehrshaus i Luzern, som har en stor samling af
lokomotiver, biler, skibe og fly.

Technorama i Winterthur er landets science center, hvor man kan udføre
eksperimenter indenfor teknik og naturvidenskab.

I det vestlige Schweiz ligger flere museer, der har internationale
organisationer som tema. Det internationale Røde Kors og Røde Halvmåne-museum i
Genève dokumenterer disse organisationers historie, og det Olympiske museum i
Lausanne viser den nutidige olympiske bevægelse siden 1896.

Det første universitet i Schweiz blev grundlagt i Basel i 1460. Den schweiziske
læge og alkymist Paracelsus har haft betydning for landet lange tradition for
kemisk og medicinsk forskning. Andre forskningsområder med betydning for
fremtiden ligger særligt indenfor nanoteknologi, informatik, rumforskning og
klimaforskning.

Flere nobelprismodtagere har haft deres forskningsmæssige rødder i Schweiz,
f.eks. Albert Einstein.

Af statslige forskningsinstitutioner er der de to tekniske højskoler i hhv.
Zürich og Lausanne, samt landets ti universiteter. Det europæiske center for
forskning i partikelfysik (CERN) er endvidere beliggende i Genève tæt på grænsen
til Frankrig.

Schweizisk sport er samlet i paraplyorganisationen Swiss Olympic' (der også
organiserer andet end olympiske sportsgrene), som består af 82 underforbund, der
igen består 22.600 foreninger med omkring 2,8 mio. medlemmer

Skisport (særlig alpine discipliner) er populært i Schweiz, hvor landets alpine
sportsudøvere har stor international succes. Vreni Schneider ligger i toppen med
55 worldcupsejre og 5 OL- og VM-guldmedaljer i perioden 1989-1995. Andre kendte
alpine udøvere er den tidligere storslalommester Michael von Grünigen samt Bruno
Kernen og Paul Accola.

Blandt sommersportsgrene er fodbold den mest populære, og i de senere år har
herrelandsholdet opnået gode internationale resultater. Efter at have slået
Tyrkiet i kvalificeringskampen gik Schweiz videre til VM i fodbold 2006, hvor de
røg ud i ottendedelsfinalen efter en dramatisk straffesparkskamp mod Ukraine.
Som værtsnation til Europamesterskabet i fodbold 2008 (sammen med Østrig) var
Schweiz automatisk kvalificeret.

For mange er den kendteste sportudøver verdensstjernen i tennis Roger Federer,
der har en række tennisrekorder, og han har fået en del opmærksomhed for sit
arbejde i UNICEF og for vanskeligt stillede børn.

Hovedkvarteret for Den Internationale Olympiske Komité ligger i Lausanne, og her
ligger også et OL-museum og hovedkvartererne for flere internationale
sportsforbund. Schweiz har været vært for vinter-OL 2 gange, hhv. i 1928 og 1948
hvor legene foregik i St. Moritz.

Koordinater: 46°47′55″N 8°13′55″Ø﻿ / ﻿46.798562°N 8.231973°Ø﻿ / 46.798562;
8.231973



https://da.wikipedia.org/wiki/Rom-statutten

Rom-statutten er det juridiske fundament for den Internationale Straffedomstol.
Statutten blev underskrevet i Rom, Italien den 17. juli 1998, idet 120 lande
stemte for, 21 undlod at stemme og kun syv stemte imod (Irak, Israel, Libyen,
Kina, Qatar, USA, og Yemen).

Statutten har som mål at stille personer, der har begået alvorlige forbrydelser,
såsom folkedrab, krigsforbrydelser og forbrydelser mod menneskeheden, til
ansvar. Man bestemte, at domstolen have retskraft, når 60 lande havde
ratificeret Rom-statutten. De sidste 11 ratificeringer, der var nødvendige for,
at domstolen kunne træde i kraft, fandt sted den 11. april 2002. Domstolen har
herefter kompetence over for forbrydelser begået den 1. juli 2002 eller
derefter.

148 lande har i dag underskrevet statutten, hvoraf 110 har ratificeret den. De
38 lande der har underskrevet men ikke ratificeret har indtil de ratificerer
pligt til ikke at modarbejde statuttens mål. USA, Sudan og Israel har trukket
deres underskrifter tilbage, hvilket gør at de ikke længere er bundet af denne
forpligtelse. Dette blev dog omgået for så vidt angår de krigsforbrydelser, der
blev begået af Sudans regering i Darfur, ved at FN's sikkerhedsråd godkendte at
man tog sagen op. Dette har bl.a. medført at Sudans præsident, Omar al-Bashir
som anklaget ikke kan rejse til lande, der har underskrevet statutten, idet han
så vil blive arresteret. Af samme grund var bl.a. Omar al-Bashir ikke blandt
deltagerne ved Klimatopmødet 2009 i København.

Danmark underskrev Rom-statutten den 25. september 1998, og den blev ratificeret
af Folketinget den 21. juni 2001.



https://da.wikipedia.org/wiki/2._verdenskrig

2. verdenskrig var en militær konflikt i Europa fra 1939 til 1945, og i Asien
fra 1937 til 1945.

Krigen i Asien begyndte i 1937 med den japanske invasion af Kina og sluttede den
2. september 1945 med Japans overgivelse og fredsslutningen med Rusland i
1990'erne.

Krigen i Europa begyndte den 1. september 1939, da Nazi-Tyskland invaderede
Polen, og endte med Nazi-Tysklands betingelsesløse overgivelse den 8. maj 1945.

Inden krigen var der en noteudveksling mellem Tyskland og England om Tysklands
territorium tæt på Østersøen.

Danmark var besat af Tyskland fra 9. april 1940 til 5. maj 1945, undtagen
Bornholm, (10. april 1940 til tyskerne overgav sig til Sovjetunionen 9. maj
1945). Sovjetunionen forlod Bornholm 11 måneder senere, den 5. april 1946.

Konflikten spredte sig til Afrika, Nord- og Sydamerika og medførte en række
store søslag.

Krigen var den største militære konflikt i historien. Den omfattede så godt som
hele verden og involverede flere lande end i nogen anden militær konflikt. Det
anslås, at 100 millioner mennesker deltog i 2. verdenskrig.[bør uddybes][Kilde
mangler] . En lang række nye våben som atombomben blev anvendt. Enkelte lande
var ikke involveret, da de enten erklærede sig neutrale (som Irland (der
leverede vigtige efterretninger til de Allierede i forbindelse med D-dagen og om
konvojerne i Atlanten til tyskerne) eller ikke havde strategisk betydning (som
Mexico).

Krigen havde større civile omkostninger end nogen anden tidligere konflikt, og
en række af de krigsførende lande på begge sider gik direkte efter civile ofre.
Det gælder Nazi-Tyskland og Japan, der gennemførte deciderede udryddelsesplaner
for bestemte folkegrupper, folkedrab. Sovjetunionens deportationer af folkeslag
til Sibirien og drab og voldtægter begået af sovjetiske soldater under krigen
kan også betegnes som folkedrab.

Massedrabene medregner Japans massakrer på millioner af kinesere og koreanere,
Tysklands drab på seks millioner jøder og andre minoriteter, Sovjetunionens
lejre og bombninger af civile mål i Storbritannien, Tyskland og Japan og drab på
civile. I alt menes 2. verdenskrig at have kostet omkring 60 millioner døde.

I Europa var forudsætningerne for krigen tæt forbundet med fremgangen for
fascismen, specielt nationalsocialismen i Tyskland. Det er nødvendigt for at
forstå, hvorfor nazisterne kom til magten. Den væsentligste årsag er 1.
verdenskrig (1914-18). Under 1. verdenskrig blev Tyskland under den
ultranationalistiske kejser Wilhelm 2. og dets allierede (Centralmagterne)
besejret af Ententen, som bl.a. omfattede Storbritannien, USA og Frankrig.
Ansvaret for krigen lagde sejrherrerne på det national-militaristiske kejserlige
Tyskland. Det var Tyskland, som indledte krigen med sit angreb på Frankrig
igennem Belgien. Frankrig, som i den fransk-tyske krig i 1870-71, havde tabt til
Preussen (som efter sejren dannede kejserriget Tyskland) krævede kompensation
for ydmygelse og ruinering under 1. verdenskrig. Det indebar, at
fredstraktaterne som Versaillestraktaten dikterede strenge finansielle
erstatninger fra Tyskland, samtidig med at landet måtte affinde sig med en lang
række økonomiske og militære begrænsninger og afgivelse af landområder bl.a.
Elsass og Lothringen til Frankrig.

En ny demokratisk tysk republik Weimarrepublikken opstod efter 1. verdenskrig.
Efter nogen succes blev republikken ramt af hyperinflation og andre alvorlige
økonomiske problemer. Højre-nationale bevægelser som Adolf Hitlers
nationalsocialistiske parti lagde skylden for de ydmygende betingelser i
fredsaftalen på det demokratiske system, marxister og jøder, som de påstod havde
taget finansielt kvælertag på Tyskland og var skyld i det økonomiske og moralske
morads (dolkestødslegenden).

Efter en række kaotiske valg blev Hitler udnævnt til rigskansler den 30. januar
1933 af den aldrende præsident Paul von Hindenburg. Hitlers regering overtog
magten ved at bruge de ekstraordinære rettigheder som grundloven gav
præsidenten. Det muliggjorde, at regeringen kunne omgå rigsdagen.
Rigsdagsbranden i 1933 medførte udelukkelse af kommunisterne og øgede
højrefløjens stemmeandel; og en forordning fra præsidenten øgede rigskanslerens
(Hitlers) magt. En passus i Weimarrepublikkens grundlov sagde, at ved
præsidentens død ville hans embede midlertidigt blev overtaget af kansleren. Så
da Hindenburg døde i 1934, overtog Adolf Hitler embedet som præsident, og han
kunne nu opnå diktatorisk kontrol med Tyskland.

Også den italienske økonomi var ude for stor tilbagegang efter 1. verdenskrig.
Anarkister, kommunister og andre socialistiske agitatorer opnåede stor magt i
fagforeningerne, og mange var alvorligt bekymrede for, at en kommunistisk
revolution var nært forestående.

Efter at en række liberale regeringer forgæves havde søgt at bekæmpe dem,
inviterede Italiens konge, Victor Emmanuel 3., den højreorienterede politiker
Benito Mussolini og hans fascistparti til at danne regering i 1922 efter deres
Marcia su Roma (March til Rom). Fascisterne bevarede en bevæbnet paramilitær
fløj, som var udset til at bekæmpe anarkister, kommunister og socialister.

Efter en årrække havde Mussolini tilkæmpet sig diktatorisk magt, og Italien blev
en politistat. Den 7. januar 1935 underskrev Mussolini og den franske
udenrigsminister Pierre Laval den italiensk-franske aftale.

Den 16. marts 1935 blev Versaillestraktaten overtrådt, da Hitler beordrede en
genoprustning af Tyskland. Massiv militær værnepligt blev indført (traktaten
krævede, at den tyske hær ikke oversteg 100.000 mand).

Det medførte kun officielle protester fra Storbritannien og Frankrig.
(Storbritannien og Tyskland indgik i 1935 en flådeaftale, der bl.a. udvidede
grænserne for Tysklands flådeoprustning). De to lande var i langt højere grad
fokuseret på de økonomiske betingelser i traktaten end på de militære. Mange
briter følte selv, at restriktionerne på Tyskland i Versaillestraktaten var for
hårde og mente, at Hitlers mål alene var at fjerne de værste konsekvenser af
traktaten. Den 7. marts førte Hitler sin hær ind i Rhinlandet. Ifølge
Versaillestraktaten skulle Rhinlandet være afmilitariseret. Frankrig ønskede, at
området skulle være en buffer mod Tyskland.

Den første tyske anneksion var Østrig. Efter at Italien havde tilsluttet sig
Antikominternpagten i 1937 og dermed fjernet den største forhindring for en
sammenslutning af Østrig til Tyskland, erklærede Tyskland Østrig for annekteret
den 12. marts 1938 (Anschluss). Hermed blev Østrig en tysk provins under navnet
Gau Ostmark.

Med Østrig som en del af riget flyttede Hitler fokus til Tjekkoslovakiet. Hans
første ordre var at indlemme Sudeterlandet, de tysktalende grænseområder i
Tjekkoslovakiet. Med Østrig på tyske hænder var den lille stat næsten omringet.
Efter lange forhandlinger og udbredte krigstrusler fra Hitler tog den britiske
premierminister Neville Chamberlain og de franske ledere af sted for at "glæde"
Hitler, selv om Storbritannien tidligere havde garanteret for Tjekkoslovakiets
sikkerhed. München-aftalen den 30. september 1938 tillod tyske tropper at
besætte Sudeterlandet. Tjekkoslovakiske repræsentanter blev ikke inviteret til
forhandlingerne. Landet var magtesløst uden britisk og fransk støtte. I marts
1939 kom resten af Tjekkiet under tysk styre som et protektorat. Den 14. marts
erklærede Slovakiet sig uafhængigt og blev anerkendt af Frankrig, Storbritannien
og andre vigtige magter. Den slovakiske stat forsøgte at undgå nazificering, men
blev besat af Nazi-Tyskland i september 1944.

Italien, som stod overfor modstand fra Folkeforbundet på grund af sin krig i
Etiopien, dannede en alliance med Nazi-Tyskland, som havde forladt
Folkeforbundet i 1933. I maj 1939 dannede Tyskland Stålpagten, som udvidede
alliancen og etablerede en Rom-Berlin akse.

I Stillehavsregionen blev krigen ikke officielt erklæret mellem USA og Japan før
efter det japanske angreb på Pearl Harbor den 7. december 1941. Der var en lang
række af kampe mellem Japan og Kina igennem 1930'erne, specielt med baggrund i
den politiske uro i Kina og landets deraf følgende militære svaghed. Japan stod
stærkt og havde en meget militaristisk og ekspansiv ideologi. Japan manglede
råstoffer, og mange af dem fandtes i Kina.

I 1920'erne blev Kina delt i en række regioner, hver med sin krigsherre.
Regeringen var derfor svag, og Japan øgede sin indflydelse gennem en række
traktater med den centrale regering. Situationen var dog stærk ustabil, da
traktaterne i tilfælde at et totalt sammenbrud i Kina ikke ville kunne
opretholdes, samtidig med at et stærkere Kina ville kunne fremtvinge nye og
mindre fordelagtige aftaler for Japan.

I 1927 ledede Chiang Kai-Shek og den nationale revolutionære hær en kampagne mod
krigsherrerne. Det lykkedes ham militært at bekæmpe krigsherrerne i det sydlige
og centrale Kina og komme tæt på en alliance med krigsherrerne i det Nordkina.
Frygt for at Zhang Zueliang (Krigsherren med kontrol over Manchuriet) ville
erklære en alliance med Chiang, fik Japan til at gribe ind og oprette en
marionetstat i Manchuriet.

I 1931 invaderede japanske tropper Manchuriet uden tilladelse fra regeringen i
Tokyo. Anledningen var Mukden-episoden, en sabotageaktion mod den japanskejede
og -drevne Sydmanchuriske jernbane. De japanske soldater stod selv bag aktionen.
Året efter blev Manchuriet til kejserdømmet Manchukuo med den tidligere
kinesiske kejser Puyi på tronen, men i realiteten blev styret af Japan.

I 1937 udløste Episoden på Marco-Polo-Broen den 2. kinesisk-japanske krig. Selv
om de kinesiske styrker var langt større end de japanske, var det japanerne som
i løbet af de næste år erobrede størstedelen af det østlige Kina ved hjælp af
deres bedre våben og træning.

I 1938 forsøgte japanerne i den Sovjetisk-japanske grænsekonflikt at trænge ind
i Mongoliet, men her kom de op mod den sovjetiske Røde Hær, som blev ledet af
den senere så berømte Georgij Zjukov, og i 1939 løb de ind i et alvorligt
nederlag i Slaget ved Khalkhin Gol. Det førte til konfliktens afslutning og
senere til den Sovjetisk-japanske neutralitetspagt.

Tyskland og Sovjetunionen, de to mægtigste diktaturer i Europa, var indædte
modstandere, men politik gjorde, at de underskrev en ikke-angrebspagt
(Molotov-Ribbentrop-pagten) i august 1939 med en hemmelig passus om at dele
Polen, de baltiske lande og Finland mellem sig.

Krigen brød ud den 1. september 1939, da Tyskland invaderede Polen, som både
Storbritannien og Frankrig havde garanteret. Den 17. september invaderede
Sovjetunionen Polen fra øst. Polen blev hurtigt erobret, og hovedparten af hæren
og dens enheder overgav sig den 5. oktober. Polske soldater vedblev at kæmpe på
de allieredes side under hele krigen.

Polen var en af de lande der havde det største civile tab: Polen mistede ca. 6
millioner borgere.

En række andre lande blev inddraget i konflikten. De baltiske lande følte den
28. september 1939, at de ikke havde nogen anden mulighed end at tillade
Sovjetunionen at oprette baser og udstationere tropper på deres territorium. Det
blev i juni 1940 udgangspunkt for, at Sovjetunionen let kunne besætte og senere
annektere De baltiske lande.

Finland blev den 30. november 1939 invaderet af Sovjetunionen. Dette begyndte
Den finske Vinterkrig. Efter mere end tre måneder med hårde kampe og store tab
måtte Finland slutte fred. Sovjetunionen havde langt større tab end Finland, men
også en langt større hær. Ved Fredstraktaten i Moskva den 12. marts 1940 opgav
Finland 10% af sit territorium. Finnerne var bitre over at skulle afgive mere
land, end de havde måttet afgive på slagmarken. Hitler mente, at resultat viste,
at Den Røde Hær ikke ville blive et problem for Tyskland.

Den 9. april 1940 indledte Tyskland med Operation Weserübung: besættelsen af
Danmark og Norge. Tyskland udlagde angrebet som en defensiv foranstaltning for
at hindre Frankrig og Storbritannien i at invadere de to lande for at standse
eksporten af svensk jernmalm til Tyskland. Endvidere var kontrollen over
Nordatlanten vigtig for Tyskland. Efter en fejlslagen britisk militærindsats i
Norge var Finland og Sverige nærmest afskåret fra Vesten, og Tyskland kunne
lægge pres på det neutrale Sverige for at få landet til at tillade transit af
forsyninger og soldater på orlov. Tysk tilstedeværelse i Finland blev af
finnerne anset som en forbedring af deres strategiske situation. Angrebet på
Danmark skete, fordi Hitler ville sikre forbindelsen til Norge. Der blev bygget
store forsvarsværker på vestkysten. Især i Hirtshals og Hanstholm blev der
bygget store bunkers og lagt miner ud.

Den 12. april 1940 besatte britiske tropper Færøerne i Operation Valentine, og
den 10. maj 1940 blev Island besat af britiske tropper i Operation Fork. Den
britiske besættelse af Island varede til juli 1941, hvor amerikanske tropper
overtog kontrollen med Island.

På grund af den store aktivitet på østfronten var grænsen mellem Frankrig og
Tyskland særdeles fredelig. Den var præget af "manglende" krigskonfrontationer
(Spøgelseskrigen - engelsk The Phoney War, tysk der Sitzkrieg) og fortsatte til
den 10. maj 1940.

Den 18. marts 1940 blev Hitler og Mussolini enige om at gøre Stålpagten til en
alliance mod Frankrig og Storbritannien. Spøgelseskrigen ophørte, da vestfronten
blev åbnet med det tyske angreb på Belgien, Holland og Luxembourg den 10. maj.
Hermed blev den franske Maginotlinje omgået.

Efter en hurtig invasion gik de tyske styrker den 13. maj mod Frankrig. De gik
gennem Ardennerne. Frankrig havde begået den katastrofale fejl at lade området
være næsten uforsvaret, fordi det angiveligt ikke kunne passeres af kampvogne.
De fleste allierede styrker stod i Flandern og Nordfrankrig, hvor de afventede
en gentagelse af 1. verdenskrig. De blev afskåret fra det centrale Frankrig. En
langt bedre kommunikation mellem de tyske styrker gjorde også, at slaget om
Frankrig blev en kort affære. Kampen varede seks uger, hvorefter Frankrig
overgav sig.

Frankrig blev yderligere ydmyget ved, at Hitler krævede, at
overgivelsesdokumenterne skulle underskrives i den jernbanevogn, hvor den tyske
overgivelse var underskrevet i 1918. Frankrigs nederlag lod Storbritannien og
dets imperium alene i krigen mod Tyskland. Heldigvis for Storbritannien blev
største delen af hæren evakueret i alt, hvad der kunne sejle, fra den
nordfranske havn Dunkirk. Den heldige evakuering blev i England til noget, som
lignede en sejr. I alt blev 330.000 mand reddet heraf 230.000 briter. Men alt
materiellet måtte efterlades.

Tyske flystyrker blev i stort antal udstationeret i Nordfrankrig for at
forberede en planlagt invasion af England under kodeordet "Operation Søløve".
Luftkampene blev igangsat af Luftwaffe mod RAF og blev kendt som Slaget om
England. Det er nu anerkendt, at en invasion ikke kunne afvikles med held, selv
om det var lykkedes Luftwaffe at drive RAF væk fra Kanalen og det sydlige
Storbritannien. Storbritannien ville stadig have sine jagere i den centrale del
af Storbritannien samt bombe- og jagereskadriller i den nordlige del af landet.
Helt afgørende var den betydelige ildkraft fra britiske flåde. Slaget om England
blev med en meget lille margin vundet af det britiske luftforsvar, og Luftwaffe
skiftede taktik og gik over til bombekampagner mod de vigtigste engelske byer.

Under bombekampagnerne blev alle de væsentlige britiske industriområder udsat
for kraftige bombardementer. Især London blev ramt, hvor de natlige togter
varede i flere måneder. Øvrige målområder var Birmingham og Coventry og
væsentlige strategiske mål som flådebasen Plymouth samt Kingston upon
Hull-havnen. Der var store civile tab i de britiske byer.

Krigen i luften tiltrak verdens opmærksomhed. Da der ikke var væsentlige land-
eller søslag, blev luftkrigen anset som særdeles kritisk. Træfningerne i Slaget
om Atlanten og de britiske kommandoraids i det besatte Europa blev overskygget
af luftkrigen.

Den militære doktrin før 2. verdenskrig var, at bølger af bombetogter mod
fjendens byer ville skabe massepanik og føre til et hurtigt kollaps af fjendens
modstandsvilje. Derfor havde RAF opbygget en stor strategisk bombefly-kapacitet,
mens det tyske luftvåben var udstyret til at yde hæren støtte. De tyske bombefly
var ofte mindre end deres britiske modstykker, og tyskerne udviklede kun et
enkelt fire-motoret tungt bombefly (Focke-Wulf Fw 200) i et lille antal, som
kunne modsvare Avro Lancaster, B-17 Flying Fortress eller B-24 Liberator.

Den største koncentration af tyske bombetogter mod de britiske byer var fra
efteråret 1940 til foråret 1941. Herefter blev en væsentlig del af Luftwaffe
overført til Østfronten. Tyske togter fortsatte i mindre skala under resten af
krigen, og senere blev også V1'ere og V2-raketter anvendt. Balancen i form af
bombetonnage, der blev anvendt mod modparten, skiftede kraftigt i RAF's favør. I
1942 sendte den britiske bombekommando 1.000 bombefly på togt mod en tysk by.
Det krævede, at samtlige fly med besætninger under optræning blev anvendt i
togtet. Det var først i 1943, at disse store bombetogter blev mulige uden
specialplanlægning og inddragelse af alle ressourcer.

Fra 1942 blev krigsindsatsen suppleret af det amerikanske 8. luftvåben. Briterne
foretog togter om natten og amerikanerne om dagen. I 1943 blev Hamborg ramt af
en af historiens værste ildstorme, antændt af et bombetogt. 40.000 mennesker
blev dræbt. Bombetogtet blev alene overgået – i antallet af ofre – af
bombetogtet mod Dresden i 1945, bombningen af Tokyo og atombomberne i 1945. Ud
over den direkte skade, som bombetogterne havde, medførte de, at en lang række
ressourcer måtte anvendes på luftforsvaret af Tyskland.

Allerede tidligt i krigen udviklede begge parter nye avancerede teknikker. Det
drejede sig om radiopejling af mål, radar osv.

Den nordafrikanske kampagne begyndte i 1940, da små britiske styrker i Egypten
standsede en italiensk fremmarch i Libyen. Den britiske fremgang blev stoppet i
1941, da tyske tropper under Erwin Rommel blev landsat i Libyen. Det førte til
kamphandlinger, som kulminerede i de to slag ved El-Alamein.

For at underbygge denne sejr gik amerikanske og britiske styrker i land i
Marokko og Algeriet den 8. november 1942 i Operation Torch. Vichy-franske
styrker ydede kun begrænset modstand, før de skiftede side. De tyske og
italienske styrker var herefter fanget mellem de allierede styrker, der trængte
frem fra både øst og vest. De tyske tropper kapitulerede den 13. maj 1943, og
250.000 tyskere måtte vandre i fangenskab.

Italien invaderede Albanien den 7. april 1939 og Grækenland den 28. oktober 1940
helt uden aftale med deres tyske allierede. Mussolini ønskede at vise Hitler, at
også han og hans land havde store militære evner. Iflg. den italienske
udenrigsminister grev Galeazzo Ciano sagde Mussolini: "Hitler kan læse om min
invasion af Grækenland i aviserne". Resultatet var langtfra den succes, de tyske
styrker havde nået i Frankrig. Ikke alene mislykkedes det at erobre Grækenland,
men det græske modangreb blev ført helt ind i Albanien. Det udløste tysk
intervention også i Jugoslavien, hvor et pro-tysk kup var mislykkedes et par
dage før. Britiske styrker blev sendt fra Egypten til Grækenland, men led et
sviende nederlag. Efter at det græske fastland var erobret, rettede tyskerne
opmærksomheden mod Kreta. Slaget om Kreta blev en massiv luftoperation med tyske
faldskærmstropper i stort antal, og det var historiens første faldskærmsangreb.
Øen blev erobret, men de tyske tab var så store, at ingen i krigen forsøgte en
lignende operation. Et helt specielt forhold for 2. Verdenskrig var, at Hitler
pga. sin forkærlighed for græske kultur, og fordi han mente, at Mussolini selv
var ude om det sviende nederlag, gav ordre til at de 218.000 fangne græske
soldater skulle frigives umiddelbart efter afvæbning. De græske officerer fik
endda lov til at beholde deres pistoler. Tyskland tog således ingen græske
krigsfanger, og alle blev løsladt. Hitler sagde i sin tale til Rigsdagen, at de
græske soldater har kæmpet ypperligt og ærefuldt, og pga. deres "hæderfulde æt"
omgående ville blive frigivet. Hitler skal have givet strenge ordrer om, under
ingen omstændigheder at ødelægge arkæologiske områder, templer etc.

Efter at Balkan nu var på tyskernes hænder, blev næste operation igangsættelsen
den historisk største militære landoffensiv, der flere gange var blevet udskudt,
operation Barbarossa.

Om morgenen den 22. juni 1941 gik 2,5 million tyske og tyskallierede soldater
til angreb på Sovjetunionen. Det angreb blev kaldt Operation Barbarossa,
historiens største og blodigste militære felttog.

Den sovjetiske hær blev taget på sengen. Efterretningrapporter, som advarede om
store tyske troppekoncentrationer tæt op til grænsen, var få dage forinden
blevet afvist af Stalin som upålidelige. Aksemagternes styrker havde i tiden
efter angrebet enorm fremgang, i høj grad på grund af inkompetence fra Stalin og
de sovjetiske generaler. Den røde hær var dårligt organiseret og mangelfuldt
udrustet. Den tyske Blitzkriegtaktik med motoriserede enheders koncentrerede
stormangreb og intense flyangreb viste sig meget effektive i de første måneder
af krigen. Stalins ordre om forbud mod al tilbagetrækning medvirkede i høj grad
til at Wehrmachts knibtangsmanøvrer hurtigt omringede betydelige sovjetiske
styrker. 2,4 millioner sovjetiske soldater blev krigsfanger det første halve år.

Slaget om Moskva varede i tre måneder og endte med sovjetisk sejr. Med
temperaturer omkring 30 minusgrader led de tyske styrker under Fedor von Bock
kraftigt, og da den sovjetiske kommandant Georgij Zjukov satte modangrebet ind
den 5. december, mistede tyskerne initiativet og blev drevet tilbage.

Japans militære engagement i Kina og Fransk Indokina havde ført til, at
Storbritannien, USA og Holland havde lukket for olieforsyningen til Japan. Det
var en stor trussel for den japanske krigsmaskine, og som et resultat måtte
japanerne skaffe sig olie på egen hånd. Den oplagte løsning var det
oliebesiddende Hollandsk Ostindien (i dag Indonesien), hvor en svag hollandsk
eksilregering næppe ville kunne stå imod et japansk angreb. Den japanske
regering antog, at et sådant angreb ikke ville blive godtaget af USA og
Storbritannien og gjorde det nødvendigt at komme dem i forkøbet med et
overraskelsesangreb.

Om morgenen den 7. december 1941 gik den japanske flåde til angreb på den
amerikanske flådebase Pearl Harbor. Angrebet blev til en vis grad en succes, da
japanerne fik sænket 18 amerikanske skibe (hvoraf fem krigsskibe) med
amerikanske tabstal på 2403 mand mod bare 29 japanske fly, fem japanske ubåde og
64 mand. Hovedmålet for det japanske angreb, ødelæggelsen af de amerikanske
hangarskibe, mislykkedes, fordi de var ude på øvelse.

Samtidigt erobrede japanske styrker den britiske kronkoloni Hong Kong. Dagen
efter, den 10. december, blev de to britiske krigsskibe HMS Repulse og HMS
Prince of Wales sænket ud for kysten af Britisk Malaya. Thailand blev tvunget
med i krigen på japansk side, og samtidigt faldt de to amerikanske øer Guam og
Wake Island.

Det japanske angreb førte til, at den amerikanske Kongres erklærede krig mod
Japan den 8. december. Tre dage senere erklærede Tyskland krig mod USA. Det
førte til, at de hidtil uafhængige krige i Europa og Asien blev forbundet til en
global konflikt, altså en verdenskrig.

I januar 1942 tog Japan magten i Burma og Britisk Malaya. Samtidigt blev Ny
Guinea, Filippinerne og Hollands Ostindien blev invaderet. I februar blev den
britiske bastion Singapore erobret og 130.000 allierede soldater kom i japansk
krigsfangenskab. I slaget i Javahavet i februar-marts blev den allierede flåde
knust, hvilket bragte Hollandsk Ostindien under japansk kontrol. I løbet af
foråret blev også de amerikanske styrker på Filippinerne slået og Japan tog også
magten på denne øgruppe. Derudover blev Salomonøerne besat, da de kunne bruges
som base for bombefly, som kunne true konvojer til Australien.

Fra deres basis i Nordafrika foretog de allierede nu en invasion ind i, hvad
Winston Churchill kaldte "Europas bløde underliv".

Som forløber blev Sicilien erobret den 10. juli 1943. Som en direkte konsekvens
blev Mussolini afsat den 25. juli 1943. Han blev arresteret og sat i husarrest i
et isoleret bjergområde. Hans efterfølger, general Pietro Badoglio, forhandlede
sig til en våbenhvile med de allierede den 8. september 1943, og Italien var
hermed ikke længere Tysklands allierede. Nu var der repressalier mod italienske
soldater i selve Italien og i de besatte lande som Grækenland, hvor tyskerne
henrettede italienske soldater i massevis: på Korfu blev de italienske soldater
i sække og smidt levende ud fra en klippe.

De allierede styrker gik i land på det italienske hovedland den 9. september
1943; amerikanerne ved Salerno, briterne ved Taranto.

Mussolini blev befriet af tyske tropper og genindsat som overhoved i
Salò-republikken, en fascistisk lydstat i Norditalien. Han fortsatte, til han
blev fanget af den italienske modstandsbevægelse og henrettet ved skydning. Den
28. april 1945 hængte de italienske partisaner ham op i benene på Piazzale
Loreto i Milano.

Tyskerne havde bygget en stærk forsvarslinje i bjergene – Gustav-linjen – hvor
de allierede led store tab. Til sidst blev linjen indtaget ved angreb mod Monte
Cassino fra syd og ved landgang nord for linjen ved Anzio. Slaget om Monte
Cassino var ualmindeligt blodigt og blev bl.a. udført af polske, græske og
algeriske soldater i allieret tjeneste.

De allierede indtog Rom den 4. juni 1944, to dage før landgangen i Normandiet.
Tyskerne opstillede en ny forsvarslinje længere mod nord – Gotenstellung. De
allierede foretog Operation Dragoon, en landgang i det sydlige Frankrig i august
for at true den tyske flanke, samtidig med at de angreb "den gotiske
forsvarslinje" den 10. september. Offensiven fra de allierede og enkelte
italienske styrker fortsatte, til de tyske tropper i Italien overgav sig den 29.
april, to dage efter Mussolini blev fanget.

Omtrent samtidig med befrielsen af Rom kom den længe ventede invasion af
Frankrig. Under Operation Neptune og den følgende Operation Overlord blev
allierede tropper sat i land i Normandiet den 6. juni 1944 og etablerede et
brohoved, som det trods ihærdige anstrengelser ikke lykkedes for tyskerne at
eliminere. Herefter fulgte en to måneder lang kampagne, hvor amerikanske,
britiske og canadiske tropper forsøgte at bryde ud fra det forholdsvis snævre
brohoved. Da udbruddet endelig kom, skete det hurtigt, og amerikanske styrker
under bl.a. George Patton kørte hurtigt gennem Frankrig mod den tyske grænse.
Tyske tropper, der havde kæmpet i Normandiet, blev omringet i et område omkring
Falaise.

Meget omfattende bombninger af den tyske infrastruktur og byer var årsag til
enorme tab og ødelæggelser. I Tyskland overlevede Hitler flere attentatforsøg.
Det mest alvorlige skete den 20. juli, hvor han blev lettere såret. Invasionen i
Normandiet blev fulgt af en invasion i det sydlige Frankrig i august måned under
betegnelsen "Operation Dragoon". I september var tre allierede hærgrupper
opstillet over for den tyske vestfront, som stort set fulgte rigsgrænsen. De
allierede nærede en forsigtig optimisme og alle troede, at krigen i Europa
forhåbentlig ville være ovre ved udgangen af 1944. Den 25. august 1944 blev
Paris befriet.

De allierede forsøgte at presse krigslykken med "Operation Market Garden", hvor
de forsøgte at erobre en række broer ved Arnhem i Holland ved et luftbåret
angreb. Forsøget blev gjort for at åbne en vej ind i Tyskland og for at befri
det nordlige Nederland. Der var dog stærke tyske styrker til stede, og den
britiske 1. luftbårne division blev næsten udslettet. De allierede havde erobret
Antwerpen og dens store havneanlæg i starten af september, men tyske tropper
holdt fortsat den nordlige del af indløbet til havnen besat. I slaget ved
Schelde lykkedes det at fjerne de tyske tropper efter særdeles hårde kampe, og
fra slutningen af november kunne havnen i Antwerpen lette på de allieredes
forsyningssituation.

Efter at den vanskelige forsyningssituation havde ført til stagnation af
fronten, kom de allierede kun langsom frem i efteråret 1944. Amerikanerne
kæmpede hårdt i slaget om Hürtgenskoven og havde svært ved at planlægge
offensiver. Det forværredes den 16. december 1944, da tyskerne indledte en
modoffensiv i slaget om Ardennerne. De tyske styrker drev de allierede tilbage
og omringede en række amerikanske styrker. Det lykkedes de allierede at standse
modoffensiven og til sidst at presse tyskerne tilbage igen. Slaget om Ardennerne
blev tyskernes sidste store offensiv i krigen.

Den sidste forhindring for de allierede var Rhinen. Den krydsede de i marts
1945, og herefter lå vejen ind i Tyskland åben. De sidste tyske styrker i vest
blev omringet i Ruhr-distriktet.

I løbet af de første måneder af 1945 trængte de Vestallierede frem til Rhinen. I
begyndelsen af marts nåede amerikanerne frem til Rhinen ved Remagen og erobrede
den 7. marts en jernbanebro intakt, hvorefter amerikanske styrker straks
begyndte at etablere et brohoved på Rhinens østlige bred. Den 22. marts begyndte
amerikanske tropper at overskride Rhinen ved Mainz og i de følgende dage fulgte
yderligere overgange i syd og nord. Ruhr-området blev hurtigt omringet, og mens
Ruhr blev erobret fortsatte de Vestallierede styrker hastigt øst på og erobrede
hele det tyske område vest for Elben foruden store dele af Tjekkoslovakiet og
Østrig.

I de første måneder af 1945 var de sovjetiske styrker trængt frem til Oder og
havde etableret et brohoved på flodens vestlige bred. Den 16. april gik de
sovjetiske styrker til angreb over Oder og omringede hurtigt Berlin. Mens de
sovjetiske styrker kæmpede mod et indædt tysk forsvar af Berlin mødtes
amerikanske og sovjetiske tropper den 25. april 1945 ved Torgau, som ligger ved
Elben.

Da de sovjetiske styrker var trængt ind i Berlins centrum og alt var tabt,
valgte Hitler den 30. april at begå selvmord i sin bunker sammen med elskerinden
Eva Braun, som han ægtede i sidste øjeblik. For Hitlers efterfølger storadmiral
Karl Dönitz var der kun tilbage at kapitulere. De officielle
kapitulationsdokumenter blev underskrevet af general Alfred Jodl den 7. maj
1945. Den 8. maj blev erklæret for sejrsdag i Europa, VE-day.

Under fremmarchen gennem de tidligere tyske besættelsesområder og selve Tyskland
stødte de allierede styrker på koncentrationslejre, som nazisterne havde
fængslet og udryddet cirka 12 millioner mennesker i. Den største enkeltgruppe
var jøder (cirka halvdelen ifølge Nürnbergprocessen). Andre minoriteter som
sigøjnere, slaver, homoseksuelle og handicappede var blandt ofrene. Den mest
omtalte af disse dødslejre er Auschwitz, hvor det anslås, at 1-1,5 millioner
mennesker blev dræbt. Folkedrabet "Holocaust" er en væsentlig del af historien
om 2. verdenskrig. I maj og juni 1945 blev tusinder af flygtninge fra
Jugoslavien og Sovjetunionen samlet i Østrig og sendt retur via Operation
Keelhaul. Flygtningene blev enten skudt eller deporteret af Sovjetunionen. Også
det slagne Finland og det neutrale Sverige sendte flygtninge retur til samme
skæbne. Flygtninge fra Tyskland i Danmark blev nægtet lægehjælp, og 4000 børn
døde.

Krigen i Europa sluttede den 8. maj, men fortsatte i Asien. Efter nedkastningen
af atombomber i Hiroshima den 6. og Nagasaki den 9. august, besluttede den
japanske krigsledelse den 15. august at overgive sig betingelsesløst. Den 2.
september 1945 blev freden underskrevet og 2. verdenskrig var slut.

De sidste tyske krigsfanger blev i 1955 løsladt af Sovjetunionen, efter Stalins
død. I efteråret 1953 blev de sidste danskere, der var gået i tysk
krigstjeneste, løsladt fra sovjetisk fangenskab.

66 danskere fløj i de allierede flystyrker (RAF, Royal Canadian Air Force og de
Frie Norske Flyverstyrker), hvoraf 26 omkom.

Yderligere kæmpede omkring 5.000 danskere på tysk side i Frikorps Danmark ved
østfronten.



https://da.wikipedia.org/wiki/1._verdenskrig

1. verdenskrig (oprindeligt Den store krig) var en global militær konflikt, der
varede fra 1. august 1914 til 11. november 1918 og fandt sted på slagmarker
hovedsageligt i Europa, men også i Mellemøsten, Afrika og sporadisk i
Sydøstasien. Krigen kostede over ni millioner menneskeliv og blev dermed en af
de blodigste konflikter i verdenshistorien dengang.

Krigen blev udløst af mordet i Sarajevo den 28. juni 1914 på den Østrig-ungarske
tronfølger, ærkehertug Franz Ferdinand, som blev myrdet af den serbiske
nationalist Gavrilo Princip. Dette mord udløste krig mellem i første omgang
Østrig-Ungarn og Serbien og efterfølgende en række krigserklæringer forårsaget
af den indgroede mistillid, de indviklede europæiske alliancesystemer havde
opbygget til hinanden. Dermed udløstes de store spændinger Europa på denne tid
var præget af, og af mange blev krigen derfor set som en lettelse, der kunne
tage trykket af stormagternes provokationer over for hinanden. Man forventede i
alle lande, at krigen ville være overstået i løbet af blot et par måneder.

Første Verdenskrig blev i begyndelsen hovedsageligt ført mellem Centralmagterne,
det Tyske kejserrige og Østrig-Ungarn, på den ene side og Ententemagterne,
Frankrig, Rusland, Serbien og Storbritannien på den anden side. Også styrker fra
det britiske imperium, bl.a. Canada, deltog. Belgien blev pga. et tysk angreb
presset ind i alliancen mod centralmagterne, en alliance som også USA (1917),
Kongeriget Italien (1915), Rumænien (1916) og flere andre lande senere
tiltrådte. Krigen endte med Centralmagternes nederlag og blev endelig formelt
afsluttet ved indgåelsen af Versaillestraktaten i sommeren 1919, som pålagde
Tyskland skylden for krigen og dermed krigsskadeserstatninger til især Frankrig.

Konsekvenserne af 1. verdenskrig var enorme for det europæiske kontinent.
Østrig-Ungarn og det Osmanniske Rige opløstes og blev erstattet af en mængde
mindre østeuropæiske stater. Det slagne Tyskland blev omdannet fra monarki til
republik og mistede områderne Alsace og Lorraine til Frankrig.
Oktoberrevolutionen i Rusland skabte den første kommunistiske stat i verden,
Sovjetunionen.

Af mange europæiske historikere betegnes 1. verdenskrig som "urkatastrofen",
fordi man med fredsslutningen ikke formåede at afslutte de iboende stridigheder
mellem landene, der havde været årsagen til krigen, og hvis fjernelse var
nødvendig for at skabe et stabilt og fredeligt Europa efter krigen. Krigen og
fredsslutningen blev i stedet en slags forløber for en endnu større katastrofe,
2. verdenskrig.

Perioden efter den fransk-tyske krig i 1871 og frem til 1914 var set ud fra
europæisk perspektiv en relativ fredelig periode. Det var mange hundrede år
siden at de europæiske stormagter i så lang tid ikke havde været i krig med
hinanden. Denne situation kunne især tilskrives "Jernkansleren" Otto von
Bismarck, der meget pragmatisk havde indrettet et sindrigt og kompliceret
alliancesystem, der skulle forhindre Tyskland i at skulle kæmpe en tofrontskrig
mod Frankrig/England i vest og mod Rusland i øst.

Den fransk-preussiske krig i 1871 havde skabt et nyt Europa. Tyskland var blevet
den største magt på kontinentet, og der var opstået en dyb splittelse mellem
Tyskland og Frankrig. Frankrig var besat af hævnlyst efter den tabte krig, og
især af et ønske om at genvinde det tabte område Alsace-Lorraine, som var blevet
erobret af tyskerne i 1871 (Versailles-traktaten efter første verdenskrig gav
områderne tilbage til Frankrig). Det var især faren fra det hævngerrige
Frankrig, der fik Bismarck til at koncentrere sig om alliancer. Tyskland og
Østrig-Ungarn indgik en forsvarsalliance i 1878. Den vigtigste alliance var dog
den alliance han sammen med den østrigske kejser indgik med Rusland i 1881, også
kendt under navnet de tre kejseres alliance, den tyske kejser Wilhelm 1., den
østrigske kejser Franz Joseph og den russiske zar Alexander 2. I 1882 kom også
Kongeriget Italien ind i Bismarcks alliancesystem, der blev kendt under navnet
"Tripelalliancen".

Den blev fornyet i 1912. Frankrig indgik på trods af store politiske divergenser
en alliance med Rusland i 1893, men begge lande mente, at denne alliance ville
hindre en storkrig i Europa, fordi Tyskland ikke ville være i stand til at
udkæmpe en krig på to fronter. Storbritannien kom med i den fransk-russiske
alliance på grundlag af ret uformelle aftaler med Frankrig i 1904 og Rusland i
1907. Denne alliance blev kaldt "Tripelententen".

Kolonikapløbet styrkede alliancesystemerne yderligere. Storbritanniens entente
med Frankrig kom i stand i forbindelse med løsningen af de fransk-britiske
tvister om områder i Afrika. Tyskland anså ententen for svag og uholdbar og
satte den på prøve ved at erklære den franske koloni Marokko for uafhængig i
1905. Men Marokkokrisen endte i et diplomatisk nederlag for Tyskland, mens
ententen kom styrket ud. Også andre tyske fremstød endte med at styrke ententen.
I 1911 blussede der en ny Marokkokrise op, mens italienske ambitioner udløste
Balkankrisen, som skulle vare frem til 1914. Alle stormagter havde interesser på
Balkan, og næsten alt pegede mod en større europæisk konflikt.

Flådekapløbet begyndte i slutningen af halvfemserne, da Tyskland ønskede en
mægtig flåde for at beskytte sine kolonier og for at understrege egen storhed.
Denne oprustning truede det britiske imperium. For at beskytte imperiet var
Storbritannien afhængig af at kunne kontrollere verdenshavene gennem et
flådeherredømme. Tysklands flådeoprustning var i direkte konflikt med
Storbritanniens officielle politik, der gik ud på at have en dobbelt så stor
flåde, som nr. 2 og 3 i verden havde tilsammen. I 1903 begyndte det at gå op for
Storbritannien, at Tysklands flådeoprustning kunne true britiske interesser i
hele verden, og som en følge af dette besluttede Storbritannien at opbygge en
stor flåde i Nordsøen med base i Skotland. Denne flådemagt blev yderligere
styrket gennem britiske aftaler med Frankrig, Japan og USA, der medførte, at
Storbritannien kunne trække store dele af sin flåde tilbage til Nordsøen. Den
tyske flådeoprustning havde sit udgangspunkt i den såkaldte "risikoteori". Denne
gik ud på, at Tysklands flåde kunne nøjes med at udfordre den britiske
nordsøflåde, men det var ikke taget med i teorien, at briterne kunne trække dele
af deres flådestyrker fra Stillehavet, Caribien og Middelhavet hjem. Resultatet
var, at den tyske flådes manøvrerum efter Søslaget ved Jylland blev begrænset
til Østersøen.

Opfattelsen i Europa i begyndelsen af 1914 var, at en europæisk storkrig nærmest
var uundgåelig. Dette var et resultat af spændingerne i magtbalancen og den
enorme militære oprustning i Europa, som var begyndt med flådekapløbet. Tyskland
var den største landmilitære magt i Europa, og hvis den store krig var
uundgåelig, var der mange tyske officerer, som mente, at den burde komme snart.
Der var ikke råd til at vente på resultaterne af den store oprustning, der
foregik i Frankrig og Rusland.

Det hele startede med, at den kun 19-årige serbiske student og nationalist
Gavrilo Princip myrdede tronfølgeren til Østrig-Ungarn, Franz Ferdinand, og
dennes hustru, Sophie, i Sarajevo den 28. juni 1914. Motivet for mordet var, at
Østrig-Ungarn havde annekteret det selvstændige kongerige Bosnien i 1908.

Julikrisen begyndte med Princips skud i Sarajevo 28. juni 1914. Denne del af
Balkan havde været østrigsk område siden 1908. Mange i Østrig-Ungarn så det som
vigtigt for imperiets egen sikkerhed at holde Balkan i en fast hånd. Nogle
tysknationale medlemmer af regeringen håbede også at kunne fremprovokere en krig
med Serbien for at give dem en lærestreg. De opstillede derfor en række punkter,
der skulle vise, hvordan situationen i Serbien kunne løses, og 14. juli stillede
Østrig-Ungarn Serbien et ultimatum på ti punkter, som skulle accepteres i løbet
af 48 timer. Hvis ikke Serbien sørgede for at slå ned på anti-østrigske og
serbisk-nationalistiske strømninger, ville østrig-ungarerne gå militært ind i
Serbien.

Kansleren i Tyskland slog fast, at Tyskland ville støtte Østrig-Ungarn militært,
hvis Rusland blandede sig. Østrig-Ungarn forventede derfor ikke, at Rusland
ville blande sig til trods for dets store interesser på Balkan. Serbien sendte
24. juli en appel til Zar Nikolaj II og bad om hjælp med begrundelsen, at
kravene til dem var nedværdigende, og tidsfristen var for kort. Zaren svarede,
at ultimatummet var for ydmygende, og at Østrig-Ungarn var ved at fremprovokere
en krig. 25. juli begyndte Rusland mobiliseringen, selv om den officielle
mobiliseringsordre ikke blev givet før 30. juli. Det blev klart, at en krig var
uundgåelig.

Storbritannien ønskede at løse situationen diplomatisk og holde Frankrig uden
for krigen. Storbritannien inviterede 26. juli Tyskland og Frankrig til at
diskutere situationen. Tyskland afslog og pressede Østrig-Ungarn til hurtigt at
påbegynde angrebet på Serbien. Men Østrig-Ungarn mente ikke at have
tilstrækkelige styrker hertil. Samtidig kom de første svage hentydninger fra
Storbritannien om, at man ville støtte Frankrig, hvis det neutrale Belgien blev
angrebet.

25. juli afbrød Østrig-Ungarn samtalerne med Serbien, og 28. juli kom
krigserklæringen i form af et telegram. Frankrig var i alliance med Rusland, og
en krig mod Rusland ville derfor blive en tofrontskrig for Tyskland. Da Tyskland
1. august kom med sin krigserklæring mod Rusland, betød dette i praksis også en
krigserklæring mod Frankrig.

Den engelske historiker A.J.P. Taylor kommer i sin bog War By Time Table (1969)
med den provokerende påstand, at krigen var en følge af togenes køreplaner. Et
lands mobilisering var baseret på tusindvis af tog, som skulle køre rettidigt
for ikke at ende i kaos. Det var nærmest umuligt med kort varsel at ændre i
køreplanerne, som herved tvang mobiliseringen til at følge en meget stiv plan,
som ikke kunne ændres eller sættes på stand-by, når den først var sat i gang.
Desuden kunne man ikke gennemføre en "halv" mobilisering, da der ikke var
udarbejdet sådanne planer. Altså kunne Østrig-Ungarn ikke mobilisere mod Serbien
uden samtidig at mobilisere mod Ruslands grænse. Rusland kunne ikke mobilisere
mod Østrig-Ungarn uden at mobilisere mod Tysklands grænse, og endelig kunne
Tyskland ikke mobilisere mod Rusland uden samtidig at mobilisere mod Frankrig.
Den tyske mobiliseringsplan var offensiv og indebar troppesamlinger langt inde i
Belgien. Herved var verdenskrigen en realitet. Konklusionen er trukket skarpt
op, men der er næppe tvivl om, at de stive mobiliseringsplaner var med til at
eskalere konflikten og forhindre en forhandlingsløsning. Danmark, Sverige og
Norge erklærede sig alle neutrale i krigen.

Tyskerne var klar over, at en to-fronts-krig mod Frankrig og Storbritannien mod
vest og Rusland mod øst ikke ville kunne vindes i længden. Den tyske krigsplan
for et sådant to-fronts-scenarie, den 10 år gamle Schlieffen-plan, opererede med
en ide om, at man måtte koncentrere al den tyske krigsindsats på vestfronten, og
så slå Frankrig ud af krigen gennem et overvældende voldsomt angreb. Man mente,
at Ruslands størrelse og ringe infrastruktur ville betyde en længere russisk
mobiliseringsperiode, hvilket gjorde Rusland ude af stand til et ordentligt
angreb den første måneds tid. For at kunne angribe mest hurtigt og effektivt
skulle de tyske tropper omgå den stærke franske forsvarslinje op til den tyske
grænse ved overraskende at gå igennem det neutrale Belgien og angribe Frankrig
fra den mindre beskyttede nordlige del af landet.

Den 4. september var tyskerne nået et godt stykke ind i Frankrig, og stod blot
cirka 50 km fra den franske hovedstad. Situationen så alvorlig ud. Ved Slaget
ved Marne lykkedes det dog franske tropper med assistance fra nogle britiske
nærmest mirakuløst at stoppe den tyske fremmarch efter 7 dages hårde kampe.
Tysklands eneste håb om at tilvejebringe en sejr ved hjælp af militære midler på
vestfronten syntes dermed at være blevet tabt, og efter en række mindre slag i
retning af den engelske kanal låste situationen på vestfronten sig fuldstændig
fast, og skyttegravskrigen kunne tage sin begyndelse. De næste fire år flyttede
vestfronten sig stort set ikke.

1. verdenskrig er blevet berygtet for sine blodige skyttegravskrige. Krigen var
især på vestfronten en stillestående krig. Med dette menes, at den ikke havde de
bevægelige fronter, som var karakteristiske for 2. verdenskrig og de fleste
andre krige.

Vestfronten (fronten mellem Tyskland og Frankrig) var ekstremt statisk. Den
eneste periode, hvor der var større ændringer i fronten, var i den indledende
fase, da Tyskland angreb gennem Belgien i henhold til (den såkaldte)
Schlieffen-plan. Den tyske fremrykning sommeren 1914 var succesfuld, og en
overgang i august var Paris truet. Det lykkedes imidlertid franskmændene at
stoppe fremrykningen i begyndelsen af september 1914 i slaget ved Marne, og fra
da af blev fronten statisk og kendetegnet af skyttegravskrig. Generalerne drømte
om det store gennembrud – et gennembrud som aldrig kom.

Årsagen til den fastlåste krig med skyttegravene var, at de militære planlæggere
ikke havde tænkt den nye teknologi ind i de taktiske og strategiske
overvejelser. Offensiverne var dømt til at strande, fordi den til enhver tid
forsvarende part havde alle fordelene.

En offensiv under første verdenskrig blev gennemført ved, at angriberen indledte
med et enormt artilleribombardement af fjendens linjer. Dette bombardement havde
som regel ikke tilstrækkelig effekt, fordi den forsvarende part havde en delvis
beskyttelse i sin befæstede stilling. Efter dage med artilleriild stoppede
beskydningen, og infanteriet eller måske kavaleriet gik til angreb.
Artilleriilden havde ikke været i stand til at slå fjenden ud, men den havde
gjort terrænet mellem frontlinjerne, det såkaldte ingenmandsland, til et
månelandskab og fremrykningen blev forsinket. Den forsvarende part havde
imidlertid haft god tid til at komme ud af hullerne og få bemandet
maskingeværerne. Dette nye våben gjorde det lettere at tilbagevise et angreb,
som ikke var støttet af kampvogne. (Disse blev ikke taget i brug før mod
slutningen af krigen).

Den forsvarende part havde også en anden fordel. Hvis det lykkedes angriberne at
få slået et lille hul i frontlinjen havde de kun mulighed for at komme frem til
fods, og det gik langsomt på grund af det mudrede terræn. Endnu værre var det
naturligvis for artilleriet og det tunge materiel, som skulle følge efter. Den
forsvarende part havde også et fungerende vej- og jernbanenet helt op til
fronten, således at man hurtigt kunne sætte friske tropper ind og rulle
offensiven tilbage før hullet blev for stort.

Denne mangel på anvendelig offensiv taktik medførte, at første verdenskrig blev
en udmattelseskrig, det vil sige at hver side prøvede at vinde ved at få
modstanderen til at udtømme sine ressourcer: fødevarer, industri og personel.
Denne udmattelsesstrategi gav Ententen en fordel, fordi de kunne få råvare- og
madforsyninger fra det britiske imperium og USA, og den britiske marine kunne
blokere for centralmagternes import fra verden uden for Europa.
Udmattelsesstrategien førte dog til en frygtelig tilværelse for soldaterne i
skyttegravene; de blev beordret til meningsløse angreb som indebar tab i
hundredetusindvis i de enkelte slag.

Et af de mere blodige slag i 1. verdenskrig, og et af dem der forekom allermest
meningsløst, var slaget ved Somme, der varede mere end 4 måneder. Mere end
300.000 soldater mistede livet i den forbindelse. Der var mere end 60.000 døde,
sårede, tilfangetagne og forsvundne engelske soldater bare på den første dag,
heraf lidt over 20.000 faldne.

I øst var Østrig-Ungarn involveret i den krig mod Serbien, der havde udløst 1.
verdenskrig. De serbiske tropper var dog forskanset i nogle stærke defensive
positioner, som kom til at præge krigen, og allerede i august havde
Østrig-Ungarn lidt store tab i forgæves angreb. Østrig-ungarerne havde håbet på
en hurtig sejr over serberne ved hjælp af en stærk offensiv. Østrig-Ungarn havde
håbet, at Tyskland ville beskytte den nordlige flanke mod russerne, men tyskerne
havde hovedparten af sine styrker involveret i det store angreb på vestfronten,
og østrig-ungarerne måtte derfor kæmpe en to-fronts-krig mod både russere og
serbere. Ved Slaget ved Kolubara i slutningen af 1914 led østrig-ungarerne et
stort nederlag og mistede 240.000 mand mod serbernes 170.000.

I Tysklands østligste regioner havde russerne overraskende hurtigt fået
mobiliseret og startet de første angreb mod Østpreussen, hvor tyskerne kun havde
meget få styrker. Snart stod russiske styrker på tysk territorium, hvilket
faktisk var det eneste sted Ententemagterne nåede at stå på tysk jord i løbet af
fire års krig. De tyske generaler blev på grund af russernes fremmarch allerede
i august 1914 afløst af generalerne Erich Ludendorff og Paul von Hindenburg. Den
26. til den 31. august viste de deres evner ved at besejre en stor russisk
styrke ved Slaget ved Tannenberg, og dermed redde en truende situation i øst.

1915 var præget af kampe især omkring det osmanniske rige, hvor russiske tropper
i januar slog osmanniske eftertrykkeligt i Kaukasus-området. På grundlag af
mistanker om armensk samarbejde med russerne påbegyndte tyrkerne det armenske
folkemord. I april 1915 kunne osmannerne dog vinde en stor sejr over Ententen,
da de slog et angreb på sydvestkysten tilbage i slaget ved Gallipoli.

Den 26. april indgik Ententemagterne en hemmelig aftale med Italien i London
(London-pagten (1915)) om at Italien inden 4 uger skulle indtræde i krigen på
Ententemagternes side. Italien erklærede krig mod Østrig den 23. maj.

I 1916 besluttede den tyske hærledelse under efterfølgeren til Moltke den yngre,
der som følge af dårlige resultater allerede i 1914 var blevet afsat, general
Erich von Falkenhayn at genstarte en tysk offensiv på vestfronten. Man ville
lokke franskmændene til at ofre enorme antal soldater ved at tvinge dem til et
hasarderet forsvar af Verdun-fæstningen. Planen gik dog ikke helt op, også
tyskerne led store tab, og slaget ved Verdun blev et af de blodigste under hele
krigen. Et endnu mere blodigt slag blev slaget ved Somme samme år, hvor
englænderne forsøgte at udnytte tyskernes engagement andetsteds til at bryde
igennem fronten, uden held.

Også andre steder blev 1916 præget af slag med enorme menneskelige omkostninger,
uden at man kom nærmere en krigsafslutning af den grund. Italiens indtræden i
krigen i april 1915 betød, at de sydlige alper nu også var blevet hjemsted for
krigshandlinger, og her iværksatte Italien fra juni til november en voldsom
offensiv ved 6.-9. slag ved Isonzo. Offensiven havde nogen, men ikke megen,
succes.

Den 27. august trådte Rumænien over på Ententens side og angreb det
østrig-ungarske område Siebenbürgen. Centralmagternes modoffensiv førte dog den
6. december til indtagelsen af den rumænske hovedstad Bukarest, og reelt
Rumæniens udtræden af krigen.

I marts 1917 kom det på grund af utilfredshed med krigen til større
demonstrationer i den russiske by St. Petersborg, og den russiske
februarrevolution betød, at den russiske zar måtte gå af til fordel for en
republik.

I længden kunne den russiske republik ikke udholde de store byrder krigen mod
Tyskland kostede i materiel, menneskeliv og penge, og den blev derfor afskaffet,
da Lenin i November startede den kommunistiske Oktoberrevolution. Lenin ønskede
fred med det samme, men han måtte indgå den på meget svære betingelser, da hans
kommunistiske regime stod midt i en borgerkrig. Brest-Litovsk-freden betød, at
store dele af Østeuropa var underlagt Tyskland indtil 1. verdenskrigs
afslutning.

At tyskerne nu fik frigjort store tropperessourcer gav dem en forhåbning om, at
de ville kunne ændre tingenes tilstand på vestfronten, hvor de tyske stillinger
var blevet stadig mere sårbare pga. mangel på soldater. Den tyske forårsoffensiv
blev indledt den 21. marts 1918 og blev sat ind i området lige præcis mellem de
britiske og franske tropper. Angrebet overrumplede Ententen, og tyskerne nåede
de næste fire måneder gennem fortsatte angreb langt ind i Frankrig, før
offensiven løb tør for kræfter. De tyske generaler havde satset alt på dette
sidste angreb, og de tyske tropper havde ikke meget at sætte imod med, da
briterne, franskmændene og de nyankomne amerikanske soldater i løbet af august
1918 indledte modoffensiven. Den 14. august bedømte den øverste tyske hærledelse
situationen til at være udsigtsløs. De tyske fronter begyndte at falde sammen,
og den 29. september bad de tyske generaler Ludendorff og Hindenburg den tyske
kejser om at forhandle om fred. Den amerikanske præsident Woodrow Wilson ville
dog kun forhandle med en demokratisk-sindet regering, og Ententen nægtede derfor
forhandling med den tyske kejser. Tyskland nægtede at forhandle fred på disse
betingelser.

I slutningen af oktober fald den tyske alliancepartner Østrig-Ungarn dog
fuldstændig sammen, og blev opløst i forskellige nydannede stater, der alle
søgte fred med Ententen. I Tyskland brød der nu også uroligheder ud over den
fortsatte krigsførelse, og kansler prins Maximilian von Baden bekendtgjorde
derfor egenhændigt kejserens aftrædelse og overlod regeringsmagten til det tyske
socialdemokrati under Friedrich Ebert. Den 11. november kl. 5 om morgenen
underskrev begge parter en våbenhvile med Tysklands ultimative overgivelse til
følge og et løfte om snarlig fredsforhandling. Af historiske årsager ønskede man
at krigen sluttede d. 11. dag i den 11. måned klokken 11:00. Derfor skulle de
krigstrætte soldater fortsat kæmpe videre indtil dette tidspunkt i 1918. Dagen
er indstiftet som Våbenstilstandsdagen en international mindedag.

Fredsforhandlingerne fra 1918 til 1920 blev en ren katastrofe for
Centralmagterne. Tyskland blev økonomisk udsultet, og det var indirekte det, der
førte til 2. verdenskrig. Den økonomiske gæld endte ud i et slutbeløb på 269
milliarder tyske guldmark.

I 1918 fremlagde USA's præsident Woodrow Wilson en 14-punkters fredsplan for
Europa. Bl.a. at nationale mindretal skulle have selvbestemmelsesret mht.
hvilken stat de ville tilhøre.

Den sidste tyske regering i Tyskland før revolutionen forsøgte at tilfredsstille
Danmark ved at tilbyde en afståelse af Haderslev Amt. Den danske regering under
ledelse af Carl Theodor Zahle afslog med den begrundelse, at man ville afvente
en fredsaftale. Versailles-freden i 1919 bestemte, at der skulle afholdes
folkeafstemninger i Slesvig, én i Nordslesvig og én i Mellemslesvig.
Afstemningen i Nordslesvig skete den 10. februar 1920. 75 procent danske stemmer
mod 25 procent tyske. Man stemte en bloc, således at flertallet skulle bestemme
det statlige tilhørsforhold for et udelt Nordslesvig. I Mellemslesvig, herunder
i Flensborg, afholdtes afstemningen den 14. marts. 25 procent danske stemmer og
75 procent tyske. Den 15. juni 1920 var genforeningsdagen, hvor Christian den
10. red over den gamle grænse nord for Christiansfeld. (Se: Genforeningen 1920)

Traktaten førte til dannelsen af Folkeforbundet, en vigtig målsætning for den
amerikanske præsident Woodrow Wilson. Formålet med organisationen var at
intervenere i konflikter mellem nationer, før de gik i krig.

Andre dele af traktaten inkluderede tab af tyske kolonier og tab af tysk
territorium. Listen over tidligere tyske provinser som blev afstået:

Artikel 156 i traktaten overførte det tyske herredømme over Shandong i Kina til
Japan i stedet for til Kina. Det kinesiske raseri over denne artikel førte til
demonstrationer og stiftelsen af den kulturelle bevægelse kendt som 4.
maj-bevægelsen.

Det var sådan set forudsigeligt, at en krig ville bryde ud i sommeren 1914, og
at den fik karakter af stormagtskonflikt pga. det alliancemønster der siden
århundredeskiftet var cementeret mellem magterne. Baggrunden var umiddelbart den
indre uro blandt Østrig-Ungarns undertrykte nationaliteter. Da
habsburgertronfølgeren efter tidens stil blev skudt af en serbisk attentatmand i
Sarajevo den 28. juni 1914, regnede Østrig-Ungarn med og fik støtte fra sin
alliancepartner Tyskland. Dette berømte mord på det Østrig-ungarske
tronfølgerpar i Sarajevo i sommeren 1914 udnyttes til at formulere et fast krav
til Serbien og dermed hele den ene blok. Kort tid efter er krigen en realitet,
og med flere store slag i både Øst og Vest kæmpes der om hver en meter af
Europa. Efter en blodig skyttegravskrig trænges Centralmagterne langsomt tilbage
og med USA's indtrædelse i krigen på Ententens side tipper magten – trods
Ruslands udtrædelse af krigen.

Den største militærkirkegård i området er Ossuaire de Douaumont også kaldet
Benhuset. På kirkegården ligger ca. 300.000 ukendte franske og tyske soldater
begravet.

Tyskland havde få kolonier i Afrika: Togo, Kamerun (Cameroun), Tysk Østafrika
(Tanzania, Burundi og Rwanda) og Tysk Sydvestafrika (Namibia). Kolonisoldater
fra Ententen invaderede disse områder: Togo erobredes i 1914, Kamerun i 1916,
Sydafrika løb tyskerne over ende i Tysk Sydvestafrika i 1915, men Ententen mødte
hårdnakket modstand fra lejede askari-tropper under oberst von Lettow-Vorbeck i
Tysk Østafrika. Det var først tre dage efter at Berlin havde strakt våben at
briterne kunne overtage landet.

Det meste af Mellemøsten var en del af det Osmanniske Rige. Den britiske
arkæolog T. E. Lawrence samlede de stridende beduiner i en succesrig kamp mod
tyrkerne. Lawrence of Arabia blev udstyret med et falsk løfte om en arabisk
nationalstat, uden at vide at London halvt om halvt havde bortlovet Palæstina
til zionisterne. Resten af Mellemøsten blev delt mellem Frankrig og
Storbritannien efter krigen.

I 1914 besatte Australien Kaiser Wilhelms Land (den nordøstlige del af Ny
Guinea), Bismarckøerne og Karolinerne, New Zealand besatte Vestsamoa og Japan
besatte Marianerne, Marshalløerne, Palau og havnebyen/flådebasen Tsingtao i
Kina.

Ovennævnte områder var på det tidspunkt tyske kolonier og ved Tsingtao og på Ny
Guinea kom det til kamphandlinger.

Den 8. december 1914 tilintetgjorde Royal Navy viceadmiral Graf von Spees
Ostasiengeschwader, der var den tyske flåde i Kina på vej hjem.

Slaget foregik ud for Argentina. Ironisk nok blev lommeslagskibet Admiral Graf
Spee sænket d. 17. december 1939 få hundrede sømil fra vraget af viceadmiralens
flagskib.

Tyske ubåde sænkede en del af Ententens handelsskibe. Da torpedoer kun var
medbragt i et begrænset antal, forsøgte man ofte at sænke skibene med
dækskanonerne. Søfolkene fik derved tid til at gå i redningsbådene før
sænkningen. De såkaldte Q-både var udadtil plimsollere men under dæk havde de
skjulte kanoner. Q-bådene havde to besætninger; den ene var en samling
tilsyneladende kujoner der gik i bådene og den anden tog kampen op mod den
overraskede ubåd. Modtrækket var d. 1. februar 1917 at Tyskland erklærede
uindskrænket ubådskrig mod alle handelsskibe.

Op til og og under første verdenskrig blev der udviklet mange nye taktikker og
teknologier, som aldrig før havde været afprøvet i en så stor krig, som 1.
verdenskrig var. Første Verdenskrig var den første fuldstændigt industrielle
krig, hvor den industrielle masseproduktion var en forudsætning for
verdenskrigens millionhære og deres masseproducerede materiel som våben og
uniformer

Sammenlignet med den anden verdenskrigs systematiske tæppebombninger var den
første verdenskrigs luftbombardementer sporadiske nålestik. Vejret og teknikken
udgjorde større problemer end fjendens luftforsvar.

Igor Sikorsky havde i 1913 udviklet et firmotoret passagerfly Ilja Muromets til
16 passagerer, med badeværelse. Ved krigsudbruddet blev flyene ombygget til
strategiske bombefly og kunne relativt uhindret bombe Tyskland. Efterhånden
udgjorde de tyske jagerfly en trussel mod bombeflyene og i 1916 blev de trukket
tilbage.

Efter at Italien havde erklæret krig mod Østrig-Ungarn sendte de fra august 1915
tremotorede Capronibombefly mod Wien. Bombeflyene skulle overflyve Alperne og
besætningsmedlemmerne fik en iltslange i munden.

Fra januar 1915 begyndte zeppelinere fra den tyske hær og flåde at terrorbombe
Paris og London. Dette blev gjort om natten, for at mindske tabene. De ustadige
vinde i højden gjorde det dog til en besværlig affære at bombardere disse byer
og præcisionen var dårlig. Cirka 60 ud af 88 zeppelinere gik tabt under
angrebene, især i 1916.

Efter zeppelinernes store tab skiftede tyskerne over til at bombe London med
tomotorede Gotha-bombefly fra foråret 1917. Bombeflyene startede fra Gent i det
tyskbesatte Belgien. Da de bedste britiske jagereskadriller var udstationeret i
Frankrig mødte de kun modstand på skrømt. Tabene i menneskeliv blev brugt som
argument for dannelsen af det selvstændige britiske luftvåben; Royal Air Force i
april 1918.

Den britiske hærs Royal Flying Corps og efterfølgeren RAF anvendte tomotorede
Handley Page O/100 og O/400 til at bombe Ruhr-distriktet fra starten af 1917.
Det firmotorede Handley Page V/1500 blev udviklet til at kunne nå Berlin og tre
dage før krigsafslutningen blev det første luftbombardement af Berlin aflyst på
grund af tekniske fejl.

I 1915 anvendte tyskerne klorgas for første gang. Kloret vil i forbindelse med
fugtighed danne saltsyre i øjne og i lungerne. Som en nødforanstaltning brugte
soldater lommetørklæder vædet i urin til at beskytte sig mod gassen – senere fik
de udleveret gasmasker. Klorgassen var grønlig og udløste hostereflekser, derfor
var den mindre egnet. Senere i 1915 anvendte tyskerne fosgengas der var usynlig
og kun kunne opdages når soldaterne faldt om. I 1917 anvendtes for første gang
sennepsgas der også optages gennem huden ved ætsning. Gasmaskerne hjalp derfor
kun halvt og da sennepsgassen var en tung gas kunne den gøre skyttegravene
ubrugelige i længere tid. Tyskerne anvendte gas på både Øst- og Vestfronten og
både Frankrig og Storbritannien udviklede kort efter de samme krigsgasser.

Briterne anvendte de første kampvogne ved Flers d. 15. september 1916.
Kampvognen skulle genindføre den mobile krigsførelse ved at være immun overfor
maskingeværild og derfor kunne bryde igennem tyskernes skyttegrave. For at
skjule formålet blev de nittede panserplader omtalt som tanks (vandtanke), et
ord der siden er blevet hængende. De første tanks/kampvogne hed blot Mark I,
kunne køre 6-7 km/t og havde en besætning på otte mand. I stedet for et tårn
havde de våbnene anbragt i konsoller på siderne. De fandtes i en 'kvindelig'
udgave med maskingeværer og en 'mandlig' udgave der også havde to 57 mm kanoner.
Den lave hastighed og tekniske upålidelighed gjorde at de ikke fik brudt
dødvandet.

I Frankrig i 1917 udviklede bilfabrikken Renault FT-17. Det var en moderne
udseende kampvogn med et drejeligt tårn med enten en 37 mm kanon eller et 8 mm
maskingevær. De amerikanske pansertropper anvendte 514 Renault FT-17, bl.a.
under kommando af den fra anden verdenskrig kendte pansergeneral George Patton.

Tyskland havde ikke det store behov for kampvogne og anvendte erobrede britiske.
Dog udviklede de A7V Stürmpanzerkraftwagen i 1918 – et veritabelt 'landskib' med
18 mands besætning herunder en maskinmester. Kun tyve A7V blev fremstillet og
hver var blevet døbt ved afleveringen.

Danmarks mål var så vidt muligt at forholde sig neutralt under 1. verdenskrig.
Gennem opretholdelsen af en streng neutralitet håbede man at kunne forhindre at
blive indblandet i krigen. Udenrigsminister Erik Scavenius var hovedmanden bag
denne politik under krigen. Danmark indkaldte en sikringsstyrke til at sikre
Danmarks neutralitet. 40.000 soldater beskyttede hovedstaden og 10.000
beskyttede Jylland. Den danske marine havde moderne fartøjer og minerede de
danske farvande som et led i neutralitetsbestræbelserne.

Mange danskere blev nyrige under første verdenskrig på at sælge selvdøde heste
og andet dubiøst kødaffald til Tyskland. De blev nedsættende betegnet som
gullaschbaroner da de strøede om sig med penge uden at have klasse.

Et tragisk dansk kapitel i 1. verdenskrig var de mange sønderjyder, som var
blevet indkaldt til den tyske hær pga. Sønderjyllands placering i det tyske rige
på dette tidspunkt. Man mener at op mod 4.000 dansksindede sønderjyder mistede
livet på tysk side. Endvidere mistede 722 danske søfolk og fiskere livet, når de
stødte på miner udlagt i bl.a. Nordsøen eller blev sænket af tyske ubåde. I
Mindeparken nedenfor Marselisborg Slot i Århus er der rejst et mindemonument med
4.140 navne på faldne i 1. verdenskrig.

Sønderjyden Christian Johannsen fløj en Albatros D.III i de kejserlige
Fliegertruppen og nedskød tre franske, 1 britisk, 1 italiensk og 1 amerikansk
fly. Luftskibsbasen i Tønder blev i 1918 bombet af britiske hangarskibsfly.

Deltagende soldater: 70 mio. Faldne soldater: 9 mio. Sårede og invaliderede
soldater: 22 mio. Savnede soldater: 5 mio.

1. verdenskrig er kunstnerisk interessant, fordi mange af de unge mænd der kom
til at kæmpe i den oplevede en stor desillusion i forhold til deres idealer og
fremskridtstro op til krigen. Denne desillusion kommer i høj grad til udtryk i
de mange skildringer af denne moderne krigserfaring i billedkunst og
erindringslitteratur . Enkelte, som fx Ernst Jünger, beskrev dog tidligt krigen
som en først og fremmest heroisk handling. I forbindelse med 100-året for 1.
Verdenskrig har danske historikere bidraget med flere betydelige værker.



https://da.wikipedia.org/wiki/Europa

Europa er en verdensdel som strækker sig fra Nordsøen og Atlanterhavet i vest
til Uralbjergene i øst; og fra Middelhavet i syd til Nordpolen. Det udgør den
vestlige tredjedel af kontinentet Eurasien. Siden 1700-tallet er grænsen mellem
Europa og Asien almindeligvis blevet anset for at gå langs Ural; først
bjergkæden og derefter floden; Det Kaspiske Hav, Manytj-lavningen nord for
Kaukasus, eventuelt Kaukasus-bjergkæden, Sortehavet, Bosporusstrædet,
Marmarahavet og Dardanellerne.

Europas samlede fladeareal er 10.506.000 km², det vil sige 6,7 % af landmasserne
på Jorden. Det samlede folketal er på omkring 900 millioner,[Kilde mangler]
hvilket er 14 % af alle mennesker i verden. Afhængigt af hvordan man opgør det
har Europa et varierende antal selvstændige lande, imidlertid har Europarådet 47
medlemslande, hvoraf Rusland er det største målt på såvel areal som befolkning,
mens Vatikanstaten i Rom er den mindste.

Dette afsnit handler om, hvad ordet Europa har betydet, og hvilket geografisk
område det refererer til, og hvorledes dette har ændret sig de sidste 2500 år.

Det græske begreb Europa er sandsynligvis afledt fra græsk eurys (= "bred") og
ops (= "ansigt"), hvor ‘bred’ er blevet et beskrivende ord for jorden i sig selv
i den (rekonstruerede) urindoeuropæiske religion. Enkelte sprogforskere har
derimod antydet, at Europa er baseret på et semitisk ord, nemlig det akkadiske
erēbu i betydningen "solnedgang". Set fra Mellemøsten går solen ned over Europa,
landene i vest. På samme måde antages det, at ordet Asien kan tænkes at komme
fra et semitisk ord som det akkadiske asu, "solopgang".

For den græske geograf Hekataios bestod den kendte verden af to verdensdele:
Europa og Asien. Grænsen gik ved det Ægæiske Hav, Azovske Hav og Marmarahavet og
floden Don. For historieskriveren Herodot var Asien identificeret med det store
Perserrige, mens Europa var den græske civilisation.

En brug af ordet som den almindeligste betegnelse for det, som vi i dag opfatter
som Europa, hører til moderne tid. I antikken omtalte man det romerske rige som
"Rom" eller "Imperium Romanum". Der fandtes da ikke noget geografisk udtryk som
inkluderede riget nord for Middelhavet og som desuden inkluderede områderne
beboet af germanske og slaviske stammer i Nord- og Østeuropa.

Ordet spredte sig fra græsk til Europas romanske sprog gennem en berømt myte.
som blev genfortalt i senantikken. I græsk mytologi var Europa en fønikisk
prinsesse, som blev forført af Zeus i form af en hvid okse og ført til øen
Kreta, hvor hun fødte Minos, Rhadamantys, og Sarpedon. For Homer var Europé
(græsk Ευρωπη) den mytologiske dronning af Kreta, ikke stedet, som hun blev ført
til. I lighed med andre græske myter er denne myte næppe ophavet til ordet
Europa i sig selv, men skabt i eftertid for at give ordet en spændende
forhistorie. Senere blev Europa ensbetydende med fastlandet Grækenland, og
omkring 500 f.Kr. havde omfattede betydningen efterhånden også landene nord for
Grækenland.

Myten om prinsesse Europa er blevet overbragt af tre af senantikkens
historiefortællere: St. Augustin, Isidor af Sevilla og Orosius. Det er usikkert.
hvor de regnede grænsen mellem verdensdelene (orbis terrarum). For Orosius gik
grænsen mellem Asien og Europa gennem floden Don og det Azovske Hav. Orosius
blev kilde for 900-tallets frankiske lærde Richter af St. Rémy, der fremstillede
verden som tre orbis plaga hvor Mare Nostrum (Middelhavet) var skellet mellem
verdensdelene. Richter regnede flere af folkeslagene, som slog sig ned i Europa
i Folkevandringstiden for at komme fra Asien. Lombardernes historieskriver
Paulus Diaconus (død 797?) regnede lombarderne for at have flyttet fra øen
Scandinavia på grund af overbefolkning. Det lader til, at Skandinavien dengang
ikke blev regnet for en del af Europa. Dette skyldes vel, at graden af
civiliserethed var blevet introduceret som et kriterium for at være en del af
"Europa".

I senantikken og middelalderen var det mere normalt at skelne mellem
"Kristenheden" og hedenske områder, end at bruge betegnelsen Europa. Men
indenfor "Kristenheden" begyndte begrebet Europa gradvis at få den betydningen,
som det har i dag. Ved at referere til "Europa" i hyldestdigt til frankiske
konger viste de både, at de var lærde og belæste i den antikke arv, samtidigt
med at referencer til Kongen som "Europas konge" indgød aspirationer om
fremtidige erobringer. Omend magten ikke strakte sig langt udover Frankerriget,
kunne skjaldene i det mindste smigre kongen med at være berømt i "hele Europa".
Ved Karl den Stores hof blev referencer til Europa-begrebet hyppigere. For
eksempel priste Catwulf Kong Karl i 775 for at være blevet udpeget til at blive
Europas konge (Regni Europae). Karl den Stores hof brugte imidlertid helst
begrebet Imperium Christianum, ikke det geografiske begreb Europa som betegnelse
for frankernes rige. Karolingerne opfattede hovedstaden Aachen som det andet
Rom, og deres rige som Romerrigets genkomst i Europa. Der er blevet overleveret
flere kilder hvor Karl omtales som rex, pater Europe (konge, Europas far).

En anden terminologi, som blev brugt i middelalderen for at skelne mellem det,
som vi i dag regner for (Vest)Europa, og verden for øvrigt, er parret Oksidenten
/ Orienten. Oksidenten, af latin Oc + cadere ~ (dit solen) falder ned = Vesten.
Oksidenten var dermed den vestlige kristenhed, som udgjorde størstedelen af
Europa.

Lærde kristne i 600-tallet som Isidor af Sevilla førte ud fra sit bibelske
historiesyn verdens befolkning tilbage til Noas edterkommere: Jafet, Sem, og
Ham. Europæerne stammede fra Jafet, derfor havde folkeslag som frankerne,
alemannerne, latinerne og briterne alle samme ophav.

Det begrebsmæssige skel mellem Vesteuropa og Østeuropa blev introduceret af
oplysningsfilosoffen Voltaire i en biografi over den svenske kong Karl 12. fra
1731. Dette skel blev cementeret under den kolde krig, da de østeuropæiske lande
blev sovjetiske vasalstater. Efter Berlinmurens fald, ville enkelte genoplive
udtrykket Østmiddel-Europa for at skabe kontinuitet til historien før
verdenskrigene. Imidlertid ser det ud til, at ordet Centraleuropa er blevet det
hyppigst brugte begreb for at beskrive de eks-kommunistiske stater, som ikke var
en del af Sovjetunionen.

Et stort antal af verdens sprog benytter ord som er afledt af "Europa" for at
referere til kontinentet, for eksempel benytter kinesisk det fonetisk lignende
ord Ōuzhōu (欧洲).

Homo erectus og Neandertalerne slog sig ned i Europa længe før det moderne
menneske, Homo sapiens sapiens viste sig. De ældste menneskeben (homo georgicus)
er fundet i Dmanisi, Georgien, dateret 2.000.000 år tilbage. De tidligste spor
af det moderne menneske kan stamme 35.000 år tilbage i tiden. Spor efter
permanente bosætninger kan dateres til det 7. millenium f. Kr., i Bulgarien,
Rumænien og Grækenland.

Den neolitiske tidsperiode nåde Centraleuropa i det 6. millenium f. Kr. og
Nordeuropa i det 5. og 4. millenium. Der er ingen præhistorisk kultur som dækker
hele Europa.

Bronzealderen er en betegnelse på en periode i menneskets historie som fandt
sted mellem stenalderen (nogen steder kobberalderen) og jernalderen. Perioden
har fået sit navn fordi bronze var det mest avancerede materiale man havde for
tilvirkning af redskaber, våben og smykker på den tid. Bronze er en legering som
består af ca. 90 % kobber og 10 % tin. Den var meget kostbar, og man brugte
derfor fortsat en mængde stenredskaber helt frem til romersk jernalder.
(Opdelingen af oldtiden i tre perioder; sten-, bronze- og jernalder, blev
oprindelig formuleret af den danske arkæolog Christian Jürgensen Thomsen.)

Bronzealderen indtræffer til forskellige tider, afhængig af hvilke steder man
snakker om. De ældste kendte bronzegenstande er fra Mellemøsten (Egypten og
Mesopotamien) ca. 3500 f.Kr. Herfra breder det sig til Grækenland 3200 f.Kr.,
Østeuropa 2500 f.Kr., Vesteuropa 2200 f.Kr., Kina 2000 f.Kr., og Skandinavien
1800 f.Kr.

Jernalderen er i arkæologien regnet som den tidsperiode hvor brugen af jern er
fremtrædende i produktionen af våben og redskaber. I Danmark begyndte
jernalderen fra omkring år 500 f.Kr., men de tidligste spor af jernudvinding er
meget ældre, måske så tidligt som år 3000 f.Kr. Det tog bortimod 1000 år fra
menneskeheden opdaget jernudvinding til kundskaben nåde Norden. Jernalderen
begyndte på forskellige tider på forskellige steder i Europa.

I Europa og Asien efterfølger jernalderen bronzealderen, mens den i resten af
verden efterfølger stenalderen direkte. Det er vanskeligt at tidfeste
jernalderen nøjagtigt for en enkelt region, men det refererer til den
tidsperiode hvor brugen af jern er det mest avancerede metalarbejde til en
civilisation.

Oldtidens Grækenland var enerådende og nyskabende indenfor forskellige
styreformer (det athenske demokrati), filosofi, videnskab, politik, sport,
teater og musik. De græske bystater grundlagde flere kolonier ved Sortehavet,
Middelhavet, Lilleasien, Sicilien og i Syditalien. Den græske verden kom til et
halt ved den Peloponnesiske Krig, og den senere Makedoniens ekspansion i det 4.
århundrede f.Kr.

Meget af den græske kundskab blev assimileret af romerne og spredt udover det
europæiske kontinent. Romerriget havde sit center ved Middelhavet, og
kontrollerede alle de nærliggende lande omkring havet. Den nordlige grænse var i
form af naturlige hindringer, som floderne Rhinen og Donau. Under kejser Trajan,
i det andet århundrede, nåede riget sit territorielle højdepunkt, hvor
Storbritannien, Dakien (dagens Rumænien) og dele af Mesopotamien var inkluderet.
Kejserrigets første periode, Pax Romana, bragte fred med sig, civilisation og
effektive centraliserede regeringer til de underlagte områder, men i det 3.
århundrede begyndte riget at skrante gennem en serie af borgerkrige og
økonomiske, samt sociale kriser.

Vikingetiden er en periode i nordeuropæisk historie som strækker sig fra sidste
del af 700-tallet til midten af 1000-tallet.

Middelalderen regnes i Europa som tiden mellem 500 og 1500 e.Kr. eller mellem
Romerrigets fald og Reformationen i begyndelsen af 1500-tallet. Det er også
almindeligt at anse middelalderen som slut i 1492, da Christoffer Columbus ankom
til Amerika.

Den sorte død, en byldepest, er den største katastrofe verden har oplevet i
fredstid. Italien blev ramt i 1347, og pesten spredte sig videre via handelsveje
til andre dele af Europa og det nordlige Afrika og Mellemøsten gennem 1348.
Endvidere spredte den sig til Mesopotamien, Sydspanien, Nordeuropa (bl.a.
Danmark) og til sidst Rusland i 1351. Polen lukkede sine grænser, og blev sparet
for pesten. Island blev delvis sparet, siden mandskaberne på skibene stort set
døde før de kom frem. Ca. 1/3 af befolkningen her døde.

Reformationen var en religiøs omvæltning fra katolicisme til protestantisme i
dele af Europa i 1500-tallet, udløst af Martin Luther. Reformationen spredte sig
senere fra Nordtyskland til Skandinavien, Schweiz og Frankrig. I England opstod
der parallelt en reformation baseret på politiske hensyn, som senere tog meget
af den samme retning som reformationen på kontinentet.

Napoleonskrigene udspandt sig fra 1800 til 1815 i kølvandet af den franske
revolution. Tidsperioden blev frem for alt præget af kampen mellem Napoléon
Bonapartes Frankrig på den ene side og Storbritannien, de tyske stater og
Rusland på den anden. Frankrig led det endelige nederlag ved slaget ved Waterloo
i 1815.

Wienerkongressen blev afholdt fra 1814 til 1815 og havde som mål at genskabe
magforholdene i Europa før de 25 år lange revolutions- og Napoleonskrige.
Kongressen fastslog politiske grænser som kom til at vare til 1914, og slog fast
at princippet om fyrstesuveræniteten skulle være dikteret af magtforholdene,
ikke folkesuveræniteten.

1. verdenskrig er en af de blodigste krige nogensinde udkæmpet i Europa. Den
varede fra august 1914 til 11. november 1918, og medførte væsentlige ændringer
af Europa-kortet. Nye stater opstod efter nationalstatprincippet; Østrig-Ungarn
forsvandt og blev erstattet af en mængde mindre centraleuropæiske stater (mens
Tyskland blev omformet fra monarki til republik).

2. verdenskrig var den mest omfattende militære konflikt i verdenshistorien, og
involverede en stor del af verdens lande og blev udkæmpet samtidig i flere
verdensdele. Selv om der havde været krig Asien siden 1931; er mest udbredte
opfatning blandt faghistorikere og folk flest at 2. verdenskrig udbrød i Europa
i 1939, da Tyskland invaderede Polen 1. september med påfølgende
krigserklæringer fra Storbritannien og Frankrig.

2. verdenskrig raste frem til 1945, og endte med aksemagtenes totale nederlag. I
løbet af krigen havde hele 60 millioner mennesker mistet livet, noget som gør 2.
verdenskrig til historiens blodigste konflikt.

Mod slutningen af 1944 var Tyskland hårdt presset på alle fronter. Krigen til
søs var tabt, Østeuropa var faldet i sovjeternes hænder, og på vestfronten var
de allierede overlegne så vel i luften som på bakken. Den 8. maj 1945
undertegnede Tyskland en betingelsesløs kapitulation overfor de allierede, og
dagen efter blev dette gentaget overfor de sovjetiske styrker.

Den russiske revolution i 1917 var en politisk bevægelse i Rusland som endte med
at den provisoriske regering som havde erstattet zar, blev smidt. Den førte til
oprettelsen af Sovjetunionen som varede til 1991. Revolutionen havde to
forskellige faser. Den første var Februarrevolutionen, som fjernede zar Nikolaj
2. af Rusland, den sidste zar, og som forsøgte at oprette en liberal republik.
Den anden fase var Oktoberrevolutionen, hvor sovjeterne tog magten fra den
provisoriske regering. Denne revolution var inspireret og senere kontrolleret af
Vladimir Lenins Bolsjevik-parti. Mens mange historiske begivenheder fandt sted i
Moskva og St. Petersborg var det også en bred bevægelse i landsbyer hvor bønder
beslaglagde og omfordelte landområder.

Den kolde krig (1948–1989) var rivaliseringen som udviklet sig efter 2.
verdenskrig mellem grupperne af nationer som praktiserede forskellige ideologier
og politiske systemer. På den ene side var Sovjetunionen (U.S.S.R.) og dens
allierede, ofte refereret til som Østblokken. På den anden side var USA og dens
allierede, ofte refereret til som Vestblokken. Man siger gerne at den kolde krig
endte i 1989, da Berlinmuren faldt, eller i 1991, da Sovjetunionen blev opløst.

Den Europæiske Union har trinvis udviklet sig siden 1953 fra at være et
regeringssamarbejde på afgrænsede politiske områder, til at blive en vidtgående
statssammenslutning hvor beslutningskompetance på flere lovområder er overført
til fællesorganerne.

Geografisk er Europa en del af den større landmasse kendt som Eurasien.
Kontinentet begynder ved Uralbjergene i Rusland, hvilket definerer Europas
østlige grænse mod Asien. Den sydøstlige grænse med Asien er ikke universelt
defineret. Det er almindeligt at definere Uralfloden eller Embafloden som mulige
grænser. Grænsen fortsætter med Det Kaspiske Hav og derefter Kaukasus-bjergene,
alternativt Kurafloden i Kaukasus. Derefter videre til Sortehavet, Bosporus,
Marmarahavet og Dardanellerne. Dette kompletterer grænsen mod Asien. Nogle
geografer anser i stedet Aserbajdsjan og Armeniens sydlige grænser med Iran og
Tyrkiets sydlige og østlige grænser med Syrien, Irak og Iran som grænsen mellem
Asien og Europa af kulturelle årsager. Middelhavet deler Europa og Afrika i syd.
Den vestlige grænse er Atlanterhavet, men Island, meget længere ude end det
nærmeste punkt i Afrika, er også anset for at være en del af Europa. Europas
geografiske center er ikke fastslået, men bliver debatteret af geografer.

Ideen om at Europa er et kontinent er ikke universelt godtaget. Nogle
ikke-europæiske tekster refererer til et Eurasien-kontinent, eller til et
europæisk underkontinent, fordi Europa ikke er omgivet af hav, og i meget større
grad er et kulturelt heller end et geografisk definerbart område.

De to største landformer er "hoved-Europa" og Skandinavien i nord, skilt fra
hinanden af Østersøen. Tre mindre halvøer, Den iberiske halvø, Italien og
Balkan, springer ud i Middelhavet fra syd. Østover udvider Europa sig indtil
grænsen mod Asien ved Uralbjergene.

Landskabet i Europa varierer meget over relativt små områder. De sydlige områder
består af bjerge. Bevæger en sig opover synker terrænet fra de høje Alper,
Pyrenæerne og Karpaterne gennem høje bjergområder ind til de lave områder i
nord. Høje bjerge eksisterer også langs den nordvestlige havgrænse, begyndende
vest på De britiske øer, og fortsætter langs hele Norge.

Europas landformer består i tillæg til den generelle beskrivelse også af en
række afvig. Underregioner så som Den iberiske halvø og Italien har sine egne
komplekse geologiske strukturer, på samme måde som "hoved-Europa" også
indeholder afvig så som bjergplateauer, floddale og kratere. Island og De
britiske øer har egne geologiske strukturer. Mens Island er et eget land i
Nordsøen som kun tilhører Europa af politiske grunde, mens De britiske øer er
høje områder som var knyttet til fastlandet, indtil det stigende havniveau
adskilte området til en ø.

Europas længste flod er Volga med 3531 kilometer. Derefter kommer Donau med 2850
kilometer og tredje længste er Ural (2428 km) som ligger ved grænsen til Asien.
Andre mindre floder er Dnepr (2290 km), Don (1950 km), Petjora (1809 km), Kama
(1805 km), Oka (1500 km), Belaja (1430 km), Dnestr (1352 km) og Rhinen
(1234 km).

Hvilket bjerg, der er Europas højeste, afhænger af, om Kaukasus regnes med som
en del af Europa.

Den største indsø er Ladoga i Rusland, den næststørste er Onega i Rusland og den
tredjestørste Vänern i Sverige.

Den største ø er Storbritannien. Andre store øer er Island, Irland, Sicilien,
Sardinien, Korsika, Kreta, Cypern, Sjælland, Svalbard, Novaja Zemlja og
Mallorca.

Dertil kommer Armenien, Aserbajdsjan og Georgien, der alle er medlemmer af
Europarådet, men som ligger syd for Kaukasus-bjergene, der af mange anses for at
være grænsen mellem Europa og Asien (sammen med Ural-bjergene). Derfor hører
disse lande ikke fysisk til Europa.



https://da.wikipedia.org/wiki/Bud_Spencer

Bud Spencer (født Carlo Pedersoli 31. oktober 1929 i Napoli, død 27. juni 2016)
var en italiensk skuespiller, filminstruktør samt tidligere svømmer, som var den
første italiener til at svømme 100 m fri på under et minut. Han var kendt for
sin højde på 194 cm og sine tidligere roller i spaghettiwesterns. Han gik fra at
være en succesfuld svømmer i sin ungdom til at opnå en eksamen i jura og har
registreret flere patenter.

Spencer blev født i Santa Lucia, et historisk rione af byen Napoli. Han blev
gift med Maria Amato i 1960, med hvem han fik tre børn: Giuseppe (1961),
Christine (1962) og Diamante (1972). Han tog i 1967 Kunstnernavnet Bud Spencer,
angiveligt for at hylde Spencer Tracy samt sin foretrukne amerikanske øl,
Budweiser. Andre kilder rapporterer, at han fandt det sjovt at kalde sig "BUD"
(knop) på trods af sin vægt og højde.

Spencer var i sin ungdom en succesrig svømmer og var således den første
italienske svømmer til at svømme 100 m fri på mindre end ét minut. Det opnåede
han d. 19. september 1950, da han svømmede de 100 m på 59,5 sek. I
Middelhavslegene 1951 vandt han en sølvmedalje i samme 100 fri.

Spencer deltog i 1952 i de Olympiske Lege i Helsinki, Finland, og formåede at nå
frem til semifinalerne i 100 m fri (58,8 sek. indledende, 58,9 sek. semifinale).
Fire år senere, i Melbourne, nåede han også til semifinalerne i samme kategori
(58,5 sek. i kvalfikationen, 59,0 sek. i semifinalen).

Den 17. januar 2005 blev han tildelt Caimano d'oro (Guld Caiman) af den
italienske svømmeunion. Den 24. januar 2007 modtog han af præsidenten for det
italienske svømmeforbunds formand, Paolo Barelli, eksamensbeviser i svømning og
vandpolo, således at han kunne undervise heri.

Spencers første filmrolle var som en prætoriansk vagt i Quo Vadis, en amerikansk
film optaget i Italien i 1951. I løbet af 1950'erne samt en del af 1960'erne,
medvirkede Spencer i en række italienske film, men hans karriere tog først fart
da han sidst i 1960'erne mødte Terence Hill.

Mange af disse film har dog alternative titler, alt afhængig af land og
distributør. Således forefindes der også italienske udgaver, som er
specialklippet til udlandet. Hill/Spencers film skabte stor opmærksomhed omkring
begge skuespillere, hvoraf interessen var særligt stor i Europa. En søgning på
IMDb viser, at de har lavet i alt 19 film sammen. De to sidste film, foruden de
her anførte, kan være to tyske udgaver af God Forgives... I Don't! (1967) samt
Boot Hill (1969), da de begge undergik komplette redigeringer, oversættelser
samt fik nye titler for at passe til det tyske publikum.

Bud Spencer skrev også helt eller delvist manuskripter til nogle af sine film.
Hans fanbase er i særdeleshed stor i Europa. Hans spillefilmskarriere stoppede
dog i 1983, hvorefter han satsede mere på film til fjernsynet. I 1990'erne
optrådte han således i tv-action-dramaerne "Extralarge".

Efter at have medvirket i "Più Forte, Ragazzi!" (Engelsk titel: All the way
boys) fik Spencer certifikat til fly og helikopter. Han etablerede i 1984
Mistral Air, men forlod det senere hen for at købe en tekstilfabrik som
producerede børnetøj.

I 2005 gik Pedersoli ind i politik, hvor han forgæves stillede op som regional
rådgiver for "Forza Italia" i Lazio-regionen. Spencer har siden udtalt "I mit
liv har jeg gjort alt. Der er kun tre ting jeg ikke har været! "Balletdanser,
jockey og politiker. Eftersom de to første ikke er inden for rækkevidde, kaster
jeg mig derfor ud i politik." Oppositionen kritiserede ham da også for at føre
"Politica spettacolo" (showbiz politik).



https://da.wikipedia.org/wiki/Bornholm

Bornholm er en ø beliggende i den allerøstligste ende af Danmark, i Østersøen.
Bornholm kaldes også for klippeøen eller solskinsøen. Bornholm har en særdeles
stor del af Danmarks rundkirker. Bornholm har et areal på 588,36 km² (2016) og
der var 39.695 indbyggere 1. januar 2017.

Mandag morgen den 22. september 2014 kunne kommunens folkeregister dokumentere,
at en milepæl var nået, nemlig at folketallet i kommunen nu var faldet til under
40.000, nemlig præcis 39.922, det laveste i over 100 år.

Administrativt sorterer Bornholm under Bornholms Regionskommune som igen hører
under Region Hovedstaden.

Bornholm er sammen med Ertholmene mod nordøst det eneste område af det gamle
danske kerneland Skånelandene, som stadig er dansk. Sammen med Bornholm udgør
Ertholmene ifølge Danmarks Statistik Landsdel Bornholm under Region Hovedstaden.

Bornholm har form omtrent som et parallelogram, hvor nord- og sydkysten er ca.
40 km lang, mens øst- og vestkysten er ca. 30 km; omkredsen er 141,4 km. De
tidligere bornholmske jernbaners gamle linjer er udlagt som cykelstier og snor
sig gennem terrænet med svage stigninger. Den snoede linjeføring skyldes, at
jernbanen skulle passere de enkelte bestyrelsesmedlemmers gårde.

Kongen og kirken var længe i strid om Hammershus og dermed om herredømmet over
Bornholm. I over 200 år – frem til 1525 – var "slottet" (Hammershus) underlagt
bispestolen, hvorefter Kong Frederik 1. gav Bornholm som len til lübeckerne som
pant i 50 år. Det var både et pant for lån og en tak for fordrivelse af Kong
Christian 2. Bornholm var dansk len frem til enevælden.

Bornholm tilfaldt Sverige, da Danmark mistede Skånelandene ved Freden i Roskilde
efter Svenskekrigene, men en oprørsgruppe under ledelse af bl.a. Jens Pedersen
Kofoed og Villum Clausen medvirkede til, at Bornholm befriede sig selv i
december 1658 efter drabet på den svenske kommandant Johan Printzensköld i
Rønne, 8. december 1658. Ved Freden i København 27. maj 1660 kom Bornholm igen
formelt under Danmark, mod at 18 godser i Skåne de Bornholms vederlagsgodser
skulle købes til den svenske krone.

Ved Dueodde findes to store tyske kanonbunkere, der aldrig blev bygget færdig.
Bornholm blev først besat den 10. april 1940 og ikke som resten af Danmark 9.
april 1940 og heller ikke befriet 4. maj 1945. Den tyske søofficer, kommandant
(Kapitän zur See) Gerhard von Kamptz, nægtede at kapitulere til russerne. Det
bevirkede, at russiske bombefly kastede bomber over Rønne og Nexø 7. og 8. maj
1945. Russerne ankom den 9. maj og befriede øen. De forlod først Bornholm igen
den 5. april 1946, og først da sluttede besættelsen for Bornholms vedkommende.
Efter krigen fik Bornholm hjælp fra Sverige med genopbygningen af Rønne og Nexø.

Under den kolde krig i 1950' og 60'erne var der frygt for, at Sovjetunionen
ville invadere Bornholm, som den frivilligt havde forladt i 1946. Bornholm lå
for NATO et strategisk sted i Østersøen tæt på DDR og Polen, der hørte til
Warszawapagten. Bornholms placering i Østersøen gjorde den nyttig for
efterretningstjenesten, som havde radaranlæg ud for Dueodde og i Almindingen.

De større byer på Bornholm ligger ved kysten og har en havn – med én undtagelse:
Aakirkeby (der dog har en havn ved Boderne). Den største hedder Rønne og så
følger ellers – med uret – Hasle, Sandvig, Allinge, Gudhjem, Svaneke og Nexø.

Rønne er øens ubetinget vigtigste færgehavn. Herfra afgår færgeforbindelse til
Køge. Før 1. oktober 2004 afgik der også en rute til København. Fra Rønne afgår
også færge til Ystad i Sverige, Sassnitz i Tyskland og Swinoujscie i Polen.
Førstnævnte bruges af danskere i lige så stor grad som færgeruten fra Køge, da
man via Øresundsforbindelsen kan komme til Ystad og videre til øen på kortere
tid end med færge helt fra Køge.

Fra Gudhjem er der fast forbindelse til Ertholmene, mens der i sommerperioden
også afgår færge fra Allinge.

Bornholms Lufthavn, nogle gange kaldet Rønne Lufthavn, er øens eneste lufthavn.
Den hører direkte under Statens Luftfartsvæsen. Lufthavnen er international med
ruter til bl.a. Tyrkiet (Antalya) og Tyskland (Berlin); de internationale ruter
kun i sommerhalvåret, mens lufthavnen er åben hele året for transport til
København.

Rønne er udgangspunkt for samtlige af øens busruter, og disse forbinder alle de
større byer. Der findes i alt ti busruter, hvoraf en enkelt tager hele turen
rundt om øen. Busserne drives af trafikselskabet BAT, hvilket oprindeligt var en
forkortelse for Bornholms Amts Trafikselskab.

I 1934 blev øens tre jernbaner, Nexøbanen, Allingebanen og Gudhjembanen, lagt
sammen og dannede De Bornholmske Jernbaner. Selskabet fungerede frem til 1968.
Skinnerne er fjernet og udgør nu en del af de cykelstier, som findes på øen.
Rundtom i byerne findes mange af stationsbygningerne fra jernbanenettet fortsat.

DSB har siden Øresundsbroens åbning i 2000 drevet IC Bornholm med flere daglige
forbindelser mellem København H og Ystad Station med 200 meters gangafstand til
færgen til Rønne.

Turisme udgør en vigtig del af indtjeningen på Bornholm, og den besøges af
omkring 600.000 personer hvert år.

Tidligere var fiskeri og hvalfangst en vigtig bestanddel af det bornholmske
næringsliv, og laks og sild fra Østersøen var verdenskendte, bearbejdet af de
mange røgerier, imens hvalfangsten mest var til glæde for lokale i en kort
periode. Indskrænkninger i fiskeriet i Østersøen har dog begrænset disse
aktiviteter, men røgerierne i Gudhjem, Svaneke, Hasle, Allinge, Sømarken,
Aarsdale og Nexø glæder kunderne med friske, røgede fisk. En "bornholmer" kan
både være et standur og en røget gylden sild. "Sol over Gudhjem" er et stykke
smørrebrød, med røget sild med rå æggeblomme og løg eller purløg.

En "bornholmer" kan også være et standur. Urindustrien begyndte efter
strandingen af et engelsk skib lastet med standure til Rusland. Fingerfærdige
bornholmske håndværkere fik fat på nogle af dem og begyndte selv at fabrikere
ure. De afsattes også i hovedstaden. Familien Arboe leverede mange af de
betydeligste urmagere i det 18. og 19. århundrede. Håndlavede bornholmere
fremstilles stadig i Rønne.

Leret i undergrunden blev anvendt både af Den kongelige Porcelainsfabrik, Hasle
Klinker- og Chamottestensfabrik og de lokale pottemagerværksteder. Hjorth
stentøj i Rønne blev landskendt. Maleren og forfatteren Holger Drachmann
arbejdede der. Fabrikken i Storegade er nu et arbejdende museum.

Jensen Group blev grundlagt af en maskinfabrikant fra Østermarie i 1937.
Industrivirksomheden har afdelinger i Rønne, Sverige, Tyskland, Schweiz og USA.
Den er en af Bornholms største arbejdspladser og producerer udstyr til
industrivaskerier som lavenergi vaske- og foldemaskiner. Fremstillingen af flere
produkter flyttedes i 2012 fra udlandet til Rønne.[Kilde mangler]

Malerne Oluf Høst er født i Svaneke og Michael Ancher i Rutsker Sogn.
Religionshistorikeren Vilhelm Grønbech er født i Allinge. Forfatteren Martin
Andersen Nexø er opvokset i Nexø og uddannet i Østermarie.

Øen har en lang række museer. I Rønne findes Bornholms Museum, Erichsens Gård,
keramikmuseet Hjorths Keramikfabrik og Bornholms Forsvarsmuseum. Desuden findes
Rønne Theater, der er landets ældste fungerende teater. Bornholms Museum driver
også frilandsmuseet Melstedgård ved Gudhjem.

Bornholms Middelaldercenter er et arkæologisk frilandsmuseum oprettet med
inspiration fra et lignende museum ved Nykøbing Falster. Brændesgårdshaven er en
forlystelsespark lidt uden for Svaneke. Ved Nexø ligger Bornholms
Sommerfuglepark. NaturBornholm fortæller om øens naturhistoriske historie. Der
findes flere tekniske museer; Bornholms Automobilmuseum, Bornholms
Jernbanemuseum og Moseløkken Stenbrudsmuseum. Der er flere bymuseer som Gudhjem
Museum og Nexø Museum.

Bornholms Kunstmuseum ligger ved Helligdomsklipperne og har særligt kunst fra
bornholmske kunstnere. Oluf Høst Museet er indrettet i kunstnerens hjem og er
specialiseret i ham. Forfatteren Martin Andersen Nexøs barndomshjem er ligeledes
indrettet som museum.

Derudover findes flere ruiner af religiøse bygninger; Østermarie kirkeruin, Skt.
Anna kapel og Salomons kapel. Der findes også rester af Gamleborg og Lilleborg
på midten af øen, samt selvfølgelig øens mest berømte attraktion; Hammershus.

Bornholm har tre uofficielle flag, hvor kun det ene stadig bliver anvendt efter
lyst. Det er det såkaldte turistflag, der er et korsflag med grønt kors i stedet
for et hvidt, kaldet Bornholmerflaget. Det er det mest populære flag. Det bruges
blandt andet af de Bornholmske styrker, når de er på øvelse andre steder i
Danmark eller udsendt. Desuden bruger tyskerne det tit som gæsteflag på deres
både, når de lægger til på Bornholm. Det andet flag har hvide kanter omkring det
grønne kors, det er det heraldisk korrekte, men mange syntes det var for
besværligt med de 3 farver og hen ad vejen er de hvide kors blevet slettet, men
altså er det heraldisk forkert, man kan ikke sætte en rød og grøn farve sammen.
2 farver skal skilles af hvid eller gul som også er sølv og guld. Til sidst er
der Skånelands flag. Dette flag stammer fra engang i 1100-tallet og
repræsenterer de gamle skånelande; Skåne, Halland, Blekinge og Bornholm.

Grundfjeldet ligger nær jordoverfladen, og klipper er meget almindelige især på
Nordbornholm. Granit findes i flere forskellige varianter. Den er anvendt til
Christiansborg og til Elefantporten på Carlsberg. Sandsten findes især på det
sydøstlige Bornholm. Det er bl.a. brugt i Nexøs fortove og i byens stengærder,
foruden i Frihedsstøtten i København.

Der findes mange stenbrud på Bornholm, men flere er lukkede. Det største er
Stubbeløkken, som stadig er i drift, og som ønskes udvidet. Det er 124m dybt og
rækker 53m under havets overflade; et af Danmarks lavest liggende åbne steder.

Naturstyrelsen Bornholm udsatte i juni 2012 syv visenter i et hegning i
Almindingen på Bornholm. Til 2017 er det eventuel planen at åbne hegnet og lade
visenterne leve frit på hele Bornholm.

Religion har gennem tiderne spillet en stor rolle på Bornholm. Det ses af de
mange kirker, mødesale og missionshuse der findes rund på øen. Antallet af de
forskellige trossamfund er stort.

Indtil 1848 fandtes der kun folkekirken på Bornholm. Men så kom baptisterne til
øen, og fem bornholmere blev straks døbt af dem. I baptisternes storhedstid
havde de 13 mødesale. Nu er der én baptistkirke i Rønne og et kapel i Østerlars.

I 1850 kom to mormonpræster fra Jesu Kristi Kirke af Sidste Dages Hellige til
Bornholm, og i løbet af århundredet blev ca. hundrede bornholmere døbt og
flyttede til Salt Lake City. I dag forkynder mormonerne stadig deres budskab fra
hus-til-hus og har en menighed på Herman Blems vej i Rønne.

I 1860'erne blev Peter Christian Trandberg præst i folkekirken, men han blev
inspireret af Søren Kierkegaard. Det gav mange konflikter og flere kirker
lukkede dørene for ham. Han dannede Foreningen til Evangeliets Fremme med
øgenavnet Bornholmerne. Det blev til Luthersk Missionsforening. I 1892 blev
Evangelisk Luthersk Missionsforeningen oprettet. Indre Missions forening kom til
øen i 1890'erne. Den havde i sin storhedstid cirka 50 missionshuse. Nu er
omkring halvdelen i brug.

I 1892 kom syvende dags adventisterne til Bornholm. De har en kirke i Tejn.
Frelsens Hær kom året efter til Rønne. Metodistkirken blev oprettet i 1895 og
byggede en kirke i Rønne i 1918.

Bibelstudenterne nu Jehovas Vidner kom til Bornholm i 1897. De har haft flere
mødesteder i Rønne, Allinge, Nexø og Aakirkeby. Rigssalen i Aakirkeby blev
lukket i 1990'erne. Rigssalen i Rønne fungerer også som stævnehal.

Kort efter årskiftet i 1900 kom den romersk-katolske kirke til Rønne og
Aakirkeby. Bygningerne blev finansieret af katolske menigheder i Nederlandene. I
1960'erne kom Myrendal Kloster i Olsker.

Der er kommet flere trosretninger til øen med indvandrere. Der findes et
zenbuddhistisk kloster i Østermarie, en gruppe Bahá'ier og Zionskirken har
mødested i Rønne. Flere af disse trossamfund annoncerer deres gudstjenester i
Rytterknægten.



https://da.wikipedia.org/wiki/Wikimedia_Commons

Wikimedia Commons (eller blot Commons) er en central database til frie
mediefiler, især billeder, videoklip og musik. Det er et Wikimedia-projekt, som
blev sat i gang den 7. september 2004 og som pr. oktober 2014 har over 23 mio.
filer, der er blevet uploadet og bliver vedligeholdt af frivillige. Databasen og
dens filer kan bruges af alle, men de har en særlig status i forhold til de
andre Wikimedia-projekter – herunder Wikipedia – da Commons-billeder kan flettes
direkte ind i bl.a. Wikipedia-artikler som om de lå lokalt.

Commons er et flersproget projekt, men på grund af tekniske og praktiske hensyn
har engelsk den mest fremtrædende position. Andre sprog tilgodeses så vidt
muligt gennem brugergrænsefladen, der findes på de fleste sprog, fler- eller
mangesprogede filbeskrivelser og tekstskabeloner, der automatisk vises på
brugerens foretrukne sprog.

Commons er til alle filer med oplysende indhold og det skal forstås i bred
forstand. Der hersker ingen censur på Commons og når filer slettes er det næsten
udelukkende pga. brud på ophavsret eller licenspolitikker.

Det er fundamentalt for Commons at alle filer skal være frie, dvs. de skal kunne
(gen)bruges, ændres og offentliggøres af enhver (også med det formål at tjene
penge) blot nogle få, men vigtige krav, er opfyldte. Kravene for brug dikteres
af national og international lovgivning om ophavsret og af de enkelte filers
licenstekst. I de fleste tilfælde skal man blot angive ophavsmand og licens, men
der kan også være krav – jævnfør licensteksten. Det er denne betydning ordet fri
har. Ikke-frie filer, der således ikke accepteres på Commons, er filer der "kun
er til Wikipedia" eller "kun må bruges ikkekommercielt".

Til de mest populære frie licenser hører Creative Commons (men ikke
non-commercial-udgaverne) og GNU Free Documentation License (GFDL). En vigtig
forskel på Creative Commons og GFDL er, at sidstnævnte kræver, at den fulde
licenstekst vedlægges selv ved brug af et enkelt foto – hvilket kan være lidt
upraktisk i en avis eller andet trykt medie.

Hvis en artikel rummer et link til en fil, som ikke findes på det lokale
serverområde, vil MediaWiki-softwaren søge i Commons. Det sker uden at brugeren
mærker nogen forsinkelse, da det foregår samtidig med indlæsningen af andre dele
af siden. Dermed er det ikke bare lettere at finde filerne, end hvis man skulle
søge efter dem i forskellige projekter, men det er også muligt at slippe for at
indlæse samme fil til flere projekter.



https://da.wikipedia.org/wiki/Italien

Italien (italiensk: Italia), officielt Den Italienske Republik (italiensk:
Repubblica Italiana), er en republik i det sydlige Europa ved Middelhavet. Det
har grænse med Frankrig i vest, Schweiz og Østrig i nord, og Slovenien i øst. På
grund af landets form kaldes det i folkemunde tit Støvlelandet.

Italien var tidligere opdelt i række småstater, men blev i 1861 samlet i et
kongerige under Sardiniens konge Victor Emanuel 2.

Det moderne Italien blev dannet med foreningen i 1861. Italien har både før og
efter præget den kulturelle og sociale udvikling i hele Middelhavsområdet og
ligeledes påvirket hele den europæiske kultur.

I det 8. og 7. århundrede fvt koloniserede grækerne det sydlige Italien og
kaldte det Magna Graecia (Stor-Grækenland). På omtrent samme tid udviklede den
etruskiske civilisation sig i den nordlige del af den italienske halvø. Fra det
7. til det 5. århundrede f.Kr. regerede de romerske konger efterfulgt af den
Romerske republik og det Romerske kejserrige, Imperium Romanum, Romerriget.
Tiden fra det 6. århundrede og indtil samlingen i 1861 var præget af stridende
småstater. Denne tid var ligeledes præget af rige handelsbyer som Venedig og
Firenze og renæssancen, la rinacimento (genfødsel, renaissance er den franske
oversættelse heraf), dvs. af antikkens storhed (Romerriget). Den italienske
renæssance regner sin begyndelse fra år 1300, med Dantes guddommelige komedie
(La Divina Commedia). Renæssancen, der i lige høj grad var en
økonomisk-civilisatorisk epoke som et kulturelt eller kunsthistorisk,
kulminerede i begyndelsen af 1500-tallet, og havde allerede da spredt sine
idealer ud over hele den vestlige, eller kristne verden. Columbus, der opdagede
Amerika, var italiener af fødsel (født i Genova). Amerika som verdensdel blev
senere opkaldt efter den italienske kartograf Amerigo Vespucci. Til Danmark kom
renæssancen via Nederlandene ad handelsvejene ad Rhinen og især fra Frankrig,
hvilket forklarer den danske betegnelse for denne "genfødsel", der indvarslede
den nye tids afløsning af den såkaldte middelalder.

Italiens samling sker over en længere årrække. Den første af de tre italienske
befrielseskrige mod Østrig-Ungarn foregår fra Piemonte i 1848, dog taber
Italien, da de ikke får stormagtstøtte. Ved den anden uafhængighedskrig i 1859
vinder Italien, da de får støtte fra Frankrig. Piemonte havde ydet militær
støtte til den fransk-britiske indsats mod Rusland. Derfor kvitterede Napoleon
3. med en hemmelig aftale, der forpligtede Frankrig til at kæmpe for Piemonte.
Derudover havde man fra Piemontes side valgt at afgive Nice og Savoyen, i
forventning om at kunne overtage nye områder med Frankrigs hjælp. Efter den
anden krig var Lombardiet (et kongerige) nu en del af Piemonte. Mange andre
italienske småstater sluttede sig, efter den anden uafhængighedskrig, til det
nye rige blandt andet på grund af national følelse. Da Garibaldi i 1860 gik i
land i Marsala, som ligger på Siciliens vestkyst blev den tidligere aftale med
Frankrig brudt. Få måneder efter dette brød Frans 2. kongerige i 1861 (Begge
Sicilier) sammen og store dele af det vi i dag kender som Italien var nu samlet.
Efter den tredje krig i 1866 blev Veneto også en del af Piemonte, men først i
1870 faldt de sidste rester af kirkestaten, og derefter blev Rom det nye
kongeriges hovedstad. I 1882 sluttede Italien sig til Tripelalliancen med
Tyskland og Østrig, men indledte samtidig en kolonipolitik i Østafrika. I
1890’erne kom den industrielle revolution til Italien. I begyndelsen af
1900-tallet blev de tre Italienske byer; Milano, Torino og Genova banebrydende
indenfor industri og økonomi med blandt andet Fiatfabrikkerne i centrum.

Italien var på den vindende side i 1. verdenskrig. Mussolinis fascisme, der var
en småborgerlig reaktion på den russiske oktoberrevolution (Sovjetunionen),
afløste den demokratiske forfatning (dog med formel bibeholdelse af kongehuset
(kongen, Victor Emanuel 3.) afskyede Mussolini) og indførte fra 1922 og ganske
år frem det enevældige diktatur med Benito Mussolini som Il Duce (føreren).
Mussolini var det store samtidige politiske forbillede for den tyske politiker,
rigskansler og "fører" (nazistisk diktator) Adolf Hitler, som Mussolini i
starten stod på kølig fod med (spørgsmålet om det tysksprogede Sydtyrol, som
Østrig efter 1. Verdenskrig måtte afstå til Italien), men Hitler, der selv
oprindelig var østriger, afstod fra at kræve Sydtyrol "heim ins Reich" sammen
Østrig som sådan (Anschluß), men Hitler lod sig imponere - og skræmme - af
Mussolinis militæropvisninger (der var delvis bluff). Fra og med et gensidigt
statsbesøg og med fra Münchenaftalen i 1935, hvor Mussolini under falsk dække
spillede neutral mægler mellem England-Frankrig og Nazi-Tyskland mht. Hitlers
ønske om anneksion af Tjekkiet. Resten af sit liv fik den italienske
fascistleder at nært forhold til Hitler, og dette blev skæbnesvangert for
Italien. Den fascistiske hybris kastede Italien ud i imperialisme, der gik ud
over Albanien og Abessinien (Etiopien). Med hensyn til sidstnævnte stat,
benyttede Italien sin tilstødende koloni Italiensk Somaliland som base for
overfaldet, der foregik med uhørt barbari overfor den dårligt udrustede
abessinske hær. Den abessinske kejser Haile Selassie talte for døve øren i
Folkeforbundet i Genève; de vestlige demokratier udviste en eftergivende laissez
faire-holdning (appeacement) til Italien og Tyskland, der oprustede og kun havde
krig og had i tankerne (for Hitlers vedkommende revanchisme og en stærk
antisemitisme, som Mussolini og fascisterne efter tysk pres først sent nølende
antog men som aldrig blev accepteret af den brede italienske befolkning. Italien
havde i forvejen to kolonier i Afrika, Italiensk Somaliland og Libyen). I den
fascistiske jargon var især vendingen "mare nostrum" (latin for "vort hav", der
hentyder til Romerrigets udstrækning).

Ved Anden Verdenskrigs begyndelse var Mussolinis fascistiske Italien og Hitlers
nationalsocialistiske (nazistiske) Tyskland nære allierede. Men krigslykken
vendte, også for italienerne. Mussolini overvurderede i den grad Italiens
militære og rustnings-industrielle kapacitet (og befolkningens loyalitet når
soldaterne i store tal faldt på fremmed jord). Bl.a. forregnede han sig på den
græske modstand ved angrebet på Grækenland (Kreta var i forvejen italiensk
besiddelse), et angreb, hvor Hitler måtte bistå, hvilket på i virkeligheden for
verdenskrigens udfald afgørende vis fatale angreb på Sovjetunionen også for
italienerne,[bør uddybes] og amerikanerne havde gjort landgang på Sicilien og
langsomt men sikkert arbejdede sig op gennem støvlelandet, vendte
folkestemningen, og ved det fascistiske statsråd blev Mussolini afsat og
interneret i en øde bjergegn i Abruzzerne. Imidlertid befriede tyske
faldskærmsjægere med svævefly ham under en eventyrlig mission (Operation Eiche.
Hitler installerede ham i Saló ved Gardasøen i det nordligste Italien, hvor han
fungerede som statsoverhoved for "Den sociale republik Italien", der reelt en
nazitysk marionetstat styret af Gestapo og deres medsammensvorne fra den hårde
kerne af italienske fascister (der ikke så anden udvej). Baggrunden for dette
var, at det italienske militær havde strakt våben - men den tyske "Wehrmacht" og
alt hvad dertil hører med en million soldater holdt Italien besat helt ned til
fronten i syd (undtagelsen var Rom, der af tyskerne var erklæret åben by, det
vil sige, at de ville rømme den, hvis eller når amerikanerne nåede den
italienske hovedstad (og Vatikanstaten). Dette var næppe af humanitære årsager,
men utvivlsomt for at frede de uvurderlige kulturskatte mod bombardementer, og
undgå den håbløse og grufulde "Stalingrad-situation", hvor der blev kæmpet fra
hus til hus. Hvor amerikanerne trængte frem, godt hjulpet på vej af den meget
omfattende italienske modstandsbevægelse, La Resitenza, blev de hilst som
forbrydere.[bør uddybes] Ved afslutningen af verdenskrigen blev Mussolini i
Milano hængt sammen med sin elskerinde under flugten til det neutrale Schweiz.

Efter krigen, hvor det italienske kommunistparti blev landets næststørste parti,
en position det bevarede en fyrre års tid, blev der afholdt en folkeafstemning
om kongedømmet, og resultatet var, at republikken blev indført, og den
italienske konge drog i eksil (til Portugal). Gennem Marshallplanen og
medlemskabet af NATO blev Italien knyttet til den vestlige verden og
privatkapitalismen. Italien blev medstifter af forløberen for det nuværende EU,
Rom-traktaten fra 1956, der sammen med den tysk-franske kul- og stålunion blev
til "de seks" (Tyskland, Frankrig, Italien og Benelux-landene).

Dette afsnit eller denne liste er kun påbegyndt. Hvis du ved mere om emnet, kan
du hjælpe Wikipedia ved at tilføje mere.

Italiens militær er underlagt det Øverste Forsvarsråd, der ledes af republikkens
præsident. I 2008 bestod militæret af 186.798 personer i aktiv tjeneste plus
114.778 i gendarmeriet (Carabinieri). Som led i NATOs atomvåbenstrategi huser
Italien 90 amerikanske atombomber, placeret på flybaserne i Ghedi Torre og
Aviano. De samlede militærudgifter var i 2007 33,1 mia. $, svarende til 1,8% af
BNP.

Den italienske hær (Esercito Italiano) udgør Italiens landmilitære styrker.
Efter værnepligtens afskaffelse er den en professionel hær med et mandskabstal
på 109.703 i 2008. Dens mest kendte våbensystemer er Dardo
infanterikampkøretøjet, Centauro panserjageren og Ariete-kampvognen. Blandt dens
fly og helikoptere findes Agusta A129 Mangusta kamphelikopteren, der har været
brugt i FN-operationer. Esercito Italiano råder også over et stort antal Leopard
1 kampvogne og M113 pansrede mandskabsvogne.

Den italienske flåde (Marina Militare) havde i 2008 et mandskab på 43.882 og
skibe af alle typer, herunder hangarskibe, destroyere, moderne fregatter,
undervandsbåde, skibe til amfibieangreb, samt mindre skibe som for eksempel
fartøjer til havundersøgelse. Marina Militare fik i 2008 et nyt og større
hangarskib, Cavour, og har også nybygningsprogrammer for destroyere,
undervandsbåde og multirolle-fregatter. Flådens AV-8B Harrier II STOVL-kampfly
skal afløses af F-35B (Joint Strike Fighter). I nyere tid har Italien som medlem
af NATO taget del i fredsbevarende operationer over hele verden.

Det italienske luftvåben (Aeronautica Militare) havde pr. 1. januar 2009 en
styrke på 42.960 mand og 582 fly, heraf 219 kampfly og 114 helikoptere. Som
foreløbig erstatning for lejede Tornado ADV jagerfly, har luftvåbnet lejet 30
F-16A fly og fire F-16B fly og har option på flere.

De lejede fly bliver dråbevist erstattet af 121 EF2000 Eurofighter Typhoon,
hvoraf de første allerede er leveret. Der er planlagt flere opdateringer til de
eksisterende Tornado IDS/ECR og AMX jagerbombere. F-35A (Joint Strike Fighter)
skal afløse nogle af de ældste kampfly i luftvåbnet. Transportkapaciteten
varetages af 22 C-130 Hercules og Aeritalia G.222, hvoraf 12 er ved at blive
erstattet med en ny G.222 variant, der kaldes C-27J Spartan.

Carabinieri fungerer som Italiens gendarmeri og militærpoliti, og har status som
republikkens nationale politistyrke. Ved den 30. konference for G8-landene i
2004, fik Carabinieri mandat til at etablere et videncenter for "Stability
Police Units" (CoESPU) med henblik på at udvikle træningsstandarder for civile
politistyrker tilknyttet internationale fredsmissioner.

Italien er inddelt i 20 regioner (regioni). Fem af dem har en særlig autonom
status og markeres i listen nedenfor med *:

Med undtagelse af Aosta-dalen er alle regioner inddelt i provinser (province).
Under provinserne er kommunerne (comuni) næste trin i forvaltningen.

I henhold til BNP-beregninger rangerede Italien som den 10 økonomi i verden i
2011. Denne økonomi er fortsat opdelt i et udviklet industriel nord, domineret
af private virksomheder, og et mindre udviklet landbrugsdomineret syd. I
indekset for økonomisk frihed 2008 rangerede Italien på en 64nde-plads af de 162
lande, eller nummer 29 af 41 europæiske lande, den laveste rating i EU-15 og bag
mange tidligere kommunistiske lande i Europa.

På den anden side, har Italien ineffektivt bureaukrati, forholdsvis lave
ejendomsrettigheder og en høj grad af korruption (herunder mafiaen,
'Ndranghetaen og Camorraen), hvilket hovedsageligt har årsagen for den sydlige
halvdels dårlige økonomiske formåen. Desuden tunge skatter og stærkt offentligt
forbrug på omkring halvdelen af BNP. De fleste råstoffer, der er nødvendige ved
italienske industrier, og mere end 75% af energibehovet, er importeret. Over det
seneste årti, har Italien ført en stram finanspolitik for at opfylde kravene i
Den Økonomiske og Monetære Union og har nydt godt af lavere renter og
inflationsrater. Italien kom med i euroen fra dens indførelse i 1999.

Italiens økonomiske resultater har til tider haltet bagefter, og dets
EU-partnere og den nuværende regering vedtager en lang række kortsigtede
reformer, der tager sigte på at forbedre konkurrenceevne og vækst på lang sigt.
Der sker en vis gennemførelse af strukturelle reformer, med opbakning af
økonomer, såsom lettelse af skattetrykket og en gennemgang af landets stive
arbejdsmarked og dyre pensionssystem.

Italien har et mindre antal multinationale selskaber end andre økonomier af
sammenlignelig størrelse. I stedet er landets vigtigste økonomiske styrke dets
store base af små-og mellemstore virksomheder. Nogle af disse virksomheder
fremstiller produkter, som teknologisk kun er på et moderat niveau og derfor
står over for voksende konkurrence fra Kina og andre asiatiske vækstøkonomier,
som er i stand til at underbyde dem på lønomkostninger. Disse italienske
virksomheder reagerer på den asiatiske konkurrence ved at koncentrere sig om
produkter med et højere teknologisk indhold, mens fremstilling af produkter med
et lavere teknologisk indhold flytter til lande hvor arbejdskraften er
billigere. Den lille gennemsnitsstørrelse af italienske virksomheder er stadig
en begrænsende faktor, og regeringen har arbejdet for at fremme integration og
fusioner, og at reformere de stive regler, der traditionelt har været en
hindring for udviklingen af større selskaber i landet.

Italiens store eksport er motordrevne køretøjer (Fiatgruppen, Aprilia, Ducati,
Piaggio), kemikalier, petrokemikalier (ENI), elektricitet (Enel, Edison),
husholdningsapparater (Merloni, Candy), fly-, rumfarts-og forsvarsindustrien
(Alenia, Agusta, Finmeccanica) , Skydevåben (Beretta), men landets mere berømte
eksport er inden for mode (Armani, Valentino, Versace, Dolce & Gabbana, Roberto
Cavalli, Benetton, Prada, Luxottica), fødevareindustrien (Ferrero,
Barilla-Gruppen, Martini & Rossi, Campari, Parmalat), luksuskøretøjer (Ferrari,
Maserati, Lamborghini, Pagani) og yachter (Ferretti, Azimut).

Jernbanenettet i Italien er med en samlet længde på 16.627 km det 17nde længste
i verden, og drives af Ferrovie dello Stato. Højhastighedstog omfatter ETR-tog,
som f.eks. ETR 500 der kører med hastigheder op til 300 km/t. I 1991 blev
selskabet Treni Alta Velocità SpA oprettet med det særlige formål at planlægge
og opføre højhastighedsstrækningerne langs Italiens vigtigste og mest mættede
transportkorridorer. Disse strækninger omtales ofte som "TAV" linjer. Formålet
med TAV konstruktion er at støtte rejser langs Italiens mest mættede
jernbanelinjer og at tilføje sporkapacitet til disse linjer, Milano-Napoli- og
Torino-Milano-Venedig-korridorerne.

Et af projektets primære formål er at udbygge jernbanenettet i Italien til et
moderne og højteknologisk passagerjernbanesystem i overensstemmelse med de
opdaterede europæiske jernbane-standarder. Et sekundært formål er at indføre
højhastighedstog til landet og dets højt prioriterede korridorer. Når
efterspørgslen på faste ruter er mindsket med åbningen af linjerne dedikeret til
højhastighedstog, vil de ældre linjer primært blive anvendt til regionale
jernbaneforbindelser og godstog. Med disse tanker realiserede, kan det
italienske tognet integreres med andre europæiske jernbanenet, især de franske
TGV-, tyske ICE-, og den spanske AVE-systemer.

Der er ca 654.676 km vej i Italien, herunder 6.957 km motorveje. Der er omkring
133 lufthavne i Italien, herunder de to knudepunkter i Malpensa (i nærheden af
Milano) og Leonardo Da Vinci (i nærheden af Rom). Der er 27 store havne i
Italien, den største i Genova, som også er den næststørste i Middelhavet, efter
Marseille. 2.400 km vandveje gennemskærer landet.

Italien er kendt for især pasta og pizza, men også mange andre delikatesser
kommer fra Italien. I Umbrien og Piemonte findes trøfler (de hvide i Piemonte og
de sorte i Umbrien). Bøffelmozzarella laves i den sydlige del af Italien,
fortrinsvis Campania. Risotto er en typisk Norditaliensk ret. Italien er
verdensberømt for is, af andre desserter kan nævnes tiramisu og creme caramel
Italiens oste er ikke så berømte som de franske, dog er parmesan, grana padano,
mozzarella, pecorino (fåreoste), gorgonzola i dag at få i supermarkeder verden
over. Ellers er italienske oste stadig regionalt bestemte.

Italien er verdens største vinproducerende land. Der er mange kendte italienske
vine, især rødvine. Af berømte vine kan nævnes: Amarone og Barolo fra
Norditalien, Brunello og Chianti fra Toscana, Aglianico fra Basilicata og
Campania, den søde dessertvin Vin santo fra Toscana, den lette hvidvin Frascati
fra Lazio, en anden dessertvin, Marsala fra Sicilien.

Italien er ikke en kendt ølproducent. Det eneste mærke der har vundet
international anerkendelse er Menabrea. Af andre mærker kan nævnes Peroni,
Moretti og Splügen.

Italiens mest kendte spiritusmærker er bitterne Fernet Branca og Ramazotti.
Druebrændevinen grappa, citronlikøren limoncello og anislikøren sambuca. Der
produceres også en del brandy i Italien, det største mærke er her Vecchia
Romagna. Andre berømte spiritusdrikkevarer er de såkaldte "amari" som Amaro
Lucano, Amaro Montenegro og Amaro Averna.



https://da.wikipedia.org/wiki/Civilingeni%C3%B8r

Civilingeniør er betegnelsen for en person, der er indehaver af en kandidatgrad
i ingeniørvidenskab. Civilingeniør er en beskyttet titel. Det er muligt at blive
optaget på en civilingeniøruddannelse med enten en teknisk bachelor, en
diplomingeniøruddannelse eller et naturvidenskabelig bachelor. Sidstnævnte gav i
en årrække titlen cand.scient.techn., denne titel blev dog afskaffet på DTU i
2011 i det studerende nu tildeles titlen cand.polyt. uanset adgangsgivende
eksamen . Begge grader giver ret til titlen civilingeniør.

Betegnelsen må ikke forveksles med det engelske civil engineer, der betyder
bygningsingeniør. Den engelske betegnelse for civilingeniør er graduate engineer
eller Master of Science in Engineering (MSc in Engineering).

DTU har siden 1829 uddannet civilingeniører. Desuden uddannes civilingeniører på
Aalborg Universitet, Aarhus Universitet (i samarbejde med Ingeniørhøjskolen i
Århus), Syddansk Universitet, Aalborg Universitet Esbjerg og Aalborg Universitet
København.

Udover civilingeniør findes også en række kortere ingeniøruddannelser,
heriblandt Diplomingeniør.



https://da.wikipedia.org/wiki/Tysklands_fodboldlandshold

Tysklands fodboldlandshold er det nationale fodboldhold i Tyskland, og
landsholdet bliver administreret af DFB. Holdet er regerende verdensmester efter
at have vundet turneringen i 2014. Samlet har de vundet fire verdensmesterskaber
og tre europamesterskaber.

Det tyske forbund DFB blev grundlagt i 1900 og nogle uofficielle landskampe blev
spillet. Men otte år efter grundlæggelsen spillede Tyskland sin første
officielle A-landskamp mod Schweiz. Tyskerne tabte kampen og havde under de
første landsholdsår blandede fremgange.

De største fremgange for landsholdet kom i 1930'erne. De spillede sit første VM
i Italien i 1934 og de fik medalje. Holdets topscorer var Edmund Conen. Tyskerne
tabte i sommer-OL 1936 på hjemmebane, hvor de blandt andet tabte til Norge med
Adolf Hitler på tribunen. Sepp Herberger tog over efter Otto Nerz efter OL.
Tyskland slog sig sammen med Østrig som var gode den gang. Men det viste sig
vanskeligt at forene spillere og forskellig spillestil. VM i fodbold 1938 blev
en nedtur for Tyskland som fik medalje i forrige VM. Holdet røg ud allerede i
første runde.

De næste år og under 2. verdenskrig ville naziregimet lægge fodbolden under sig.
Mange af spillerne blev kaldt ud i krigen, men selv om krigen hærgede i Europa
og Tyskland, fortsatte landsholdet med at spille kampe frem til 1942.

I 1950 spillede Tyskland igen landsholdsfodbold da de spillede mod Schweiz i
Stuttgart. Tyskland vandt kampen 1–0. Samtidig blev man påmindet om landets
deling i og med at Østtyskland ikke spillede en landskamp før i 1953.
Vesttyskland, med Sepp Herberger som træner, kvalifiserede sig til VM i fodbold
1954 i Schweiz med kaptajnen Fritz Walter som den store stjerne. Vesttyskland
vandt VM overraskende mod verdenseneren Ungarn. Ungarerne havde slået
Vesttyskland hele 8–3 i gruppespillet, men måtte se sig slået af Vesttyskland
3–2 efter at de havde føret 2–0 efter bare nogle få minutter. Sejren bliver
kaldt for "Das Wunder von Bern" (underet i Bern).

I VM i fodbold 1958 kom Vesttyskland til semifinalen. De tabte 1–3 til
værtsnationen Sverige efter at Erich Juskowiak blev udvist. I bronzefinalen mod
Frankrig tabte et reservepræget tysk hold 3–6.

Ved VM i fodbold 1962 røg tyskerne ud i kvartfinalen mod Jugoslavien, noget som
gjorde at de begyndte med nytænkning. I forbundsrepublikken blev der oprettet en
landsdækkende liga – Bundesliga – efter år med diskussioner. Den nye liga øgede
niveauet i tysk fodbold. Samtidig kom der nye stjerner som tilhører store
fodboldnavne i Tyskland og Verden: Franz Beckenbauer, Wolfgang Overath, Sepp
Maier og Reinhard Libuda. Landsholdet nåede VM-finalen i 1966, men tabte til
England som spillede på hjemmebane.

Til VM i fodbold 1970 var tyskerne tilbage i storform efter at EM i fodbold 1968
mislukkedes. Spillerne som er nævnt ovenfor var med og holdet havde
Vesttysklands største målscorer gennem tiden var kommet med siden VM i 1966,
nemlig Gerd Müller. Müller øsede mål ind for landsholdet og blev Mexico-VMs
topscorer med 10 mål samtidig som hele holdet gjorde det godt. I kvartfinalen
var holdet bag ud med med 0–2 mod England, men tyskerne kom kampen efter med 3–2
efter ekstratid. I semifinalen mod Italien tabte de 3–4 i en kamp som af mange
er omtalt som en af tidens fodboldkampe.

Storhedstiden for det tyske landshold anses af mange for at være i 1970'erne. De
vandt EM i 1972 og VM på hjemmebane i 1974. Det er kun Frankrig som har gjort
det samme. Vesttyskland mødte Østtyskland i gruppespillet i VM 1974. Begge gik
videre, mens Østtyskland røg ud i anden runde, spillede Vesttyskland sig til
finalen. Der slog de Holland 2–1. De kom også til finalen i EM to år senere, men
måtte se sig slået af Tjekkoslovakiet 5–3 i straffesparkskonkurrence i finalen.

Landsholdets fremgange og spil påvirker hele fodbolden med sit spil og
spillesystem. Landholdets stamme bestod af spillere fra Bayern München og
Borussia Mönchengladbach.

Truppen til venskabkampene mod England den 26. marts 2016 og Italien den 29.
marts 2016



https://da.wikipedia.org/wiki/Regnar_Lodbrog

Regnar Lodbrog (oldnordisk: Ragnarr Loðbrók) var en dansk sagnhelt fra
800-tallet. Hans historie er fortalt af Saxo og i den islandske Regnar Lodbrogs
Saga. Regnar var nevø til den danske konge Godfred og var søn af dennes broder
Halfdan. Ragnar fik tilnavnet "Lodbrog", fordi han ifølge sagn iført en
stivfrossen dragt besejrede en lindorm, der vogtede kongedatteren Thora.

Regnar havde sønnerne Ivar Benløs konge af Irland, Ubbe ekskonge af Danmark,
Halvdan, Bjørn Jernside, Helge, Regnald og Sigurd Orm-i-Øje (konge af Danmark og
jarl af Frisland); foruden datteren, Aaluf og mindst en datter mere.[Kilde
mangler]

Det eneste, man véd med absolut sikkerhed,[Kilde mangler] er, at Regnar havde
nogle døtre, for det var døtrene, som havde broderet flaget Ravnen,[Kilde
mangler] som blev taget af englænderne, da Ubbe faldt. Ellers er vi henvist til
sagn og senere historieskrivning.

Den 28. marts år 845 sejlede Regnar Lodbrog ned ad Seinen med 150 skibe med en
besætning af 5.000 krigere for at invadere og plyndre Paris.[Kilde mangler]
Frankernes konge Karl den Skaldede betalte ham et stort beløb på 7000 pund sølv
for at forlade og ikke ødelægge byen.[Kilde mangler] Denne strategi var typisk
for vikinger, hvorefter man invaderede en by eller fæstning og krævede
løsgørelsespenge, kendt som danegæld.

Regnar blev muligvis konge af Danmark efter Horik 2. eller lidt senere,[Kilde
mangler] hvis det da var Regnars søn Helge, der efterfulgte Harald og Sigfred år
891.[Kilde mangler]

Ifølge Fragmentary Annales of Ireland blev Ragnalls søn Halvdan med sine tre
sønner fordrevet til Orkneyøerne af sine to yngre brødre. Dette skete senest 854
efter de franske annaler.

Muligvis havde han også en slægtning, Halvdan,[Hvem?] som var konge i en del af
England[Kilde mangler] og måske en søn Helge, konge af Danmark.[Kilde mangler]
Regnars søn, Helge, er muligvis identisk med den Helge, der blev styrtet fra
tronen af Olaf fra Sverige.[Kilde mangler]



https://da.wikipedia.org/wiki/Marco_Polo

Marco Polo (15. september 1254 i Venedig – 8. januar 1324) var en italiensk
handels- og opdagelsesrejsende. Han drog til Kina, som var under mongolernes
herredømme. Hans berømmelse skyldes beretningen om kinarejsen, som blev kendt i
Europa. Østen var mystisk og ukendt for europæere.

Marco Polo påbegyndte sin egen store rejse i 1271 ved at sejle ud fra Venedig
mod Akka ud for Jerusalem sammen med sin far, onkel og et større følge. Han
vendte hjem i 1295, 24 år efter han tog af sted. På sin vej rundt i verden nåede
han Venezia, Irak, Iran, Hormuz, Afghanistan, Tibet, Kina, Beijing, Bangladesh
og Indien. 1298-1299 sad han i fængsel i Genova, og her dikterede han sin
beskrivelse af Østen til sin medfange Rustichello.

I dag er der enkelte, der rejser tvivl om Marco Polo i virkeligheden var i Kina.
Deres påstand er, at der simpelthen er for mange kinesiske "specialiteter", der
ikke nævnes i hans beretninger. Han nævnte blandt andet aldrig den kinesiske
mur, at kineserne spiste med pinde og at kvinderne gik med snørede fødder. Alt
det, mener man, han højst sandsynligt ville have fortalt om, hvis han havde
været der. Og specielt fordi disse ting ikke forekom i Europa, ville det være
naturligt, at de var med i hans beretninger. Skikke som den overdrevne
tedrikning er heller ikke omtalt i hans beretninger, og så er der selvfølgelig
også meget andet, som heller ikke er blevet nævnt.

Marco Polo er heller ikke nævnt i Kinas journaler, som man ville forvente. For
efter at have gjort så meget for Kublai Khan skulle man antage, at han blev
omtalt af de omhyggelige skrivere, der skrev journalerne. Marco Polo har
beskrevet mange rejser og missioner for storkhanen Kublai Khan, men der er rejst
tvivl, om han virkelig havde prøvet alt dette, eller om det bare er historier,
som han har hørt på den velomtalte Silkevej, og som han så bare har pyntet og
derefter genfortalt til alle, der gad høre.

Skønt enkelte fortsat tvivler på, om Marco Polo virkelig var i Kina, så er der
ingen, der tvivler på, at hans beretninger har haft stor indflydelse på datidens
verden og omverdensforståelse. Marco Polos bog blev blandt andet oversat til
latin, og Christoffer Columbus medbragte den på sin rejse til det, han troede
var Indien, Kina eller landene omkring. Ikke mange år efter Marco Polos og hans
brors hjemkomst blev landevejene spærret af tyrkere og muslimer, så man ikke
længere kunne komme den vej. Det var også medvirkende til, at Columbus fandt på
at sejle ad søvejen til Indien og Kina, så han kunne finde en ny måde at få de
fine stoffer og krydderier fra Østen igen. Derudover blev Yuan Dynastiet også
afløst af Ming Dynastiet kort tid efter Polo-brødrenes hjemkomst, og dermed
sluttede også mongolernes kortvarige kontrol over Kina.

Storkhanen Kublai Khan sendte Marco Polo ud på mange rejser som diplomatiske
missioner ud til alle hjørnerne i hele hans store rige. Om disse rejser skriver
Marco Polo ”Man må vide, at da storkhanen sendte mig til fjerne dele af sit rige
for at udføre sine befalinger, var jeg ofte flere måneder på rejse. Jeg
undersøgte grundigt alt, hvad jeg mødte på min vej og rejste viden om.” Af den
grund blev Marco Polo efterhånden uundværlig for storkhanen (siger Marco Polo).

Da khanens søn er i krig i Kara-jang (Yunnan) i Sydkina, bliver Marco Polo sendt
derned. Krigen er mod kongeriget Mien (Burma). Marco Polo kommer også med på
mange andre rejser eller missioner, som blandt andet går til Cathay (Nordkina)
og Mangi (Sydkina). Poloerne er også med khanens hof til for eksempel khanens
sommerresidens, Sommerpaladset.

Ifølge sagkundskaben er der ingen tvivl om, at Marco Polo var i Kina. Der er
simpelthen alt for mange nøjagtigheder i hans beretninger samt rapporter fra
missioner, som stemmer overens med informationer, der først er blevet
tilgængelige senere. Men der er ikke tvivl om, at Marco Polo overdrev ganske
meget om sine bedrifter og om den betydning, han havde for Kublai Khan. Og der
er mange forklaringer på de ting, som Marco Polo ikke har skrevet. Kublai Khan
var nemlig ikke kineser, men mongol og dyrkede absolut ikke kinesiske skikke, og
Marco Polo hævder på intet tidspunkt, at han på nogen måde er integreret i det
kinesiske samfund. Det kan også undre, hvorfor han ikke nævnes i de kinesiske
annaler, men for det første ved vi ikke, hvad han blev kaldt af kineserne, og
for det andet mangler der også referencer flere steder til de jesuitiske
missonærer, der også nød stor anseelse forskellige steder i Kina.

Marco Polo fortæller, at han så giraf-kvinder i Burma. Og selv om disse ellers
ikke er omtalt, må han i det mindste have hørt om dem. De kinesiske kilder
fortæller om tre persere, som byggede nogle kastemaskiner under belejringen af
en by, fordi mongolerne ikke kendte til dem, og da Marco Polo også deltog i
samme belejring og byggede blider, må "perserne" være identiske med Marco Polo,
hans far og farbror. Det må bemærkes, at kineserne har den skik at kalde alle,
som ikke er kinesere for mongoler. Og de, som også er fremmede for mongolerne,
for persere. De snørede fødder var ikke så udbredt på denne tid som senere og
var mest udbredt i Sydøstkina, hvor Marco Polo kun var forbi én gang, og
overklassekvinderne levede i aflåste haremmer og færdedes i lukkede bærestole.
Den kinesiske mur og den hær, som skulle forsvare den, lå i ruiner på den tid;
det var derfor, at mongolerne havde så let ved at angribe landet.



https://da.wikipedia.org/wiki/Parken

Telia Parken (eller folkeligt; Parken, tidligere kendt som Københavns Idrætspark
eller blot Idrætsparken) er Danmarks største fodboldstadion beliggende på Per
Henrik Lings Allé 2 på Østerbro i København. Telia Parken fungerer både som
Danmarks nationalstadion for det danske A-landshold i fodbold og hjemmebane for
fodboldklubben F.C. København. Som følge af en sponsoraftale med TeliaSonera
ændredes det officielle navn til Telia Parken i juli 2014. Aftalen gælder i syv
år.

Telia Parken ejes af det børsnoterede PARKEN Sport & Entertainment A/S, der står
for at udleje Telia Parken til både fodboldkampe og arrangementer inden for
underholdningsbranchen herunder koncerter.

Københavns Idrætspark blev indviet den 25. maj 1911 med en fodboldkamp mellem et
kombineret hold fra B.93 og KB mod det engelske hold Sheffield Wednesday F.C.,
som vandt med cifrene 3-2. Senere på året blev der sat publikumsrekord for en
fodboldkamp i Danmark med 11.233 tilskuere, da et udvalgt københavnsk hold mødte
det skotske mesterhold Rangers F.C. fra Glasgow. Denne tilskuerrekord holdt kun
i godt tre år, indtil Danmark mødte England den 5. juni 1914 og vandt med
cifrene 3-0 foran 18.500 tilskuere i Idrætsparken.

Den 15. november 1990 påbegyndtes en totalrenovering af det gamle
nationalstadion. Renoveringen kostede 640 millioner kroner. Arkitekten bag var
Gert Andersson. Det renoverede stadion blev indviet den 1. september 1992 under
det nye navn Parken (officielt stavet "PARKEN"). I de cirka to år ombygningen
stod på var Parken Danmarks næststørste byggeplads, kun overgået af
Storebæltsbroen. Parken har i dag i alt 38.009 siddepladser og består af en
fodboldbane (græs) med målene 105 x 68 meter med et lysanlæg på 1400 lux. Parken
blev i juni 1998 købt af fodboldklubben F.C. København for 138 millioner kroner
i datidens penge. F.C. København besluttede efterfølgende at overdække Parken i
forbindelse med afholdelsen af det internationale Melodi Grand Prix i maj 2001.

I de senere år er der blevet afholdt en række vigtige fodboldkampe i Parken. De
mest kendte har været finalen i UEFA Cup Winners' Cup mellem Arsenal F.C. og
Parma A.C. i 1994-sæsonen samt finalen i UEFA-cuppen mellem Arsenal F.C. og
Galatasaray SK i 2000-sæsonen. Derudover har der været afholdt flere koncerter
med kunstnere såsom AC/DC, Bruce Springsteen, Coldplay, The Rolling Stones,
Celine Dion, Depeche Mode, U2, Muse, George Michael, Slipknot, Metallica,
Michael Jackson, Robbie Williams, The Black Eyed Peas, Pet Shop Boys, DJ Tiësto,
Justin Timberlake, 50 Cent, Pharrell Williams, Madonna, Britney Spears, Justin
Bieber, Pink Floyd, One Direction, Lady Gaga, Justin Timberlake og Take That.

Den 5. december 2007, efter kampen mellem FC København og Atlético Madrid,
startede nedrivningen af den gamle betontribune (D-tribunen), færdigbygget i
1955. Tribunen var tidligere langside i den gamle Københavns Idrætspark. Den
blev i 2009 erstattet af en moderne VIP-tribune med ca. 4.000 pladser, hvilket
nedsatte Parkens tilskuerkapacitet til fodboldkampe til 38.065 pladser.

Den nye tribune består af en fast tribunedel og en teleskoptribune som kan
"pakkes sammen" i forbindelse med koncerter og lignende.

Finalen i DBUs Landspokalturnering for herrer skal ifølge DBUs love ikke spilles
på ét bestemt fodboldstadion. DBUs repræsentantskab vedtog nemlig i februar
2003, at DBU er fritstillet i sit valg af stadion, således at det fremover giver
DBU en bedre forhandlingsposition mht. økonomi ved finalearrangementet overfor
Parkens ejere. Med undtagelse af finalerne i 1991 og 1992, hvor finalerne blev
spillet i provinsen på henholdvis Odense Stadion og Århus Stadion, har finalerne
altid været spillet i Københavns Idrætspark (indtil 1990), PARKEN (siden 1993)
og nu Telia Parken.

Tilskuerrekorden i Københavns Idrætspark til en landskamp er 52.486 og blev sat
i 1961 mellem Danmark og Sverige (1-2).[Kilde mangler] For klubhold er rekorden
43.300. Den blev sat i 1964 til en kamp mellem KB og B 1909 – kampen om det
danske mesterskab.[Kilde mangler] B 1909 vandt 0-1.

Den 17. juli 2014 offentliggjordes det, at F.C. København havde solgt
navnerettighederne til hjemmebanen i Parken til teleselskabet Telia for de næste
syv år. Stadionet vil således officielt bære navnet Telia Parken. Oprindelig
forlød det, at det nye navn ikke ville få indflydelse på, hvad DBU ville kalde
hjemmebanen i forbindelse med landskampe, hvor betegnelsen PARKEN fortsat ville
blive anvendt. I forbindelse med den første hjemmekamp i kvalifikationen til EM
i 2016, Danmark-Armenien (2-1) den 7. september 2014, benyttede DBU imidlertid
betegnelsen 'Telia Parken'. Telias sponsorat omfatter således også landskampe.



https://da.wikipedia.org/wiki/Norge

Norge (fra oldnordisk: Norðvegr 'Nordvejen'), officielt Kongeriget Norge, er en
skandinavisk enhedsstat i form af et konstitutionelt monarki, der består af den
vestlige del af den skandinaviske halvø samt Jan Mayen, Svalbard og Bouvetøen.
Norge har et areal på 385.252 km² og et indbyggertal på over 5,2 millioner. Det
er det næsttyndest befolkede land i Europa. Landets længste grænse går mod øst
til Sverige, mens der mod nord også er grænse til Finland samt på en kort
strækning til Rusland. Resten af landet afgrænses af havet: Barentshavet mod
nord, Norskehavet mod vest, Nordsøen mod sydvest og Skagerrak mod syd. Landets
hovedstad er Oslo. Ud over de nævnte områder gør Norge krav på territorierne
Dronning Maud Land og Peter I's Ø i og ved Antarktis, men disse krav er ikke
anerkendt overalt.

Det første markante aftryk på verdenshistorien fra norsk side kom i
vikingetiden, hvor mænd fra Norge og det øvrige Norden drog på eventyr i en stor
del af Europa samt mod nord og vest. Vikingerne var både handelsfolk og røvere,
der blandt andet nåede Grønland og Nordamerika. Vikingetiden blev efterhånden
afløst af kristendommens indførelse, og den norske indflydelse i omverdenen, der
nåede sit største omfang i midten af det 13. århundrede, svandt efterhånden ind
igen. Norge blev en del af en union med Danmark, hvor magten lå, gennem mere end
fire århundreder, inden landet i 1814 fik sin egen grundlov. Det blev i første
omgang ikke til selvstændighed, idet Sverige invaderede landet, men svenskerne
gav Norge et udstrakt selvstyre. Nationalfølelsen blev i løbet af det 19.
århundrede en stadig vigtigere faktor i Norge, der i 1905 omsider blev
selvstændigt.

Under første verdenskrig var Norge neutralt, men led alligevel store tab,
primært i den store handelsflåde. Ved indgangen til 2. verdenskrig forsøgt
landet igen at holde sig neutralt, men blev invaderet af Nazi-Tyskland i 1940 og
besat til 1945. Efter krigen opgav Norge neutraliteten og var blandt
grundlæggerne af NATO. Opdagelsen sidst i 1960'erne af store oliereserver i
havbunden ud for Norge har ført til stor velstand i landet. Ved afstemninger i
1972 og 1994 har den norske befolkning modsat sig landets medlemskab af EU.

Norges regeringsform er konstitutionelt monarki samt parlamentarisme med Harald
5. som den nuværende konge og højre-kvinden Erna Solberg som siddende
statsminister. Landet er administrativt opdelt på to niveauer i henholdsvis
fylker og kommuner. Samerne har en vis grad af selvstyre og indflydelse på dette
folks traditionelle områder gennem Sametinget og Finnmarksloven. Selv om landet
ikke er medlem af EU, har Norge tætte forbindelser til unionen og dens
medlemslande samt til USA. Norge deltager i internationale militære aktioner i
blandt andet Afghanistan, Kosovo, Sudan og Libyen. Ud over NATO er Norge medlem
af en række internationale institutioner som FN, Europarådet, Nordisk Råd, EØS,
WTO og OECD; desuden deltager Norge i Schengen-samarbejdet.

Norge har rige forekomster af olie og naturgas samt en række andre mineraler,
foruden tømmer, ferskvand, vandkraft og fødevarer fra havet. Landet har det
fjerdestørste BNI pr. indbygger i verden, især som følge af de rige
olieforekomster, der har gjort Norge til den største olie- og gasproducent pr.
indbygger uden for Mellemøsten. Landet er præget af den skandinaviske
velfærdsmodel med ret til offentlig finansierede sundhedsydelser, uddannelse og
sociale ydelser. I flere af årene siden 2000 har Norge ligget øverst på den
verdensomspændende Human Development Index, der sætter tal på befolkningens
udvikling på en række punkter, der ikke direkte har med økonomi at gøre. I 2011
lå Norge desuden øverst på demokrati-indekset.

De første beboere i Norge stammer fra Ahrensburgkulturen (11. til 10. årtusinde
f.v.t.), som hører til ældre stenalder, som hører til yngre dryas, den sidste
kuldeudløber efter Weichsel-istiden. Kulturen er navngivet efter landsbyen
Ahrensburg 25 km nord for Hamborg i Slesvig-Holsten, hvor man har udgravet
pileskafter og køller af træ. De tidligste spor efter menneskers bosættelse er
fundet langs kysten, hvor den store iskappe efter sidste istid først smeltede
mellem 11.000 og 8.000 f.v.t. De ældste fund er stenredskaber, der kan dateres
til mellem 9.000 og 6.500 f.v.t. og er fundet dels i Finnmark (Komsakulturen)
mod nord, dels i Rogaland (Fosna-Hensbackakulturen) mod sydvest. Imidlertid blev
teorien om to helt forskellige kulturer i 1970'erne efterhånden regnet for
forældet. Senere fund langs hele kysten overbeviste efterhånden arkæologerne om,
at forskellen mellem de to kulturer ganske enkelt kan henføres til forskellene i
de redskaber, der blev anvendt, ikke til selve kulturen. Dyrelivet ved kysten
skabte livsgrundlag for fiskere og jægere, som kan have fundet frem til de
sydlige kyster omkring 10.000 f.v.t. på et tidspunkt, hvor der længere inde i
landet fortsat var dækket med is. Det er nu den almindelige opfattelse, at de
såkaldte "arktiske" folk kom fra syd og fulgte kysten nordpå et godt stykke tid
senere. Nogle kan være ankommet langs den isfri kyst på Kolahalvøen, men der er
kun sparsomme beviser for dette.

På den sydlige kyst er der fundet spor efter bosteder fra omkring 5.000 f.v.t.
Fund fra disse bosteder giver en mere klar forståelse af livet blandt fiskere og
jægere. Redskaberne varierer i størrelse og form og er oftest lavet af
forskellige stenarter; de senere af disse fund er dygtigere udført. Der er
fundet helleristninger, især i nærheden af fiske- og jagtområder. Indhugningerne
viser byttedyr som hjorte, rensdyr, elge, bjørne, fugle, sæler, hvaler og fisk
(især laks og helleflyndere), alle dyrearter der var centrale for livets
opretholdelse hos beboerne ved kysten. Helleristningerne ved Alta i Finnmark, de
mest omfattende i Skandinavien, er lavet nær ved havets overflade over en lang,
fortsat periode fra 4.200 f.v.t. til 500 f.v.t. og markerer landjordens opdukken
fra havet, efterhånden som den fandt sted i perioden efter sidste istid.

Mellem 3.000 og 2.500 f.v.t. ankom nye folk til Østnorge (enkeltgravskulturen).
De var urindoeuropæiske landbrugere, der dyrkede korn og holdt kvæg og får.
Jæger-fiskerfolket på vestkysten blev også efterhånden fortrængt af landbrugere,
men jagt og fiskeri vedblev at være brugbart som sekundært livsgrundlag.

Fra omkring 1.500 f.v.t. kom bronzen efterhånden til landet, men brugen af sten
til redskabsfremstilling fortsatte; der var kun få varer i Norge, der kunne
byttes for bronzen, der derfor var relativt sjældent forekommende. De få
bronzefund fra perioden er ofte rigt udsmykkede våben og brocher, som kun
høvdinge havde råd til. Store dysser med grave blev anlagt nær havet så langt
nordpå som ved Harstad samt inde i landet i det sydlige Norge; de er
karakteristiske for perioden. Motiverne i helleristningerne adskiller sig fra
dem, man kender fra stenalderen. Repræsentationer af solen, dyr, træer, våben,
skibe og mennesker er alle stærkt stiliserede og skal formodentlig være
fertilitetssymboler med tilknytning til de religiøse forestillinger fra tiden.

Der er kun få fund fra den tidlige jernalder (de sidste 500 år f.v.t.). De døde
blev brændt, og deres grave indeholder kun få gravgenstande. Gennem de første
400 år e.v.t. kom folkene i Norge i kontakt med det romerskbesatte Gallien. Man
har fundet omkring 70 romerske bronzegryder, ofte brugt som begravelsesurner.
Kontakten med mere civiliserede folkeslag mod syd gav kendskab til runer, og de
ældste kendte runeinskriptioner stammer fra det 3. århundrede. På den tid øgedes
det område af landet, der var beboet, noget der kan spores ved koordineringen af
topografi, arkæologi og stednavne. De ældste enkeltstående navne såsom "nes",
"vik" og "bø" ("næs", "vig" og "gård") er meget gamle og stammer formodentlig
helt fra bronzealderen, mens de ældste sammensatte navne med suffikser som "vin"
("eng") og "heim" ("bosted"), som i Bjorgvin (Bergen) og Saeheim (Seim), stammer
normalt fra det første årtusind e.v.t.

Romerrigets undergang forårsaget af de omfattende indfald af germanske stammer i
det 5. århundrede er i Norge karakteriseret ved rige fund, heriblandt
høvdingegrave med fornemme våben og guldgenstande. Befæstninger blev anlagt på
stejle klipper til forsvar. Udgravninger har afsløret stenfundamenter for gårde
på 18 til 27 meter i længden – i et enkelt tilfælde hele 46 meter – hvor tagene
blev båret af træstolper. Disse huser var familiehjem, hvor flere generationer
boede sammen med mennesker og husdyr under samme tag. Fra denne periode og
senere (år 600-800) kan man spore spirende tendenser til samfundsdannelser.
Forsvarsværker kræver samarbejde og lederskab, så dannelsen af småstater af en
slags med en forsvars- og administrativ organisering må nødvendigvis have
eksisteret.

Disse stater havde basis i klaner eller stammer, fx hordere fra Hordaland i det
vestlige Norge. I det niende århundrede havde hver af disse små stater ting
(lokale eller regionale forsamlinger), hvor man forhandlede og afgjorde
uenigheder. Disse tingsteder, mange af dem med hørger (altre), lå ofte på de
ældste og bedste gårde, ejet af høvdinge eller velhavende bønder. Med de
regionale ting fik man efterhånden større enheder med forsamlinger af
repræsentanter fra flere områder. På denne måde gik udviklingen mod skabelsen af
lagtinget (forsamling til forhandling og lovgivning). Gulatinget havde sit
tingsted ved Sognefjorden og kan have været centrum for en adelsstyret
konføderation langs de vestlige fjorde og øer under navnet Gulatingslag.
Tilsvarende var Frostatinget forsamlingen af ledere fra områderne omkring
Trondheimsfjorden. Her er der tegn på, at jarlerne fra Lade nær Trondheim har
øget Frostatingslaget til at omfatte kystlandet fra Romsdalsfjorden til Lofoten.
Der udviklede sig også et lagting omkring Mjøsa mod øst, som fik etableret
mødested i Eidsvoll under navnet Eidsivating. Området omkring Oslofjorden, der i
perioder var tæt knyttet til Danmark, dannede Borgarting med tingsted ved
Sarpsborg.

Vikingetiden er karakteriseret ved ekspansion og emigration af de vikinger, der
var søfolk. Ifølge traditionen samlede Harald Hårfager vikingerne i 872 efter
slaget i Hafrsfjord i Stavanger, hvorved han blev den første konge af Norge
(dateringen til 872 kan være noget tilfældig, og det reelle år kan meget vel
have været kort før 900). Haralds rige omfattede først og fremmest de sydlige
kystområder. Harald Hårfager regerede med hård hånd, og ifølge sagaerne forlod
mange nordmænd landet til fordel for Island, Færøerne og Grønland samt dele af
Storbritannien og Irland. Nutidens irske byer som Dublin, Limerick og Waterford
blev grundlagt af norske (samt danske) bosættere. Nordisk mytologi blev
efterhånden fortrængt af kristendommen i det 10. og 11. århundrede. Dette
henføres oftest til missionerende konger som Olav Tryggvason og Olav den
Hellige. Den første kristne konge var Håkon den Gode i midten af det 10.
århundrede, selv om hans forsøg på at indføre den nye religion i det store og
hele blev afvist. Olav Tryggvason, født omkring 963-969, drog af sted til
England for at plyndre med 390 skibe. I den forbindelse angreb han blandt andet
London. Da han vendte tilbage til Norge i 995, lagde han til ved Moster, og her
anlagde den første kirke i Norge. Fra Moster sejlede Olav videre mod nord til
Trondheim, hvor han blev udråbt til konge af Norge ved Eyratinget.

Der udviklede sig aldrig rigtigt feudalisme i Norge og Sverige, som man ellers
så det i det øvrige Europa. Dog tog administrationen af regeringen efterhånden
karakter af konservativ feudalisme. Hanseforbundet tvang kongedømmet til betale
sig større og større afgifter af udenrigshandelen og økonomien i øvrigt.
Forbundet havde denne magt over kongemagten på grund af lån, som det havde ydet
kongerne, som dermed skyldte store summer væk. Hanseforbundets monopollignende
kontrol over økonomien i Norge var en byrde for alle klasser, særligt
bondestanden, i en grad, så der så at sige ikke eksisterede nogen borgerstand i
landet.

Da kong Håkon 5. døde i 1319, arvede den tre år gamle Magnus Eriksson tronen som
kong Magnus 7. af Norge. På samme tid havde man held til at få indsat Magnus som
konge af Sverige (på den tid blev kongerne af Sverige og af Danmark valgt af
deres respektive adeler), og han var dermed konge af både Norge og Sverige.

I 1349 ramte den sorte død Norge og medførte drastiske ændringer i landet, idet
mellem 40 og 50 % af landets indbyggere omkom af sygdommen, hvilket afstedkom en
periode med social og økonomisk nedgang. Pesten efterlod Norge meget forarmet.
Skønt dødsraten var nogenlunde på niveau med resten af Europa, tog den
økonomiske genoprettelse noget længere tid på grund af en meget spredt
befolkning. Mange gårde lå forladte hen, og befolkningstallet steg kun meget
langsomt. Lejerne på de få overlevende gårde oplevede, at deres handelsposition
over for gårdenes ejere var betydeligt forbedret.

Magnus 7. regerede indtil 1355, hvor han blev efterfulgt af sin søn, Håkon 6.
Håkon giftede sig med Margrete, datter af den danske kong Valdemar Atterdag. Da
Håkon 6. døde i 1379, var hans søn Olav blot ti år, men allerede tre år forinden
var han blevet valgt til dansk konge. Da han ved sin fars død blev konge af
Norge, indgik Danmark og Norge i en personalunion. Mens Olaf var mindreårig, var
det moderen, Margrete, der varetog de to landes udenrigspolitik.

Margrete arbejdede for at skabe en union mellem Danmark, Norge og Sverige ved at
søge at få Olav valgt til konge af Sverige. Dette forehavende var tæt på at
lykkes, da Olav pludselig døde. I Danmark valgte man ved hans død Margrete som
midlertidig regent, og et halvt år senere fulgte Norge trop og kronede Margrete
til dronning af landet. Margrete vidste, at hun ville sidde mere sikkert på
magten, hvis hun kunne finde en konge til at regere på hendes vegne. Hun
besluttede sig for Erik af Pommern, der var barnebarn af hendes søster. Med den
syvårige Erik som konge af navn, lykkedes det Margrete ved et skandinavisk
topmøde i Kalmar af samle Danmark, Norge og Sverige i én personalunion med Erik
som konge af alle tre lande. I denne Kalmarunion var Margrete den egentlige
magthaver.

Efter 1450 blev unionen mellem Danmark og Norge stadfæstet i en traktat, og selv
om Sverige brød ud af unionen i 1521, forblev Danmark og Norge samlet i det, som
i Norge i eftertiden ofte kendes under betegnelsen "400-års natten" (Ibsen),
hvor Norge blev anset for at være den svagere part i unionen med Danmark.
Efterhånden blev kongens magt og administration koncentreret i København, og i
1536 blev reformationen indført i dobbeltriget, og i den forbindelse blev
ærkebispesædet i Trondheim nedlagt, hvilket yderligere bidrog til at stadfæste
Norge som en vasalstat i forhold til Danmark, idet bispesædets indtægter nu gik
direkte til hoffet i København. Norge mistede nu også indtægter, der tidligere
havde forekommet i en pæn mængde fra pilgrimme på valfart til Olav den Helliges
grav i Nidarosdomen, og samtidig tillige en stor del af den hidtidige sociale og
kulturelle kontakt med det øvrige Europa. Op gennem det 17. århundrede led Norge
yderligere under, at Danmark-Norge i de mange krige med Sverige måtte afgive
land, hvilket betød, at de gamle norske landskaber Båhuslen, Jemtland og
Herjedalen blev svenske. Dette blev dog til en vis grad opvejet af, at Norge mod
nord udvidede sit territorium med overtagelsen af Troms og Finnmark fra Sverige
og Rusland.

En alvorlig hungersnød ramte Norge i 1695-96 og medførte, at omkring 10 % af
landets befolkning omkom. Også anden halvdel af det 18. århundrede var landet
udsat for, at høsten slog fejl; der er rapporteret om mindst ni af årene mellem
1740 og 1800.

Selvom Danmark-Norge var neutral i napoleonskrigene i begyndelsen af det 19.
århundrede, blev nationen angrebet af Storbritannien, der vandt en overvældende
sejr ved Københavns bombardement i 1807, hvilket kostede stort set hele den
dansk-norske flåde. Snart efter tabte Napoleon og hans nye allierede –
heriblandt Danmark-Norge – den store europæiske konflikt, og dette førte til en
streng periode i Norge med omfattende hungersnød. I kølvandet herpå blev kongen
ved freden i Kiel tvunget til at afstå Norge til kongen af Sverige, mens de
gamle norske provinser i Grønland, Island og Færøerne forblev under den danske
krone.

Norge forsøgte at etablere sig som uafhængig stat med Eidsvoll-forfatningen den
17. maj 1814 (herefter Nationaldagen) baseret på modellerne fra USA og Frankrig.
Landet valgte statholderen, prins Christian Frederik (den senere kong Christian
8. af Danmark), til konge af Norge. Denne modstand mod at anerkende de store
nationers beslutning om at koble Norge til Sverige førte senere samme år til en
krig de to lande imellem. Imidlertid var den svenske militærstyrke ikke stor nok
til straks at underlægge sig Norge, mens Norge ikke havde midler til at modstå
en langvarig krig samtidig med, at britiske og russiske styrker blokerede de
norske kystbyer, og dermed blev de krigsførende nationer tvunget til at
forhandle, hvilket førte til Mosskonventionen. Ifølge denne skulle Christian
Frederik abdicere fra den norske trone og give Stortinget bemyndigelse til at
foretage de nødvendige forfatningsmæssige ændringer, så der blev dannet en
personalunion med Sverige under fælles konge, Karl 13. af Sverige. Denne union
trådte i kraft 4. november 1814. Med unionen beholdt Norge sin ret liberale
forfatning og sine egne uafhængige institutioner, på nær på udenrigsområdet. Den
konfliktfyldte periode satte dog fortsat sine spor på økonomien i Norge, der
forblev ret svag, indtil fremgangen igen begyndte omkring 1830.

Karl 14. Johan, der blev konge af Sverige og Norge i 1818, var den anden svenske
konge over Norge efter indførelsen af personalunionen. Han var en kompleks
person, der regerede til 1844, og i den periode beskyttede han forfatningerne og
de øvrige frihedsrettigheder, som Norge og Sverige havde, gennem
Metternich-perioden. På den baggrund blev han anset som en ret liberal regent i
sin samtid. Men samtidig var han hensynsløs i sin brug af betalte meddelere, det
hemmelige politi og begrænsninger i pressefriheden for at holde folkelige
bevægelser til fordel for reformer nede – særligt den norske nationale
uafhængighedsbevægelse.

Med de politiske ændringer i landet og de generelle kulturelle strømninger i
Europa oplevede man i midten af det 19. århundrede en markant norsk
nationalromantik, hvor norske kunstnere forsøgte at definere og udtrykke en
særlig norsk karakter. Bevægelsen omfattede alle sider af kulturen, herunder
litteraturen (Henrik Wergeland, Bjørnstjerne Bjørnson, Peter Christen
Asbjørnsen, Jørgen Moe), malerkunsten (Hans Gude, Adolph Tidemand), musikken
(Edvard Grieg) og også sprogpolitik, hvor man søgte at definere et eget norsk
skriftsprog, hvilket i nutiden er afspejlet i de to officielle norske sprog:
Bokmål og nynorsk.

I den romantiske periode efter Karl 14. Johans regeringstid gennemgik Norge
nogle markante sociale og politiske reformer. I 1854 fik kvinder ret til på lige
fod med mænd at arve ejendom. I 1863 forsvandt de sidste spor af, at ugifte
kvinder var umyndige. Desuden fik kvinder ret til at indtage en række embeder,
særligt som skolelærere. Trods dette var Norge i midten af det 19. århundrede
langt fra at være et demokrati i moderne forstand. Stemmeretten gjaldt kun
embedsmænd, jordbesiddere, forpagtere og borgere i købstæderne. Denne gammeldags
opfattelse opstod der efterhånden utilfredshed med.

Norge var dog fortsat et ret konservativt samfund. Livet i nationen (særligt på
det økonomiske område) var "domineret af aristokratiet med veluddannede folk,
der indtog langt de fleste af de vigtige poster i den centrale regering." Der
var ikke noget dominerende borgerskab i Norge, der forlangte at få nedbrudt
aristokratiets kontrol med økonomien. Så derfor, da revolutionerne skyllede hen
over Europa i 1848, var Norge stort set uberørt af oprørene dette år. De fleste
forsøg på oprør strandede på den stenhårde konservatisme i det norske samfund.
Det eneste oprør, der kom til udbrud i 1848, var Thrane-bevægelsen.

Marcus Thrane var utopisk socialist. Han søgte at appellere til den arbejdende
klasse for at få dem til at gennemføre en forandring af den sociale struktur
"nedefra og op". I 1848 organiserede han en arbejderforening i Drammen. I løbet
af blot få måneder havde foreningen omkring 500 medlemmer og udgav sin egen
avis. På bare to år opstod der 300 sådanne arbejderforeninger over hele Norge
med et samlet medlemstal på omkring 20.000. Medlemmerne blev rekrutteret fra de
underste klasser både i byerne og på landet. For første gange indså disse to
grupper, at de havde et fælles mål. Bevægelsen blev dog ret nemt kvalt, da
Thrane blev arresteret og fængslet i tre år for forbrydelser mod statens
sikkerhed. Efter at have afsonet sin straf immigrerede Thrane til USA.

Christian Michelsen, der var skibsreder og politiker, var statsminister 1905-07,
og han spillede en central rolle i den fredelige separation mellem Norge og
Sverige, der blev virkelighed 7. juni 1905. Efter at et nationalt referendum
fastslog, at det norske folk gik ind for monarki frem for republik som
statsform, tilbød den norske regering den norske trone til den danske prins
Carl. Stortinget valgte ham enstemmigt til den første konge over et fuldstændigt
uafhængigt Norge i 586 år. Carl besteg tronen under navnet Haakon 7. af Norge,
navnet på flere tidligere norske konger fra middelalderen.

Under 1. verdenskrig var Norge officielt neutralt. I realiteten blev landet
imidlertid presset af Storbritannien til at overgive større og større dele af
sin handelsflåde til briterne samt til at deltage i handelsblokaden mod
Tyskland. Norske orlogsfartøjer med norske søfolk blev dernæst indforskrevet til
at sejle under britisk flag, hvorved de risikerede at blive mål for angreb fra
tyske ubåde. Dette medførte, at mange norske skibe og søfolk blev tabt. Som en
konsekvens heraf faldt den norske handelsflådes fra en fjerde- til en
sjetteplads på listen over de største søfarende nationer.

Under 2. verdenskrig proklamerede Norge sig igen neutralt, men landet blev
alligevel angrebet af Tyskland den 9. april 1940.

Om morgenen den 9. april flygtede kongen og stortingsmedlemmer fra Oslo. Om
aftenen den 9. april udstedte parlamentet - Stortinget - en fuldmagt der gav
regeringen bemyndigelse til at handle på parlamentets vegne, indtil parlamentet
igen kunne samles. Fuldmagtens intension var at regeringen kunne forhandle med
tyskerne. En delegation blev oprettet (på samme dato) for at tage til Oslo for
at forhandle med tyskerne. Parlamentsmedlemmerne "ønsket at rejse hjem før noe
forhandlingsresultat kunne ventes at foreligge. Derfor foreslo Hambro at
regeringen skulle ha fuldmagt til at godta et forhandlingsresultat på vegne av
Stortinget". (Fuldmagten blev mundtlig udformet af formanden for Stortinget, C.
J. Hambro. Det skete i Elverum. Fuldmagten blev senere kaldt for
Elverum-fuldmagten.)

Om aftenen den 9. april blev et statskup forsøgt af den norske nazist Vidkun
Quisling - leder af partiet Nasjonal Samling. Den 10. april nægtede kongen et
tysk krav om at godkende en ny regering. I stedet tog tyskerne selv magten under
ledelse af rigskommissær Josef Terboven.

Den 7. juni flygtede regeringen og kongen fra Norge (fra Tromsø), og ankom
senere til Storbritannien.

Da Frankrig blev angrebet af Tyskland, blev allierede styrker trukket tilbage
fra Norge. Slaget om Narvik var ovre den 8. juni 1940; det varede i to måneder.

Den 10. juni opgav man kampen mod tyskerne, da det blev klart, at de Allierede
koncentrerede deres indsats i Frankrig.

Kongen og regeringen var i eksil i Storbritannien, og med Elverum-fuldmagten
havde regeringen fortsat magten med Stortingets velsignelse (denne konstruktion
fortsatte til slutningen af krigen). Norges regering, også kaldet
eksilregeringen, havde militære udgifter til at støtte de Allieredes planlagte
invasion af Europa. Regeringen udsendte radioudsendelser gennem BBC som blandt
andet opildnede norske borgere til passiv modstand.

Den 27. december 1941 landede en britisk kommandostyrke (med nogle nordmænd) på
Måløy. Angrebets arkitekt var den britiske premierminister Winston Churchill;
han ønskede tyske lig for at skræmme tyskerne og motivere briterne.

Rigskommissæren lod i 1942 Quisling etablere en marionetregering. I befolkningen
var der et mindretal, der støttede nazisterne, og op imod 15.000 nordmænd meldte
sig til tysk militær tjeneste, heriblandt i Waffen-SS.

Omvendt var der mange nordmænd samt folk af norsk afstamning i andre lande, der
gik i tjeneste eller i norske væbnede eksilstyrker. Ved besættelsen i 1940 var
der en lille gruppe bestående af tretten skibe, fem fly og 500 mand fra den
norske flåde, der fulgte kongen til Storbritannien, og denne gruppe øgedes, så
der ved krigens slutning var 58 fartøjer og 7.500 søfolk i tjeneste i den norske
flåde mod Aksemagterne, fem eskadriller af fly (heriblandt Spitfire-jagerfly,
Short Sunderland-flyvebåde og Mosquito-bombefly) i det nyoprettede norske
luftvåben samt landstyrker, heriblandt Kompagni Linge samt kommandosoldater.

I løbet af de fem besættelsesår blev der opbygget en norsk modstandsbevægelse,
der modarbejdede Quisling-styret og den tyske besættelsesmagt med både civil
ulydighed og væbnet modstand. Blandt de spektakulære aktioner var sprængningen
af Norsk Hydros tungtvandsanlæg ved Rjukan, en aktion der reducerede
Nazi-Tysklands kapacitet til at skaffe tungt vand til sit atomvåbenprogram (som
derudover havde oplevet andre tilbageslag uden for Norge). Af større betydning
for de allierede styrker var dog den norske handelsflådes indsats. I 1940 var
den norske handelsflåde igen blevet verdens fjerdestørste med rederiet
Nortraship som den førende aktør. Handelsflåden gik helhjertet ind på allieret
side og deltog i en række markante operationer, heriblandt evakueringen ved
Dunkerque og landsætningerne i Normandiet.

Finnmark Fylke blev befriet af Den Røde Hær i 1944-45, mens den tyske
besættelsesmagt kapitulerede endeligt 8. maj 1945.

I en lang periode efter krigen, 1945-1962, havde Arbeiderpartiet absolut flertal
i Stortinget. Regeringen, oftest under ledelse af Einar Gerhardsen, tog fat på
et økonomisk udviklingsprogram inspireret af keynesianismen med fokus på
statsfinansieret industrialisering og samarbejde mellem fagforeninger og
arbejdsgiverorganisationer. Mange af de midler, der blev brugt til statslig
økonomisk kontrol, var nødvendiggjort af krigen og blev fortsat i årene efter,
selv om rationeringen på mælkeprodukter blev ophævet i 1949; kontrol og
rationering af boliger og biler fortsatte så langt frem som til 1960.

Som et resultat af den tyske invasion og besættelse under 2. verdenskrig blev
nordmændene langt mere skeptiske over for neutralitetspolitikken. Krigen havde
skabt et tæt bånd mellem Norge og Storbritannien samt USA, og skønt
Arbeiderpartiet førte en socialistisk politik, tog det stærkt afstand fra
kommunismen, særligt efter Sovjetunionens besættelse af Tjekkoslovakiet i 1948.
Den tætte forbindelse til USA betød også, at Norge fra 1947 fik hjælp efter
Marshallplanen, blev medlem af OECD året efter og var en af de stiftende
partnere ved NATO's dannelse i 1949. Ligeledes var landet et af de grundlæggende
medlemmer af FN samt i 1952 medstifter af Nordisk Råd.

Den store støtte til udvikling af industrien medvirkede til, at denne del af
erhvervslivet i mange år var af afgørende betydning, men fra 1975, hvor antallet
af ansatte i industrien toppede, er den gradvist faldet, og arbejdskrævende
industrier som skibsværfter og masseproduktion er i stedet efterhånden gået til
andre lande med billigere arbejdskraft.

I 1969 fandt Phillips Petroleum Company omfattende mængder af olie i
Ekofisk-feltet i havbunden vest for Norge. I 1973 oprettede den norske regering
det statslige olieselskab Statoil, der gik ind i olieudvindingen. På grund af
nødvendige store investeringer kom olieproduktionen først til at give overskud i
begyndelsen af 1980'erne, men har siden udviklet sig til at være en af de
største indkomstområder for landet.

Norge var med til at stifte EFTA i 1960, men to afstemninger om medlemskab af EU
i henholdsvis 1972 og 1994 har begge givet nej. Landet er dog medlem af EØS. Da
Kåre Willoch som leder af en Høyre-regering blev statsminister i 1981, var der
stagflation i økonomien, hvilket han søgte at imødekomme med en kombination af
skattelettelser, økonomisk liberalisering, fjernelse af reguleringer af
markederne og forskellige midler til at stoppe den voldsomme inflation (13,6 % i
1981).

Willochs efterfølger fra Arbeiterpartiet, Gro Harlem Brundtland, som var Norges
første kvindelige statsminister, fortsatte mange af sin højreorienterede
forgængers reformer samtidig med, at hun holdt fast i traditionelle
arbejderpartimærkesager som bekymring for social sikkerhed, høje skatter,
miljøet og feminisme. Mod slutningen af 1990'erne havde Norge afviklet sin
nationale udlandsgæld og var begyndt på at etablere statslige etableringsfonde.
Siden 1990'erne har det været et stridspunkt i den norske politiske debat om
hvor stor en del af indtægterne fra olieproduktionen, som skulle bruges, og hvor
stor en del, der skulle spares op.

I 2011 blev Norge udsat for to alvorlige angreb udført af Anders Behring Breivik
mod henholdsvis regeringskvarteret i Oslo og en sommerlejr for Arbeiderpartiets
Ungdom på den lille ø Utøya. De to angreb kostede i alt 77 døde og 96 sårede.

Norge udgør den vestlige del af Skandinavien i Nordeuropa. Den forrevne
kystlinje, afbrudt af dybe fjorde og tusinder af øer, strækker sig over
25.000 km og 83.000 km, hvis alle fjorde og øer regnes med. Norges grænse mod
Sverige er på 1.619 km, mod Finland på 727 km og mod Rusland på 196 længst mod
nordøst. Havene, der grænser op til Norge, er fra nord mod uret Barentshavet,
Norskehavet, Nordsøen og Skagerrak. Norge ligger mellem 57. og 81. nordlige
breddekreds samt mellem 4. og 32. østlige længdekreds.

Arealet på 385.252 km² (med Jan Mayen og Svalbard, 323.802 km² uden disse to) er
i stort omfang domineret af bjerge og højdedrag med mange forskellige
udtryksformer, skabt af forhistoriske gletsjere og varieret topografi. Særligt
markante er fjordene: Dybe render skåret ind i landet, fyldt op med havvand og
skabt ved slutningen af sidste istid. Med 204 km er Sognefjorden den længste
fjord i verden, og den er samtidig verdens næstdybeste. Hornindalsvatnet er med
514 m dybde den dybeste sø i Europa. Der er permafrost i de højeste bjergområder
samt i det indre af Finnmark. Der findes talrige gletsjere i landet.

Fjeldene består mest af hård granit og gnejs, der suppleres af relativt pæne
forekomster af skifer, sandsten og kalksten. Norge har tempereret klima,
specielt langs kysten, som påvirkes af Golfstrømmen og den dominerende
vestenvind, hvilket giver højere temperaturer og mere nedbør, end man skulle
forvente så langt mod nord, især langs kysterne. I hovedlandet har man fire
tydelige årstider, hvor vintrene inde i landet generelt er koldere og med mindre
nedbør. Østlandet, dvs. egnen omkring Oslo, hvor størstedelen af befolkningen
bor, har samme klimatiske og naturmæssige forhold som Sydsverige. Klimaet inde i
landet er mere barskt, og i den nordlige del hersker subarktiske forhold; på
Svalbard er der arktisk tundraklima.

Som følge af landets store udstrækning og de forskelligartede topografier og
klimaer har Norge et større antal forskellige habitater end næsten alle andre
lande i Europa. Landet og de omgivende farvande rummer op imod 60.000
forskellige dyrearter, og økosystemet i havet omkring den norske
kontinentalsokkel regnes for at være særdeles produktiv.

De sydlige og vestlige dele af Norge får mere nedbør og har mildere vintre end
den sydøstlige del. De lave områder omkring Oslo har de varmeste og mest solrige
somre, men også koldt vejr og snefald om vinteren, særligt inde i landet.

På grund af Norges placering relativt langt oppe på den nordlige halvkugle er
der store forskelle i dagens længde hen over året. Fra slutningen af maj til
slutningen af juli går solen slet ikke rigtigt ned under horisonten i områderne
nord for polarcirklen (deraf Norges tilnavn som "midnatssolens land"), og
længere mod syd kan have over tyve timer med dagslys i døgnet. Omvendt fra sidst
i november til sidst i januar står solen slet ikke op i nord, mens perioden med
dagslys er meget kort også længere mod syd.

Det samlede antal kendte insektarter er på omkring 16.000 (der er måske omkring
4.000 ubeskrevne arter), af algearter er der omkring 20.000, af lavarter 1.800,
af mosser 1.050, af karplanter 2.800, mens der findes op imod 7.000 svampearter,
450 fuglearter (hvor 250 yngler i Norge), 90 arter af pattedyr, 45 arter af
ferskvandsfisk, 150 arter af saltvandsfisk, 1.000 arter af hvirvelløse dyr i
ferskvand samt 3.500 arter af hvirvelløse dyr i saltvand. Omkring 40.000 af
disse arter er videnskabeligt beskrevet. Rødlisten indeholdt i 2010 4.599 arter.

Sytten af arterne er opført på rødlisten, fordi de er truet på globalt plan, som
fx den eurasiske bæver, hvor populationen i Norge er så stor, at den ikke er
specielt truet. Antallet af truede eller næsten-truede arter er på 3.682; dette
inkluderer 418 svampearter, 36 fuglearter og 16 arter af pattedyr. Per 2010 er
2.398 arter beskrevet som truede eller sårbare; heraf er 1250 arter sårbare, 871
er truede og 276 arter er kritisk truede. Blandt sidstnævnte gruppe er den grå
ulv, polarræven (hvoraf der dog findes en sund bestand på Svalbard) og den
kortbenede grønne frø.

Det største rovdyr i norske farvande er kaskelothvalen, mens den største fisk er
brugden. Største rovdyr på landjorden er isbjørnen, hvor elgen er det største
dyr.

Ifølge Environmental Performance Index ligger Norge tredjebedst i verden i
miljøbeskyttelse med basis i landets førte politik.

Den norske grundlov, der var inspireret af USA's og Frankrigs forfatning, blev
vedtaget 17. maj 1814 og foreskriver, at Norge er et konstitutionelt monarki med
et etkammersystem og et parlamentarisk regeringssystem. Landets overhoved er
kongen, der formelt set har den udøvende magt, udover at han er chef for de
væbnede styrker, men i praksis er kongens magt primært ceremoniel.
Statsministeren står i spidsen for regeringen, som udnævnes af kongen. Kongen må
i teorien udnævne hvem, han vil, men en parlamentarisk styreform blev indført i
1884, uden at det fremgår af grundloven. Magten i landet er ifølge grundloven
opdelt i en udøvende, en lovgivende og en dømmende del. I praksis er det
statsministeren, der forestår den udøvende magt.

Den nuværende konge er Harald 5. af den glücksburgske slægt. Han tiltrådte i
1991 og er den første norske konge siden det 14. århundrede, der er født i
Norge. Kronprins Haakon er tronfølger og står til engang at skulle efterfølge
sin far på tronen.

Ifølge grundloven udøves den lovgivende magt af Stortinget og den norske
regering i fællesskab, men i sidste instans er det Stortinget i et
etkammersystem, der er bestemmende. Love vedtages efter forslag af Stortingets
medlemmer eller regeringen ved simpel flertalsafgørelse blandt de 169
stortingsmedlemmer. Valgsystemet ligger tæt op ad det danske valgsystem og kan
beskrives som et repræsentativt demokrati med en valgperiode på fire år. 150 af
medlemmerne vælges ved forholdstalsvalg i nitten valgdistrikter, der svarer
landets fylker, mens de sidste nitten er tillægsmandater, der skal sikre, at
Stortingets fordeling så godt som muligt kommer til at svare til
afstemningsresultater. Afstemningen baseres på partier, som skal have en
tilslutning på mindst 4 % for at opnå valg.

Stortinget ratificerer lovene og sikrer, at regeringen og forvaltningen gør
deres arbejde godt nok. Til dette er nedsat en kontrol- og konstitutionskomité.
Det er også Stortinget, der kan tvinge regeringen til at gå af, hvis et flertal
nærer mistillid til den. Statsminister bliver den af Stortingets medlemmer, der
kan støttes af et flertal kollegerne. Det er som regel lederen af det største
parti eller den største koalition af partier, da det ikke er så almindeligt, at
ét parti har flertal. Det er dog også sket, at Norge er blevet ledet af en
mindretalsregering.

Statsministeren udpeger sin regering, oftest med personer fra hans eget parti
eller partierne i koalitionen. Grundloven tilsiger dog samtidig, at mindst
halvdelen af ministrene skal tilhøre den norske folkekirke. Dette har givet
grobund for en debat om adskillelse mellem stat og kirke.

Den udøvende magt foregår formelt set gennem statsrådet, hvor kongen og
regeringen mødes på Det Kongelige Slott i Oslo, og hvor regeringen ifølge
grundloven konsulterer kongen. Kongen underskriver lovene, der er vedtaget i
Stortinget, men han skal også formelt set godkende lovforslag, inden der stemmes
om dem i tinget. Modsat godkender statsrådet kongens handlinger som
statsoverhoved.

Der er tradition for, at Stortingets medlemmer vælges via partilister i et
flerpartisystem. Historisk set har Arbeiderpartiet og Høyre været de ledende
partie; Arbeiderpartiet har stået i spidsen for koalitionsregeringer siden
valget i 2005 sammen med Sosialistisk Venstreparti og Senterpartiet. Ved
Stortingsvalget 2009 gik Høyre og Fremskrittspartiet frem på bekostning af især
Sosialistisk Venstreparti, men opnåede ikke mandater nok til at overtage
regeringsmagten. Dette skyldtes blandt andet dårligt samarbejdsklima mellem
oppositionens partier, der også omfatter Venstre og Kristelig Folkeparti.
Stoltenberg kunne derfor på ny danne regering som leder af den rød-grønne
koalition.

Norge er en enhedsstat, der er opdelt på øverste niveau i 19 amter – fylker på
norsk. Disse fylker ledes af direkte valgte råd (fylkesting), anført af
fylkesordføreren. Desuden er der i hvert fylkesting en fylkesmann, der er
udpeget af kongen og regeringen, og som har tilsynspligt med fylketingets
beslutninger samt fungerer som klageinstans. Fylkerne er igen opdelt i 428
kommuner, der tilsvarende hver ledes af et kommunestyre, hvor borgmesteren står
i spidsen. Oslo består som det eneste fylke af kun én kommune og regnes både som
fylke og kommune.

Ud over fylkerne består Norge også af de to oversøiske territorier Jan Mayen og
Svalbard. Dertil kommer afhængige territorier i Antarktis-området i form af
Bouvetøen, Peter I's Ø og Dronning Maud Land.

Norge benytter sig i lighed med de fleste øvrige europæiske lande af et
civilretssystem, hvor lovene skabes og vedtages i Stortinget og reguleres i
retsvæsenet. Det består af en højesteret ("høyesterett") med 19 faste dommere
med en højesteretsjustitiarius og en appelkomité ("høyesteretts
kjæremålsuttvalg"), appeldomstole ("lagmannsrett"), by- og distriktsdomstole
("tingrett") samt et forligsråd ("forliksrådet"). Retsvæsenet er uafhængigt af
den lovgivende og den udøvende magt. Det er statsministeren, der udpeger
højesteretsdommerne, men de skal godkendes af Stortinget og af kongen i
statsrådet. Dommere til domstolene på de øvrige niveauer udpeges normalt af
kongen på efter statsministerens forslag.

Lovens håndhævelse varetages af politi- og lensmannsetaten. Det norske politi
udgør en samlet enhed, der er opdelt i 27 politidistrikter samt flere
specialgrene som Økokrim og Kripos (bekæmpelse af organiseret kriminalitet).
Hvert distrikt og hver gren ledes af en politimester. I spidsen for politiet
står Politidirektoratet under ledelse af politidirektøren; dette direktorat er
underlagt justitsministeriet.

Ifølge den verdensomspændende organisation Journalister uden grænser ligger
Norge (sammen med Finland) som nummer 1 på listen over lande med højeste grad af
pressefrihed. Der har ikke eksisteret dødsstraf i Norge siden 1902, mens
dødsstraffen for højforræderi og krigsforbrydelser blev afskaffet i 1979.

Norge har ambassader i 85 lande, mens 66 lande er repræsenteret med ambassader i
Norge, alle i Oslo.

Norge var med til at grundlægge internationale organisationer som de Forenede
Nationer, NATO, Europarådet og EFTA. I lighed med andre af de nordiske lande har
Norge været lidt tilbageholdende med at gå ind i arbejdet for større europæisk
integration. Landet søgte dog i lighed med blandt andet Danmark om optagelse i
EF i 1962 og 1967, hvor ansøgerne ikke blev godkendt. Sammen med Danmark,
Storbritannien og Irland blev Norges ansøgning godkendt i 1972, men i modsætning
til de tre øvrige lande faldt Norges medlemskab efter en folkeafstemning. I
stedet opnåede landet en frihandelsaftale med EF. I 1994 blev der holdt endnu en
folkeafstemning om optagelse i det, der nu hed EU. Igen stemte befolkningen mod
optagelsen, og der har siden ikke været forslag om nye folkeafstemninger om
spørgsmålet. I stedet blev Norge i 1994 medlem af EØS, hvilket afløste
frihandelsaftalen med EU. Dermed har Norge adgang til EU's indre marked under
forudsætning af, at Norge implementerer de dele af EU's lovgivning, der af
unionen skønnes nødvendige for adgangen. De forskellige regeringer har siden
1994 arbejdet på at få Norge med i dele af EU-samarbejdet ud over EØS. Landet
har opnået deltagelse uden stemmeret i fx det fælles sikkerheds- og
forsvarssamarbejde, Schengen-samarbejdet, det europæiske forsvarsagentur og en
række andre samarbejder.

Norge regnes for en markant deltager i den globale udvikling og var med i den
mæglingsindsats i 1990'erne, der førte til Oslo-aftalen, der uden større held
søgte at opnå resultater i den israelsk-palæstinensiske konflikt.

De norske væbnede styrker omfatter for tiden omkring 24.025 personer, heri
indregnet civile ansatte. Ifølge mobiliseringsplanerne, der er gældende i 2012,
vil en total mobilisering give en kampstyrke på omkring 83.000. Norge har
værnepligt for mænd (6-12 måneders træning), mens kvinder frivilligt kan få
militær træning. De væbnede styrker er underlagt forsvarsministeriet og den
øverste leder er kong Harald 5. Det norske militær består af følgende værn:
Hæren, Sjøforsvaret, Luftforsvaret og Heimevernet.

Delvist på grund af Norges manglende evne til at opretholde neutralitet under
anden verdenskrig, hvor man gik i allieret krigstjeneste efter landets
besættelse af Nazityskland, var Norge en af de nationer, der grundlagde NATO i
1949. På nuværende tidspunkt deltager Norge i International Security Assistance
Force (ISAF) i Afghanistan. Desuden har landet bidraget til adskillige missioner
under ledelse af FN, NATO og det europæiske fælles sikkerheds- og
forsvarssamarbejde under EU.

Norge har verdens næsthøjeste BNI per indbygger (efter Luxembourg) og verdens
femtehøjeste BNP per indbygger. Nu om stunder figurerer Norge som det
næstrigeste land i verden i materiel forstand med den største kapitalreserve per
indbygger. Landet ligger for tiden øverst på UNDP's Human Development Index.
Levestandarden i Norge er blandt de højeste i verden. Bladet Foreign Policy
placerede landet nederst på Failed States Index i 2009 og karakteriserede det
som verdens bedst fungerende og mest stabile land (placeringen er i 2012 ændret
til femtenederst). En solid eksport af gas og olie kombineret med en sund
økonomi og en betydelig oparbejdet velfærd ledte til den konklusion, at Norge
vil forblive blandt de rigeste lande i verden et pænt stykke ind i fremtiden.

Den norske økonomi er et eksempel på en blandingsøkonomi, et rigt kapitalistisk
velfærdssamfund med en kombination af de frie markedskræfter og offentlig
regulering samt betydelig offentlig kontrol af vitale områder. Staten sikrer
gratis sundhedsbehandling (til et vist niveau), og forældre har ret til 46 ugers
betalt barselsorlov. Den indtægt, som staten får fra naturressourcer, omfatter
et betydeligt bidrag fra den petrokemiske sektor og den enorme og omhyggeligt
styrede indtægt herfra. Arbejdsløsheden i Norge er så lav som 2,6 % i 2012, 30 %
af arbejdsstyrken er offentligt ansat, en andel der er den højeste inden for
OECD. 22 % er på overførselsindkomst, og 13 % er ude af stand til at arbejde (de
højeste andele i verden). Produktiviteten per time er lige som den
gennemsnitlige timeløn blandt de højeste i verden. Lighedsstræbelserne i det
norske samfund sikrer, at forskellen mellem den lavest betalte arbejder og
direktøren i de fleste virksomheder er betydeligt lavere, end det kendes fra
sammenlignelige vestlig økonomier, hvilket også afspejles i Norges lave
Gini-koefficient.

Staten ejer en stor andel af i vigtige sektorer som den petrokemiske industri
(Statoil og Aker Solutions), vandkraftindustrien (Statkraft),
aluminiumproduktion (Norsk Hydro), bankvirksomhed (DnB ASA) og
telekommunikationsudbud (Telenor). Gennem disse store virksomheder kontrollerer
staten omkring 30 % af aktiemarkedet på Oslo Børs. Når man regner ikke-noterede
virksomheder med, er statens andel endda højere (primært fra ejerskab af
olielicenser). Norge er desuden en betydelig skibsfartsnation med den
sjettestørste handelsflåde i verden bestående af over 1.400 norskejede fartøjer.

Ved folkeafstemningerne i 1972 og 1994 afgjorde det norske folk, at det ønskede
at stå uden for EU. Norge har dog sammen med Liechtenstein og Island fået lov
til at deltage i det indre marked via en EØS-aftale. EØS-aftalen mellem EU og
EFTA-landene ("EØS-loven") beskriver procedurerne for at EU-regler i Norge og de
øvrige EFTA-lande. Med dette tilhørsforhold er Norge i realiteten et integreret
medlem på de fleste områder i EU's indre marked. Visse områder, som landbrug,
olie og fiskeri, er ikke fuldstændig dækket af EØS-loven. Norge har også
tiltrådt Schengen-samarbejdet og en række andre mellemstatslige aftaler med
EU-medlemslandene.

Landet er rigt på naturressourcer i form af olie, vandkraft, fisk, tømmer og
mineraler. Der blev opdaget enorme lagre af olie og naturgas i Nordsøen i
1960'erne, hvilket ledte til en stærkt forbedret økonomi. Omkring 20 % af
landets indtægter stammer fra denne sektor. Selvom Norge har mange råstoffer i
form af træ, fisk, landbrugsvarer og billig energi som elektricitet, olie- og
naturgas, er det forholdsvis få, der er beskæftiget med disse erhverv. I dag
arbejder de fleste med service i den offentlige sektor, f.eks. på skoler,
sygehuse, børnehaver og plejehjem. Mange har også job inden for finanssektoren
med handel, bankforretning og forsikringer.

Den økonomiske vækst var i 2000 2,7 %, sammenlignet med 0,8 % i 1999. Væksten
faldt dog tilbage i 2001 til 1,3 %. Der blev igangsat privatiseringer i 2000,
hvor regeringen solgte 1/3 af det 100 % statsejede olieselskab Statoil.

Flere undersøgelser viser at nordmænd har den største livskvalitet i verden. En
stor del af den overskydende indtægt ved det nuværende oliesalg er placeret i
Norges oliefond og efterfølgende investeret i udlandet. Fonden har nu en formue
på ca. 2300 milliarder norske kroner (maj 2009). (reel formue siges at være over
3000 milliarder). Fonden er blandt de aller største investorer i verden, og ejer
per juli 2009 mere end 1,25 % af alle børsnoterede aktier i Europa. Statens
pensjonsfond er verdens næststørste statsejede kapitalfond, efter Abu Dhabi
Investment Authority.

Norge har tre markante kilder til energi: Olie, naturgas og vandkraft, som dels
dækker landets eget behov for energi, dels eksporteres, hvorved energien udgør
en af landets allerstørste eksportindtjeninger.

I 1969 fandt Phillips olie i Norges undergrund ved feltet "Ekofisk", som ligger
i den sydligste del af det norske havområde. Norge har siden hen fundet andre
felter med både olie og gas. I 2007 udgjorde olieeksporten omkring 45 % af
eksportindtægterne og mere end 20 % af BNI. Norge er den femtestørste
olieeksportør og den tredjestørste gaseksportør i verden, men er ikke medlem af
OPEC. For at undgå en overophedning af økonomien som følge af olieindtægterne og
minimere usikkerheden i indtjeningerne som følge af varierende oliepriser og for
samtidig at imødegå effekten af en befolkning, hvis gennemsnitsalder er
stigende, etablerede den norske regering i 1995 Statens pensjonsfond, som blev
finansieret af olieindtægterne.

Staten kontrollerer olieressourcerne ved en kombination af statsligt medejerskab
af de store operatører på området (således ejedes omkring 62 % af Statoil af den
norske stat i 2007) samt ved fuldstændigt ejerskab af Petoro, der har en
markedsværdi på omkring det dobbelte af Statoil, og SDØE (Statens Direkte
Økonomiske Engasjement). Endelig uddeler staten koncessionen til at søge efter
olie samt til selve udvindingen. Den tidligere nævnte pensionsfond investeres på
veletablerede finansielle markeder uden for Norge. Man anvender den såkaldte
"handlingsregel", der går ud på ikke at bruge mere end 4 % af fonden hvert år,
svarende til det normale afkast af fonden.

Per marts 2011 rådede Statens Pensjonsfond over værdier på omkring $570
milliarder, svarende til $114.000 per indbygger, et beløb der er på omkring
140 % af landets nuværende BNI. Det på nuværende tidspunkt verdens næststørste
statsejede formue i verden, kun overgået af Abu Dhabis. Forsigtige skøn
estimerer pensionsfonden til at nå en størrelse på $800–900 milliarder i 2017.
Norges Bank har investeringsafdelinger i New York, London og Shanghai. Ifølge
retningslinjer fra 2007 må der maksimalt investeres i 60 % aktier (40 %
primæraktier), mens resten sættes i obligationer og fast ejendom. Da
aktiemarkederne kom i problemer i september 2008, var fonden i stand til at
erhverve sig aktier til ret lave priser. Det var med til at sørge for, at de
tab, der blev lidt på grund af uroen på aktiemarkederne i 2008, var indvundet
igen i november 2009.

I 2000 solgte staten en tredjedel af Statoil via en børsintroduktion. Året efter
fulgte børsnotering af den førende teleudbyder, Telenor på Oslo Børs. Staten
ejer fortsat også betydelige andele af den største bank, DNB ASA, og af
flyselskabet SAS. Siden 2000 har den økonomiske udvikling været stærkt stigende,
hvilket har fået arbejdsløsheden ned på et niveau, man ikke havde set siden
begyndelsen af 1980'erne med en arbejdsløshedsandel på 1,3 % i 2007. Selv om
finanskrisen har ændret på dette, var arbejdsløsheden ikke blevet større end
3,3 % i 2011. I sammenligning hermed har nabolandet Sverige måttet registrere en
større påvirkning af den internationale krise, hvilket medførte, at Norge for
første gang nogensinde overgik Sverige i samlet bruttonationalprodukt i første
kvartal i 2009 trods det, at Sveriges befolkning er næsten dobbelt så stor som
Norges.

Der har siden 2000 været varierende forventninger til den mængde olie og
naturgas, der fortsat kan udvindes på norsk territorium. Således det fra det
norske Oliedirektoratet i 2007 estimeret, at der var 54,1 milliarder tønder olie
tilbage i Nordsøen (næsten dobbelt så meget, som der hidtil var udvundet). Siden
har nye fund i 2011 i Nordsøen øget estimatet med mellem 500 og 1200 millioner
tønder, og et nyt fund året efter, denne gang i Barentshavet, med yderligere
400-600 millioner tønder.

Norge er selvforsynende med elektricitet produceret primært ved vandkraft, hvor
man nyder godt af det smeltevand, der fra de mange fjelde løber via de elve og
fjorde mod havet. I 2010 blev der produceret i alt 124,5 TWh el, hvoraf 94,8 %
blev skabt ved vandkraft, mens resten primært stammede fra varmekraftværker og
vindkraft. Denne produktion kan nogenlunde dække landets eget forbrug, der i
2010 var på 132 TWh, men der har i en årrække været overskud af produktion,
hvilket har givet anledning til en eksport af el til nabolandene, heriblandt
Danmark.

Ud over olien og vandkraften har Norge også gode indtægter fra fiskeriet, hvor
landet er den næststørste eksportør i verden efter Kina og den sjettestørste
våbeneksportør i verden.

Det er muligt at fund af thorium, der bl.a. kan bruges i atomkraftværker vil
blive vigtige for Norge i fremtiden, da landet har en af verdens største
forekomster af dette.

På grund af klimaet og jordforholdene er Norge ikke et udpræget landbrugsland.
Kun tre procent af arealet (9.716,85 km²) er opdyrket, og sammenhængende
landbrugsområder findes kun i Syd- og Midtnorge og i Østnorge omkring Oslo og
Gudbrandsdalen. Omkring Stavanger findes Norges største og bedste samlede
landbrugsområde, Jæren. Det kan være svært for de norske landmænd at have en
ordentlig indtjening ved faget, og for at forhindre affolkningen fra land til by
yder staten støtte til landbrugsdrift. Landmændene holder får, køer, grise og
høns, så Norge er selvforsynende med animalske produkter som mælk, smør, ost,
kød og æg, mens korn og grøntsager til dels importeres. Selvom den vestlige del
af Norge er velegnet til frugt- og grøntproduktion, dyrkes der ikke nok til at
forsyne hele landet.

Fiskeri har i århundreder været rygraden i norsk erhvervsliv. Især har fangst af
torsk og sej spillet en væsentlig rolle, og eksport af fisk er næst efter olie
den største indtægtskilde. Kystfiskeri har højsæson mellem jul og påske, hvor
store mængder af torsk kommer til Lofoten fra Arktis for at gyde. Tidligere blev
fiskene ofte hængt til tørre på meterhøje træstativer, men i nutiden er dette
afløst af moderne fryse- og køleteknik som konserveringsmetode. Laks er ikke
længere så udbredte i havet, hvorfor, man har udviklet opdræt i havbassiner nær
kysten eller inde i fjordene for at klare den store efterspørgsel. Øvrige
fiskearter som sild, makrel, lodde og sardin forekommer mere ustabilt.

På grund af den lave befolkningstæthed, den smalle form og den lange kystlinje
er den kollektive trafik i Norge knap så veludviklet som i andre europæiske
lande, særligt uden for de større byer. Traditionelt har haft veludbygget
skibstransport, men i de senere år har det norske trafikministerium etableret og
udbygget jernbaner, veje og lufttrafikken ved hjælp af en række offentlige
arbejder og tilskud for at forbedre landets infrastruktur. Senest har der været
forslag om at etablere højhastighedsjernbaneforbindelser mellem de største byer.

Hovedjernbanenettet i Norge består af 4135 km normalsporslinjer, hvoraf de
247 km er dobbeltsporede og 64 km er højhastighedslinjer (210 km/t); 68 % af
linjerne er elektrificerede. Togene transporterede 3,165 milliarder
passagerkilometer samt 3456 tonskilometer fragt i 2011. Hele nettet ejes af
Jernbaneverket, mens alle indlandspassagertog, bortset fra Flytoget, opereres af
Norges Statsbaner (NSB). En række firmaer står for fragttransporten.

Investeringer i ny infrastruktur og vedligehold af jernbanenettet finansieres
over statsbudgettet, og der ydes tilskud til passagertransport. NSB opererer
langdistancetog, herunder nattog, regionale forbindelser og pendlertog i de
store byer Oslo, Bergen og Stavanger. – Se samlet oversigt over jernbanenettet i
Jernbanen i Norge.

Der findes omkring 93.000 km veje i Norge; heraf er 72.033 km asfalterede og
664 km er motorveje. Der findes fire typer af veje: Nationale, regionale,
kommunale og private, hvoraf det kun er de nationale veje, der er nummererede.
De vigtigste nationale veje indgår i Europaveje, og de to mest prominente er E6,
der går nord-syd gennem hele landet, samt E39, der følger vestkysten. De
nationale og de regionale veje styres af Statens vegvesen.

Af Norges 97 lufthavne er de 52 offentlige, og 46 opereres af det statsejede
Avinor. Syv af lufthavnene har over en million passagerer årligt. I 2007 var der
41.089.675 passagerer, der passerede gennem norske lufthavne, deraf 13.397.458
på internationale forbindelser.

Langt de fleste internationale flyruter beflyver Oslo Lufthavn, Gardermoen,
omkring 50 km nord for Oslo, med afgange til de fleste europæiske lande samt et
udvalg af oversøiske destinationer. Gardermoen er hub for de to største
luftfartselskaber i Norge, Scandinavian Airlines og Norwegian samt for Widerøes
trafik på Vestnorge.

Turismen er et vigtigt erhverv i Norge, hvor man især drager fordel af den
varierede natur, der af branchen betragtes som den vigtigste faktor i at
tiltrække udenlandske gæster. National Geographic har udnævnt de norske fjorde
som verdens største turistattraktion. I modsat retning trækker de relativt høje
omkostninger, som de fleste udlændinge oplever i landet, hvorfor det er
afgørende for erhvervet, at man til hver en tid sikrer, at gæsterne får
tilstrækkelig værdi for deres udgifter. Den samlede værdi af turismen i Norge
var på 3,3 % af BNI i 2009, hvilket er fremkommet ved en omsætning i erhvervet
på lidt over 105 milliarder NKR dette år. Antallet af overnatninger på hoteller,
campingpladser, i hytter og på vandrerhjem var 29,1 millioner i 2011.

De fleste udenlandske turister kommer fra Europa og især fra Tyskland (20 %),
Sverige (11 %), Danmark (10 %) og Holland (9 %), men turistmængden fra disse
lande har de senere år været stagnerende eller svagt faldende. Til gengæld
tegner der sig et billede af stigning i besøgende fra fjernere lande som Kina,
Sydkorea, Rusland samt flere af de øvrige asiatiske lande.

Norge har tilbud inden for de fleste turistformer. Den vidtstrakte og varierede
natur giver et utal af muligheder for aktiv ferie, hvor der blandt andet er
mulighed for at dyrke skisport, vandring, lystfiskeri, cykling, jagt samt
forskellige vandaktiviteter på havet samt i fjorde, søer og elve. Den lange kyst
giver mulighed for store naturoplevelser med krydstogtskibe, der sejler op langs
vestkysten. Mod nord kan man om sommeren opleve midnatssolen, og der er mulighed
for at opleve mange vilde dyr på egen hånd eller på guidede ture. Derudover kan
man opleve den norske kultur med en række attraktioner i Oslo og omegn samt
stavkirker, samisk kultur og andre ting, der unikke i Norge.

Statistisk Sentralbyrå har opgjort Norges indbyggertal pr. 1. oktober 2012 til
5.038.100. NRK kunne dog i 2014 fortælle, at det reelle indbyggertal kan være
væsentlig lavere. Nordmændene er et nordgermansk folkeslag.

Der er ikke nogen officiel optælling på etnicitet i Norge. Primo 2012 havde
næsten 87 % af befolkningen mindst en forælder, som var født i Norge. 13,1 %
eller cirka 655.000 var enten immigranter eller børn af forældre, der begge var
født uden for Norge. Af disse folk med udenlandsk baggrund stammede omkring
323.000 fra Europa, omkring 220.000 fra Asien, omkring 80.000 fra Afrika,
omkring 20.600 fra Syd- og Mellemamerika og omkring 11.000 fra Nordamerika.

I 2012 havde lidt over 400.000 af indbyggerne med indvandrerbaggrund norsk
statsborgerskab. Der var immigranter i alle norske kommuner. De byer eller
kommuner med højest indvandrerandel var Oslo (26 %) og Drammen (18 %). Ifølge
Reuters er Oslo hurtigst voksende by i Europa på grund af indvandring.

Samerne har traditionelt boet i det nordlige Norge, Sverige, Finland samt
Rusland på Kolahalvøen. Et andet nationalt mindretal udgøres af kvenerne, der er
efterkommere efter finsktalende indvandrere til Nordnorge fra det 18. til det
20. århundrede. Både samerne og kvenerne har været underkastet en stærk
assimileringspolitik fra den norske regering fra det 19. århundrede og op til
1970'erne. Som følge af denne "fornorskningsproces" identificerer mange samiske
og kvenske familier sig nu som etniske nordmænd.

Af øvrige grupper, der anerkendes som nationale mindretal, findes jøder,
skovfinner og romaer.

I anden halvdel af det 19. og begyndelsen af det 20. århundrede udvandrede et
stort antal nordmænd, primært til Nordamerika. Derfor lever der i dag en markant
gruppe norskamerikanere i USA. Ifølge den amerikanske folketælling i 2011 var
omkring 4,4 millioner amerikanere af norsk afstamning, et antal der næsten er
lige så stort som Norges indbyggertal. I 2006 havde 432.515 canadiere norske
rødder ifølge folketællingen der.

Omkring 655.000 personer i Norge var enten selv indvandrere eller børn af to
indvandrere i 2012, svarende til 13,1 % af den samlede befolkning. Den årlige
indvandring er steget markant siden 2005. I årene 2001-2005 var det
gennemsnitlige antal af indvandrere pr. år 13.613; dette tal steg til 37.541 i
årene 2006-2010, og nettoindvandringen i 2011 var på 47.032. Tallet dækker især
over indvandring fra EU, specielt fra Polen.

I de senere år er tilvæksten i befolkningstallet blandt indvandrere i stort
omfang årsag til Norges samlede befolkningstilvækst. Således steg
indvandrerbefolkningen i 2011 med 46.245, hvilket udgjorde 70 % af den samlede
befolkningstilvækst; omkring 22 % af de nyfødte havde indvandrerbaggrund.

Den største gruppe af ikke-europæere i Norge har pakistanske rødder, og
flertallet heraf bor i og omkring Oslo. Gruppen med irakiske rødder er steget
betydeligt de seneste år. Efter udvidelsen af EU i 2004 er der indvandringen
steget markant fra Øst- og Centraleuropa, særligt fra Polen, Tyskland, Sverige,
Litauen og Rusland.

77 % af nordmænd er (pr. 1. januar 2012) medlemmer af den norske kirke, som er
en evangelisk luthersk kirke, fra dåben. Størstedelen heraf forbliver medlemmer
af den statslige kirke, hvilket giver dem ret til kristne tjenester som
barnedåb, konfirmation, kirkelige bryllupper og begravelser; alle ritualer, der
har en rodfæstet kulturel betydning i Norge. Det er dog blot 20 % af
nordmændene, der giver udtryk for, at religion er et vigtigt aspekt af deres
liv, hvilket gør Norge til det fjerdemindst religiøse land i verden (efter
Estland, Sverige og Danmark). I mange år har antallet af kirkegængere været
faldende; der var 6,2 millioner besøgende ved 65.600 gudstjenester i 2011.

Antallet af registrerede katolikker i Norge har været svagt stigende i
slutningen af det 20. århundrede (der var 31.642 katolikker i 1992), men det er
siden steget voldsomt og passerede i 2012 100.000. Stigningen skyldes for en
stor dels vedkommende stigende indvandring fra europæiske lande som Polen og
Litauen. Desuden menes der at være titusinder af uregistrerede katolikker i
landet.

I 2010 havde 10 % af befolkningen, at ikke nogen religiøs tilknytning, mens 10 %
(484.500) var medlemmer af religiøse samfund uden for den norske kirke. Af de
religiøse samfund uden for den norske kirke udgør andre kristne samfund den
største del med lidt over 250.000, herunder den store gruppe katolikker. Af
andre større kristne grupper findes pinsebevægelsen, den evangelisk-lutherske
frie kirke, den svenske Margaretaforsamling i Oslo, Jehovas Vidner og
metodister, der alle har over 10.000 medlemmer.

Blandt de ikke-kristne religioner er islam størst med lidt over 100.000
medlemmer i 2011. Denne religion praktiseres hovedsageligt af indvandrere af
somalisk, arabisk, albansk, tyrkisk og pakistansk afstamning. Ingen andre
religioner praktiseres af over 1 % af befolkningen.

I lighed med de øvrige skandinaviske lande var Norges oprindelige religion en
praksisorienteret religion, der gik ud på at overholde en række religiøse
pligter med henblik på at have et godt forhold til guderne. Mod slutningen af
det 11. århundrede var Norge blevet kristnet og den gamle tro forbudt. Rester af
den oprindelige religion har overlevet i form af person- og stednavne, ugedage
og andre steder i hverdagssproget. Moderne interesse for livet i fortiden har
betydet en fornyet interesse for asetro, men det er dog kun få hundrede, der er
registreret som medlemmer af Åsatrufellesskapet Bifrost.

Samerne praktiserede en shamanistisk religion til et godt stykke ind i det 18.
århundrede, indtil dansk-norske missionærer fik de fleste til at konvertere til
kristendom. Shamanismen har i lighed med asetroen vundet en vis interesse, og
nogle af samerne har holdt fast i deres oprindelige religion.

Højere uddannelse finder man i Norge på syv universiteter, seks særlige
professionshøjskoler, 23 andre professionshøjskoler, alle offentligt drevet,
samt en række private professionshøjskoler. I systemet følger man
Bolognaprocessen med bachelorniveau (3 år), magisterniveau (2 år) og ph.d. (3
år). Adgang gives efter bestået gymnasial eksamen med generelle
studiekompetencer.

Offentlig uddannelse er stort set gratis for alle, uanset nationalitet, og den
er struktureret i to semestre pr. år, henholdsvis fra august til december og
januar til juni. Det overordnede ansvar for uddannelsen i Norge ligger hos
undervisnings- og forskningsministeriet.

Det nordiske sprog norsk har to officielle skrevne former: Bokmål og nynorsk.
Begge disse sprog anerkendes som officielle sprog, idet de kan bruges i
offentlig administration, skoler, kirker og medier. Bokmål er langt mest udbredt
og anvendes af 80-85 % af befolkningen. Omkring 95 % af befolkningen taler norsk
som modersmål, selv om mange taler en eller anden form for dialekt, som kan
afvige betydeligt fra det skrevne sprog. Alle dialekterne er indbyrdes
forståelige, selv om folk, der stort set kun behersker deres egen dialekt, kan
have besvær med at forstå visse fraser eller udtalen i nogle andre dialekter.
Der tales og skrives også flere uralske samiske sprog i landet, særligt i mod
nord, af folk, der hører til samerne (det estimeres, at omkring en tredjedel af
de norske samer taler et samisk sprog). De, der taler det, har ret til at blive
undervist på samisk, uanset hvor i landet de bor, og borgerne har også ret til
at kommunikere med det offentlige i et af flere samiske sprog. Det kvenske
mindretal har historisk set talt kvensk, ligeledes et uralsk sprog; det
betragtes som et selvstændigt sprog i Norge, mens det generelt i Finland
betragtes som en finsk dialekt. I Norge er det få eller ingen kvener, der kender
og behersker sproget. Ifølge Kainun institutti, det norske institut for kvensk
sprog og kultur, er "den typiske moderne kvener en norsktalende nordmand, der
kender sin afstamning." Endelig er der nogle, der argumenterer for at gøre norsk
tegnsprog til et officielt sprog i landet.

I det 19. og 20. århundrede var det norske sprog genstand for en politisk og
kulturel strid. Denne strid førte til, at nynorsk blev skabt i det 19.
århundrede, og at der i det 20. århundrede blev opstillet alternative standarder
for stavningen. Specielt blev der opstillet riksmål-standarden, der er mere
konservativ (det vil sige tættere på dansk) end bokmål.

Norsk ligner meget de andre skandinaviske sprog, svensk og dansk. Alle tre sprog
forstås nogenlunde af folk med et af de andre sprog som modersmål og kan bruges
i kommunikation mellem indbyggerne i de tilsvarende lande – og bliver i stor
udstrækning brugt. Som et resultat af samarbejdet i Nordisk Råd har indbyggerne
i hele Norden, også Island og Finland, ret til at kommunikere med de norske
myndigheder på deres eget sprog.

Det første fremmedsprog, der undervises i i det norske uddannelsessystem, er
engelsk. Størstedelen af befolkningen taler udmærket engelsk, især hvis de er
født efter anden verdenskrig. Tysk, fransk eller spansk er det typiske andet
eller tredje fremmedsprog, mens russisk, japansk, italiensk, latin og sjældent
kinesisk (mandarin) tilbydes i mindre omfang, primært i de største byer.
Traditionelt har engelsk, tysk og fransk været betragtet som de vigtigste
fremmedsprog i Norge. Disse sprog blev fx brugt i de norske pas indtil
1990'erne, og universitetsstuderende har ret til at bruge disse sprog, når de
afleverer deres hovedopgaver.

Den norske bondekultur, der fortsat sætter sit præg på kulturen i Norge, er et
resultat af såvel knappe ressourcer som det barske klima og gamle
ejendomsretslove. I det 18. århundrede var denne bondekultur basis i den
romantiske nationalisme, som stadig er synlig i det norske sprog og medierne. I
det 19. århundrede blomstrede norsk kultur, idet bestræbelserne fortsatte på at
opnå en uafhængig identitet inden for litteratur, teater, musik og billedkunst.
Kulturarbejdet er båret videre i moderne kunstformer, og nu om stunder støtter
de offentlige myndigheder tiltag i form af udstillinger, kulturprojekter og
kunstnerisk arbejde.

Norge har på mange måder været et foregangsland inden for kvinders, minoriteters
og homoseksuelles rettigheder. Blandt andet var Norge i 1990 det første land,
der ratificerede ILO-konvention 169 om oprindelige folk, og i 1913 var det et af
de første lande, der gav alle borgere stemmeret (uanset civil status). Det var
også det første uafhængige land, der tillod kvinder at stille op til offentlige
embeder.

Hvad angår homoseksuelles rettigheder var Norge det første land i verden, der
vedtog en antidiskriminationslov, der beskyttede bøsser og lesbiskes
rettigheder. I 1993 var Norge det andet land, der legaliserede registreret
partnerskab for par af samme køn, og 1. januar 2009 blev homovielser vedtaget,
hvorved par af samme køn fuldt ud har samme rettigheder som par af modsatte køn.

Omvendt blev den norske grundlov først i 1990 ændret, så førstefødselsretten til
den norske trone blev absolut, hvilket betyder, at det ældste barn af en regent
bliver tronfølger uafhængigt af kønnet. Loven blev dog ikke ændret med
bagudrettet virkning, så det er først for regentbørn født efter 1990, at denne
ligestilling gælder: "For dem som ere fødte tidligere end Aaret 1990 gjælder
ligevel at Mand gaar foran Kvinde." (Norges grundlov, §6).

Som glødende fortaler for menneskerettighederne er Norge hjemsted for den årlige
Oslo Freedom Forum-konference, en konference, som The Economist har beskrevet
som "på vej til at blive en menneskerettighedspendant til det økonomiske forum i
Davos."

Den norske litteraturhistorie begynder med den Ældre Edda og skjaldedigtene fra
det 9. og 10. århundrede med digtere som Brage den Gamle og Eyvind
Skaldaspillir. Med kristendommens indtog omkring år 1000 kom Norge i kontakt med
den europæiske middelalders lærdom, hagiografierne og historieskrivning.
Iblandet den traditionelle mundtlige tradition og islandsk indflydelse gav dette
en periode med megen litteraturproduktion i slutningen af det 12. og begyndelsen
af det 13. århundrede. Markante værker fra denne periode er blandt andet
Didrikssagaen og Kongespejlet.

Ud over Historia Norwegiæ fra begyndelsen af det 15. århundrede kom der ikke så
megen norsk litteratur ud af perioden med Kalmarunionen og den efterfølgende
union med Danmark. Undtagelserne herfra er Petter Dass og ikke mindst Ludvig
Holberg. I sit skuespil Peer Gynt karakteriserede Ibsen denne periode således:
"Firehundreårig natten ruged over abekatten". I denne periode blev et norske
skriftsprog også i stor udstrækning fortrængt af dansk.

To store begivenheder fremskyndede en ny æra for norsk litteratur. I 1811 blev
der etableret det første norske universitet i Kristiania, og grebet af ånden fra
den amerikanske og den franske revolution vedtog nordmændene deres første
grundlov i 1814. Snart efter blev Norge revet ud af sit kulturelle dødvande af
en række markante forfattere, der først blev anerkendt i Norden, senere også i
resten af verden. Disse forfattere omfattede navne som Henrik Wergeland, Peter
Christen Asbjørnsen, Jørgen Moe og Camilla Collett.

Mod slutningen af det 19. århundrede oplevede norsk litteratur sin guldalder,
hvor "de fire store" forfattere virkede: Henrik Ibsen, Bjørnstjerne Bjørnson,
Alexander Kielland og Jonas Lie. Bjørnsons "bondefortællinger" som Synnøve
Solbakken og En glad gutt er typiske for den nationalromantik, der var
fremherskende på den tid, mens Kiellands romaner og noveller er mere
realistiske. Ibsen havde et ben i begge lejre, hvor han med værker som Peer Gynt
var tydeligt nationalromantisk, mens andre af hans kendte værker som Et dukkehus
og Vildanden er i den realistiske tradition; mange af de sidstnævnte vakte stor
furore i samtiden med deres ærlige portrætter af middelklassen.

I det 20. århundrede har tre norske forfattere modtaget Nobelprisen: Bjørnson i
1903, Knut Hamsun for bogen Markens grøde i 1920 og Sigrid Undset i 1928. Af
andre markante forfattere i nyere tid kan nævnes Sigurd Hoel, Aksel Sandemose,
Johan Borgen, Olaf Bull, Tarjei Vesaas, Johan Falkberget, Dag Solstad, Kjartan
Fløgstad, Herbjørg Wassmo, Jostein Gaarder, Lars Saabye Christensen, Erik Fosnes
Hansen, Jan Kjærstad og Karl Ove Knausgård.

Norge har ikke nogen lang tradition for nedskreven folkelig musik, idet
eksemplerne herpå fra før cirka 1840 er yderst sparsomme. Den folkelige musik er
dog formodentlig meget ældre, og den bygger på såvel kristne som mytologiske
traditioner samt eventyr. Folkemusikken kan opdeles i to typer: Instrumental og
vokal. Den instrumentale musik har primært været brugt som akkompagnement til
dans (slåtter) og er ofte præget af violin, især hardangerfelen. Vokalmusikken
inkluderer ballader og stev.

Den klassiske musik kom til Norge sydfra, i første omgang til de største byer
som Kristiania, Bergen og Trondheim. De første dokumenterede norske komponister
stammer fra begyndelsen af det 18. århundrede og inkluderer den tyskfødte Georg
von Bertouch. Med den store nationalromantiske bølge i slutningen af dette og
begyndelsen af det følgende århundrede kom der for alvor gang i norsk
komposition og musikliv. I den periode vandt violinisten Ole Bull et
verdensomspændende ry, og flere komponister dukkede op. Blandt disse var Martin
Andreas Udbye, der skrev den første norske opera samt Rikard Nordraak, komponist
til Norges nuværende nationalsang. Nationalfølelsen inspirerede de norske
komponister til at inddrage elementer fra folkemusikken, blandt andet da Bull
begyndte at spille hardangerfele. Den mest prominente norske klassiske komponist
er uden tvivl Edvard Grieg, der var meget præget af Bull, blandt andet i sit
orkesterstykke til Ibsens Peer Gynt.

Af andre norske klassiske komponister kan nævnes Johan Svendsen, Christian
Sinding og Harald Sæverud, lige som sangeren Kirsten Flagstad også har gjort sig
bemærket ud over landets grænser.

Inden for den rytmiske musik har Norge i lighed med andre europæiske lande fulgt
strømningerne fra især USA i det 20. og 21. århundrede. I jazzen har navne som
Jan Garbarek og Terje Rypdal vakt international opmærksomhed, og i pop og rock
har især A-ha slået igennem på verdensplan. Norge har tre gange vundet
Eurovision Song Contest: Eurovision Song Contest 1985 med Bobbysocks, 1995 med
Secret Garden samt 2009 med Alexander Rybak; i de to sidstnævntes vindersange
var der markante elementer af norsk folkemusiktradition til stede. Andre
internationalt kendte navne er Lene Nystrøm, der som markant forgrundsfigur i
den ellers danske gruppe Aqua i 1990'erne opnåede verdensberømmelse, samt
technoduoen Röyksopp, der ligeledes har opnået stor anerkendelse ud over Norges
grænser.

Siden 1990'erne har Norge i lighed med især Sverige og Finland fostret mange
heavy metal-navne. Der har dannet sig en undergenre af dette i form af black
metal, hvoraf mange navne, der kendes blandt tilhængere over store dele af
verden, kommer fra Norge. Det drejer sig om blandt andet Darkthrone, Mayhem,
Burzum og Dimmu Borgir.

I en lang periode var var den norske billedkunstscene domineret udefra, især fra
Holland, Tyskland og Danmark. Med den nationale vækkelse begyndte der at danne
sig en egen norsk malerskole, der først skabte portrætter og senere landskaber.
J.C. Dahl var den, der for alvor skabte genlyd om norsk billedkunst med sine
landskaber fra det vestlige Norge i første halvdel af det 19. århundrede; han
betegnes ofte som "far til det norske landskabsmaleri".

Dahl blev fulgt af malere som Hans Gude og Adolph Tidemand, og mod slutningen af
det 19. århundrede introducerede Frits Thaulow impressionismen i Norge.
Christian Krohg kendes for sine realistiske billeder af blandt andet
prostituerede fra Paris, noget der vakte skandale i samtiden.

Den nok mest kendte norske maler er Edvard Munch, der mod slutningen af
århundredet og begyndelsen af det 20. århundrede skabte værker, der blev
verdenskendte, især Skriget. Hans stil byggede på symbolismen, og han var selv
en stor inspirationskilde til ekspressionismen.

Nogenlunde samtidig med Munch skabte billedhuggeren Gustav Vigeland sine værker,
hvoraf mange nu kan findes i Vigelandsanlegget i Oslo.

Norge har altid haft tradition for at bygge i træ. Også i vore dage er mange af
de mest interessante nybyggerier opført i træ, hvilket afspejler attraktionen af
dette materiale hos norske arkitekter og designere.

Med overgangen til kristendommen for omkring 1000 år siden fulgte også sten som
byggemateriale, først og fremmest i kirker, hvilket blandt andet ses i
Nidarosdomen i Trondheim. Men træet var alligevel det mest brugte materiale, og
det vidner de mange stavkirker om, hvoraf en stor del blev opført i
middelalderen. De stavkirker, der er bevaret, repræsenterer i dag Norges mest
betydningsfulde bidrag til arkitekturens historie. Et af de fineste eksempler
herpå er Urnes stavkirke, der figurerer på UNESCOs Verdensarvsliste. Et andet
bemærkelsesværdigt eksempel på træbaseret arkitektur er Bryggen i Bergen, som
består af en række smalle træhuse på stribe ud til kajen.

I det 17. århundrede i unionen med Danmark blev byer som Kongsberg med
barokkirken og Røros med mange træbygninger anlagt. Efter unionens opløsning i
1814 blev Oslo hovedstad, og Christian H. Grosch tegnede de ældste dele af
Universitetet i Oslo, Oslo Børs og en række andre bygninger i byen.

I begyndelsen af det 20. århundrede blev Ålesund efter en voldsom brand
genopbygget i jugendstil. 1930'erne, hvor funktionalismen var dominerende, blev
en stor tid for norsk arkitektur, men det er først i de seneste år, at norske
arkitekter har vundet international anerkendelse i større stil. En af de mest
imponerende nyere bygninger er Sametinget i Karasjok designet af Stein Halvorson
og Christian Sundby. Selve tingsalen er en abstrakt udgave af en lavvu, det
traditionelle telt brugt af samerne.

Det er først i de seneste år, at norsk film er blevet internationalt kendt i
større omfang, men allerede i 1951 vandt Thor Heyerdahls film om
Kon-Tiki-ekspeditionen en Oscar for bedste dokumentarfilm. Arne Skouens Ni liv
blev i 1959 nomineret til en Oscar og er i 2005 kåret som den bedste norske film
nogensinde. I 1975 udsendte Ivo Caprino animationsfilmen Bjergkøbing Grandprix,
der nok er den mest kendte udbredte film på verdensplan nogensinde.

I 1987 udkom Stifinderen af Nils Gaup, som var med til for alvor at sætte gang i
udbredelsen af norsk film. Også denne film, der fortæller samernes historie,
blev nomineret til en Oscar og blev en stor succes. Søndagsengler af Berit
Nesheim blev i 1997 nomineret til en Oscar.

Siden 1990'erne er der produceret op mod tyve spillefilm om året i Norge. Blandt
succeserne er Kristin Lavransdatter af Liv Ullmann, Erik Gustavsens
Telegrafisten og Erik Skjoldbjærgs debutfilm Insomnia, der senere også blev en
succes i en amerikansk genindspilning. I de seneste år kender man Max Manus om
modstandsmanden fra anden verdenskrig af samme navn.

Blandt de norske skuespillere, der er mest kendt i udlandet, er Liv Ullman, der
blandt andet har medvirket i flere Bergman-film, samt Rolv Wesenlund, kendt fra
Fleksnes-tv-serien og -film.

Det norske landskab har fungeret som scene for en række internationale
filmproduktioner, heriblandt Telemarks helte, Det gyldne kompas, Die Another Day
og Star Wars Episode V: Imperiet slår igen.

Norske madtraditioner er i høj grad baseret fiskeri og landbrug. Mange retter er
baseret på laks (både fersk og konserveret), sild (blandt andet marineret),
ørred, torskefisk sammen med ost og andre mælkeprodukter samt brød (særligt
mørkt brød).

Blandt specialiteterne er lefse, et fladbrød baseret på kartofler, ofte serveret
med sukker og smør, navnlig ved juletid. En anden type brød specielt fra Norge
er flatbrød, der spises særlig til fisk, slat kød og suppe. Andre specialiteter
er ludfisk, smalahove (fårehoved), pinnekjøtt og fårikål. En særlig type gedeost
kaldet myseost eller brunost er også en norsk specialitet. Den fremstilles af
valle fra gede- og/eller komælk og har en karakteristisk brun farve og sød smag.

Kaffe er en meget central drik i Norge, der er den næstmest kaffedrikkende
nation i verden pr. indbygger med et forbrug på 9,9 kg for hver nordmand. Af
alkoholiske drikke bruger man især øl (primært af pilsnertypen) og akvavit. Der
er tradition for både industrifremstillede produkter og for mere håndværkskabte
drikke, lige som hjemmebrænderier til tider og især i tyndt befolkede områder
har været almindelige.

Norge er et meget sportsdyrkende og -elskende land. Landet er et af de førende
inden for vintersport; sportsudøverne har gode muligheder særligt for at dyrke
skisport, og de nordiske discipliner stammer fra de nordiske lande. Et af
centrene for sporten er Holmenkollen i Oslo, hvor der er afholdt flere
verdensmesterskaber samt vinter-OL 1952. Vinter-OL 1994 fandt sted i
Lillehammer. Blandt de største norske skiløbere er Vegard Ulvang, Bjørn Dæhlie,
Marit Bjørgen, mens man fra andre vintersportsdiscipliner kender
kunstskøjteløberen Sonja Henie, skiskytten Ole Einar Bjørndalen og den alpine
skiløber Aksel Lund Svindal.

Herudover er fodbold og håndbold to af de store idrætsgrene i landet. I fodbold
har Norge ikke opnået de store internationale resultater hos herrerne med en
bronzemedalje fra sommer-OL 1936 som det bedste resultat. Herrelandsholdet har
tre gange (1938, 1994 og 1998) kvalificeret sig til VM-slutrunden og en gang
(2000) til EM-slutrunden uden nævneværdige resultater. Klubben Rosenborg BK har
i en årrække været en af landets førende og har adskillige gange kvalificeret
sig til gruppespillet i UEFA Champions League. Blandt de mest kendte norske
fodboldspillere er Ole Gunnar Solskjær, der havde en fornem karriere hos
Manchester United FC, og John Arne Riise, der især kendes fra sin tid i
Liverpool FC. Det kvindelige norske fodboldlandshold har klaret sig betydeligt
bedre end det mandlige, idet holdet blev verdensmester i 1995, europamester i
1987 og 1993 samt vandt guld ved sommer-OL 2000.

Andre sportsgrene, hvor Norge har klaret sig flot internationalt, er atletik,
hvor løberen Grete Waitz vandt det første VM i maratonløb, mens spydkasteren
Trine Hattestad har vundet både VM, EM og OL. Der har også været flotte
resultater inden for sejlsport, beachvolley og orienteringsløb, mens
skakspilleren Magnus Carlsen er den højestratede spiller i verden for tiden.



https://da.wikipedia.org/wiki/Den_Europ%C3%A6iske_Union

Den Europæiske Union (EU) er en økonomisk og politisk union mellem 28 stater,
der alle er beliggende i Europa. Med en samlet befolkning på mere end 510
millioner indbyggere, i 2010 genererede EU, hvad der anslås at være 26% (USD
16.282 milliarder) af den globale økonomi, eller 20% (USD 15.170 milliarder) når
man justerer for købekraftsparitet.

Som følge af den europæiske integrationsproces har unionens politiske system
udviklet sig med tiden. Det er baseret på to grundlæggende traktater, Traktaten
om Den Europæiske Union (EU-traktaten) og Traktaten om Den Europæiske Unions
Funktionsmåde (EUF-traktaten), der indeholder både overstatslige og
mellemstatslige elementer. Mens medlemsstaternes regeringer er repræsenteret i
Det Europæiske Råd og Rådet for Den Europæiske Union (Rådet), vælger
medlemsstaternes borgere direkte sine repræsentanter til Europa-Parlamentet.
Medlemmerne af Europa-Kommissionen og dommerne i Den Europæiske Unions Domstol
repræsenterer unionens interesser.

Den Europæiske Union kan spores tilbage til 1950'erne, da seks stater oprettede
tre europæiske fællesskaber med det formål, at samordne en række økonomiske
formål således, at fremtidige militære konflikter kunne undgås. I 1958 skabte de
seks stater således Det Europæiske Kul- og Stålfællesskab, Det Europæiske
Økonomiske Fællesskab og Det Europæiske Atomenergifællesskab; og det
traktatmæssige grundlag er siden blevet ændret adskillige gange i takt med, at
flere stater er indtrådt i unionen. I 1993 oprettede medlemsstaterne med
indgåelsen af Maastrichttraktaten Den Europæiske Union og samlede de tre
ovenfornævnte fællesskaber i ét nyt fællesskab kaldet Det Europæiske Fællesskab
(EF). Ændringerne i samarbejdet førte til, at man fra dette tidspunkt sagde, at
unionen havde en tre-søjlet struktur. Med den seneste ændring af
traktatgrundlaget blev samarbejdet grundlæggende reformeret: EF blev nedlagt og
aktiviteterne overført til EU, der blev indført en mere skarp sondring imellem
unionens og medlemsstaternes kompetencer, unionens overnationale beføjelser blev
styrket, og unionen fik personstatus.

Et af kerneelementerne i EU-samarbejdet er et indre marked, der med en fælles
handels-, landbrugs-, fiskeri- og regionspolitik har til formål at sikre De Fire
friheder. Medlemsstaternes borgere har ret til at bosætte sig, arbejde, rejse og
investere i de øvrige medlemsstater, ligesom paskontrollen og toldchecks ved de
fleste interne grænser blev afskaffet med Schengen-aftalen. På det monetære
område har en række stater indført en fælles møntenhed, ligesom unionen
varetager den fælles udenrigs- og sikkerhedspolitik et samarbejde om bekæmpelse
af grænseoverskridende kriminalitet.

Efter Anden Verdenskrig var der politisk interesse for et øget samarbejde
imellem de vesteuropæiske stater for at genopbygge Europa og forebygge ny krig
mellem Frankrig og Vesttyskland. Central- og Østeuropa var på det tidspunkt
hovedsageligt under sovjetisk kontrol og dermed udelukket fra et sådant
samarbejde.

I 1946 talte Winston Churchill for, at man oprettede et "Europas Forenede
Stater"; dog uden britisk deltagelse. Den 9. maj 1950 præsenterede Frankrigs
udenrigsminister Robert Schuman et forslag udarbejdet af Jean Monnet til en
fælles styring af Frankrig og Vesttysklands kul- og stålindustri. I forslaget
var det bemærket, at aftalen blev set som et første skridt i retning mod en
europæisk føderation. Fællesskabets grundlæggende medlemmer Belgien, Frankrig,
Italien, Luxembourg, Nederlandene og Vesttyskland, der underskrev Paristraktaten
i 1951. I 1957 underskrev repræsentanter fra de seks stater Romtraktaten, der
udvidede det eksisterende samarbejde indenfor Det Europæiske Kul- og
Stålfællesskab (EKSF) og oprettede Det Europæiske Økonomiske Fællesskab (EØF),
hvorved der skabtes en toldunion, og Det Europæiske Atomenergifællesskab
(EURATOM) for at samarbejde om udviklingen af atomenergi. Traktaten trådte i
kraft i 1958.

De to nye fællesskaber blev skabt separat fra EKSF til trods for, at alle tre
fællesskaber delte domstol og parlamentarisk forsamling. De udøvende myndigheder
i de nye fællesskaber blev døbt Kommissionen: EØF blev ledt af Walter Hallstein
(Hallstein-kommissionen), mens EURATOM blev ledt af Louis Armand
(Armand-kommissionen) og derefter Etienne Hirsch. Det var målet, at EURATOM
skulle integrere atomenergisektorerne, mens EØF skulle udvikle en toldunion
medlemsstaterne imellem.

I 1960'erne opstod der spændinger i samarbejdet og Frankrig forsøgte at få
begrænset de overnationale elementer af samarbejdet. I 1965 nåede
medlemsstaterne til enighed om at ændre Bruxellestraktaten og i 1967 kunne
Fusionstraktaten underskrives i Bruxelles. Dén traktat trådte i kraft 1. juli
1967 og ændrede den institutionelle ramme i samarbejdet og samlede de forskellig
kommissioner i én. Formelt var der stadig tale om tre sideordnede fællesskaber,
men normalt omtalte man blot det udvidede samarbejde som Det Europæiske
Fællesskab (EF). Jean Rey var formand for den første fusionerede kommission.

I 1973 blev fællesskabet udvidet da staterne Danmark (Grønland forlod
samarbejdet igen i 1985), Irland og Det Forenede Kongerige. Norge havde også
forhandlet med fællesskabet om at indtræde i det, men de norske vælgere valgte
ved en folkeafstemning at afslå et medlemskab og Norge står fortsat udenfor. I
1979 blev det første direkte valg til Europa-Parlamentet afholdt. Grækenland
indtrådte i fællesskabet i 1981 og Spanien og Portugal fulgte i 1986. I 1985
blev Schengen-samarbejdet indledt med det formål, at skabe et område uden
paskontrol imellem de fleste medlemsstater og nogle ikke-medlemsstater. I 1986
blev EF-pakken underskrevet og Europaflaget taget i brug.

I 1990, efter jerntæppets fald, blev det tidligere Østtyskland en del af
fællesskabet, som en del af et nyt forenet Tyskland. Ønsket om at muliggøre
flere central- og østeuropæiske indtræden i fællesskabet førte til, at de
såkaldte Københavnskriterier blev aftalt, der opridsede de betingelser en
kandidatstat skulle opfylde førend det kunne optages som medlem.

Den Europæiske Union blev formelt skabt, da Maastrichttraktaten trådte i kraft
den 1. november 1993. I 1995 indtrådte Østrig, Sverige og Finland som medlemmer
i det nydannede EU. I 2002 valgte 12 medlemsstater, at skifte nationale
pengesedler og mønter ud med en fælles valuta. Unionens hidtil største udvidelse
skete i 2004, hvor staterne Malta, Cypern, Slovenien, Estland, Letland, Litauen,
Polen, Tjekkiet, Slovakiet og Ungarn opnåede medlemskab. Den 1. januar 2007 blev
Rumænien og Bulgarien også medlemsstater. Island ansøgte i 2009 om medlemskab,
men trak ansøgningen tilbage i 2015.

Den 1. december 2009 trådte Lissabontraktaten i kraft, hvilket medførte en række
ændringer af den måde, hvorpå Unionen fungerer og arbejder. Særligt blev EU's
retlige struktur ændret og EU's tre søjler blev nedlagt og samlet i én enkelt
juridisk enhed med personstatus. Med traktaten blev der også indført en ny post
som Formand for Det Europæiske Råd, ligesom EU's højtstående repræsentant for
udenrigsanliggender og sikkerhedspolitik fik forøgede beføjelser.

Unionen har udvidet sig kraftigt siden Rom-traktaten blev underskrevet af
Vesttyskland, Frankrig, Italien, Holland, Belgien og Luxembourg i 1957. De seks
grundlæggende lande bliver ofte refereret til som de seks eller kerne-Europa.

Bemærk at visse områder i medlemslandene ikke er en del af EU såsom Kanaløerne,
Grønland (udtrådt 1982) og Færøerne, imens andre områder er medlemmer med
særstatus såsom Ålandsøerne (trods medlemskab ret til toldfrit salg på færger
til Sverige og det finske fastland).

Områder der ligger langt fra det kontinentale Europa kan dog være en del af EU.
Eksempelvis Azorerne og Madeira, der repræsenteres af Portugal i EU.

Franske oversøiske områder anses som en del af Frankrig, og derfor bruges euroen
så langt væk fra Europa som Martinique og Fransk Guyana (se DOM-TOM). Man bruger
dog valutaen Franc Pacifique i de franske besiddelser i Stillehavet (Fransk
Polynesien, Ny Kaledonien samt Wallis og Futuna).

I praksis operer man med to typer af ansøgerlande: "Kandidater" og "potentielle
kandidater". Der er for tiden i alt fem kandidatlande:Tyrkiet og Makedonien
(begge kandidater siden 2005), Montenegro (kandidat i 2010) og Serbien
(kandidatland fra primo 2014). Der er ikke nogen grænse for, hvor lang tid der
kan gå imellem en stat indgiver en ansøgning og staten kan kalde sig for
kandidat eller potentiel kandidat; Montenegro indgav f.eks. sin ansøgning i
2008.

Albanien ansøgte om optagelse sammen med Montenegro, men er stadig ikke
kandidater. Til gengæld er de potentielle kandidater. Det samme er
Bosnien-Herzegovina. Stabiliserings- og associeringsaftalen med
Bosnien-Herzegovina er endnu ikke ratificeret af samtlige medlemsstater. Kosovo
kom tættere på en status som kandidatland ved ingåelsen af en stabiliserings- og
associeringsaftale med EU i 2013.

Den institutionelle struktur i EU har været nogenlunde konstant siden 1952 til
trods for, at de enkelte institutioners beføjelser, såvel generelt som overfor
hinanden, er blevet justeret adskillige gange. I unionens nuværende
traktatgrundlag findes reglerne om EU's institutioner i EU-traktatens afsnit III
og i EUF-traktatens del 6.

Unionsborgerskab er en betegnelse for en række rettigheder, der er tildelt
statsborgere i EU's medlemsstater. Unionsborgerskabet blev indført i 1992 ved
vedtagelsen af Maastricht-traktaten. Enhver statsborger i en EU medlemstat har
efter Maastricht-traktaten tillige Unionsborgerskab. Unionsborgerskabet giver en
række rettigheder i form af bl.a. ret til fri bevægelighed og ophold inden for
EU, stemmeret og valgbarhed til kommunalvalg og valg til Europaparlamentet samt
diverse rettigheder knyttet til diplomatisk og konsulær beskyttelse.

Unionsborgerskab komplementerer nationalstaternes statsborgerskab, men erstatter
ikke dette. Denne præcisering blev skrevet ind i Amsterdamtraktaten. Tanken på
dette fælles borgerskab voksede frem i 1970'erne.

Konventet om fremtidens Europa, der blev ledt af den tidligere franske præsident
Valéry Giscard d'Estaing, havde til opgave at udarbejde en skitse for et
fremtidigt traktatgrundlag for det europæiske samarbejde. Efter adskillige års
intense og ophedede diskussioner præsenterede konventet den 18. juni 2004 sit
forfatningsforslag for Det Europæiske Råd, som på et efterfølgende møde den 29.
oktober 2004 i Rom underskrev den ny forfatningstraktat. Forfatningstraktatens
indhold havde til formål, at gennemføre væsentlige og gennemgribende reformere
af Den Europæiske Unions eksisterende traktatgrundlag bl.a. ved at sammenskrive
de eksisterende traktater i én tekst. Traktaten skulle efter planen træde i
kraft i november 2006.

For at forfatningstraktaten kunne træde i kraft var det imidlertid en
forudsætning, at den blev godkendt i samtlige medlemsstater efter en procedure,
som medlemsstaterne selv fastsætter. For visse landes vedkommende betød det, at
de lokale parlamenter kunne godkende forfatningstrakten, mens det i andre førte
til, at der skulle afholdes folkeafstemning om, hvorvidt forfatningstraktaten
skulle godkendes eller forkastes.

Forslaget, der var blevet vedtaget af en række stater, herunder Spanien ved en
folkeafstemning, blev imidlertid forkastet ved en folkeafstemning i Frankrig den
29. maj 2005, og senere i Nederlandene den 1. juni 2005. En dansk
folkeafstemning om spørgsmålet blev efter resultaterne i Frankrig og
Nederlandene aflyst og over hele EU blev ratificeringsprocessen sat i bero, mens
EU's stats- og regeringschefer indledte sig på en såkaldt "tænkepause". Denne
tænkepause blev afsluttet med vedtagelsen af Lissabontraktaten, der indeholdt
mange af forfatningstraktatens ændringsforslag, men disse var formuleret på en
sådan måde, at de ændrede indholdet af de eksisterende traktater.

Et af Den Europæiske Unions bærende principper er forbuddet mod diskrimination
på grundlag af nationalitet. EUF-traktatens artikel 18, der mest præcist bør
beskrives som en generalklausul, indeholder således følgende bestemmelse: "Inden
for traktaternes anvendelsesområde og med forbehold af disses særlige
bestemmelser er al forskelsbehandling, der udøves på grundlag af nationalitet,
forbudt."

Allerede ved sin indtræden i De Europæiske Fællesskaber i 1972 eksisterede der i
Danmark en regel, der nationalitetsdiskriminerede og således begrænsede
ikke-statsborgeres mulighed for at erhverve ferieboliger i Danmark. Eftersom en
sådan regel var i strid med forbuddet mod diskrimination var det nødvendigt, at
den danske stat sikrede sig en garanti for, at de danske regler ikke ville blive
kendt ulovlige ved, hvad der dengang kaldtes EF-Domstolen. Medlemsstaterne nåede
til enighed om, at Danmark kunne bibeholde sin bestemmelse og i 1992 blev denne
beslutning indføjet i traktaten som Protokol om ejendomserhvervelse i Danmark.

Ved en folkeafstemning om Maastrichttraktaten i 1992 blev traktaten forkastet og
den danske stat indledte derpå forhandlinger med de øvrige medlemsstater om
etableringen af fire forbehold, for så vidt angår rækkevidden af samarbejdet. I
henhold til Protokol om Danmarks stilling omfatter den danske stats medlemskab
af EU ikke: Unionsborgerskab, Tredje fase af Den Økonomiske og Monetære Union
(Euroen), Afgørelser og aktioner på forsvarsområdet, Overstatsligt samarbejde om
retlige og indre anliggender.

Med en samlet population på flere end 500 millioner indbyggere i 2010 genererer
EU hvad der anslås at være 26% (USD 16.282 milliarder) af den globale økonomi,
eller 20% (USD 15.170 milliarder) når man justerer for købekraftsparitet.

Medlemskabet af EU koster netto Danmark 7 mia. kr. om året. Dette skyldes iflg.
professor i statskundskab på Københavns Universitet, Peter Nedergaard, primært
to forhold: Dels at Danmark er for dårlige til at forhandle bl.a.
landbrugsstøtte, dels at andre lande som Storbritannien og Sverige får rabat på
deres kontingent til EU .

EU's officielle sprog er bulgarsk, dansk, engelsk, estisk, finsk, fransk, græsk,
irsk, italiensk, kroatisk, lettisk, litauisk, maltesisk, nederlandsk, polsk,
portugisisk, rumænsk, slovakisk, slovensk, spansk, svensk, tjekkisk, tysk og
ungarsk. Som arbejdssprog internt i EU's institutioner bruges dog især engelsk,
fransk og i mindre omfang tysk. Visse af EU's institutioner bruger færre sprog i
deres interne arbejdsgange. Fx bruger EF-Domstolen kun fransk, og ECB (Den
Europæiske Centralbank) benytter engelsk.

Europæisk kulturhovedstad (tidl. Europæisk kulturby) er et initiativ lanceret af
EU's ministeråd i 1985, som har til formål at "bidrage til at bringe EU's
befolkninger nærmere hinanden". Den europæiske kulturhovedstad udpeges hvert år
af Rådet på grundlag af en henstilling fra Europa-Kommissionen.



https://da.wikipedia.org/wiki/Kroatien

Kroatien (kroatisk: Hrvatska) er et land i Centraleuropa og tidligere republik i
Jugoslavien. Landets areal udgør 56.542 km². Kroatien omfatter den dalmatiske
kyst, øerne i Adriaterhavet og Slavonien (Slavonija) – en del af den nordlige
lavslette i det tidligere Jugoslavien. Mod nord grænser Kroatien op til
Slovenien, mod syd til Bosnien og Hercegovina, Montenegro og Serbien, mod vest
til Adriaterhavet, og mod øst også til Serbien og Montenegro. Et af de mest
besøgte steder, foruden Adriaterhavets kyst, er Plitvice-søerne.

På gammelslavisk betød churvatinu "bjergboer", hvor chur- var af samme ordstamme
som russisk gorá og tjekkisk hora (= bjerg), beslægtet med græsk boreas (=
nordenvinden, oprindeligt "bjergvind"). Ordet blev til serbokroatisk hrvat,
dansk "kroat", hvoraf "Kroatien". Det gav også ophav til ordet "krabat", og til
at "slips" er kommet til at hedde cravatte på fransk.

Kroatien grænser til Slovenien, Ungarn, Serbien, Bosnien og Hercegovina,
Montenegro samt over Adriaterhavet til Italien. Landet har en hesteskolignende
form. Landet er delt i to af Bosnien og Hercegovinas lille kyststrækning ved
Neum. Dette indebærer, at størstedelen af landets sydligste del
Dubrovnik-Neretva udgør en eksklave.

Landet omfatter selve området Kroatien, Slavonien, Dalmatien og det sydlige
Istrien. Den nordøstlige del af landet er fladt og frugtbart, og områderne i
nordvest og vest tilhører de Dinariske Alper. Den smalle adriatiske kyst i
Istrien og Dalmatien er forholdsvis bjergrig. Det er flere karstområder i
Kroatien. Det største af disse områder er Ličko polje (465 km²).

Kroatien ligger i grænselandet mellem Syd-, Central- og Østeuropa, hvilket gør
det svært at henføre det til en specifik region. Kroatien regnes i visse kilder
til Centraleuropa på grund af sin geografiske og lange kulturelle og historiske
tilknytning til de centraleuropæiske lande. I andre kilder regnes landet til
Balkanhalvøen, hvilket beror på landets geografiske beliggenhed og fordi, at
landet 1918-1991 indgik i den tidligere stat Jugoslavien. Yderligere andre
kilder placerer landet i Østeuropa, regner det til middelhavslandene eller
placerer det mellem Østeuropa og Centraleuropa.

I landets nordlige og nordøstlige del (Zagorje) domineres terrænet af flader,
søer og bakker. I den østligste del (Slavonien) præges landskabet af lavland med
frodig landbrugsland. Regionerne Likas og Gorski kotars landskaber præges af tæt
skovbeklædte bjerge, mens den smalle adriatiske kystrækning (Istrien,
Kvarnerbugten og Dalmatien) mestendels er bjergrig og topografien præges af
karst.

Ifølge det kroatiske statistiske centralbureaus (Državni zavod za statistiku)
definition har Kroatien 1 185 øer, holme og rev. Kroatien er dermed det land,
som har flest landformer i Det Adriatiske Hav og næst flest i Middelhavet efter
Grækenland. Af turistmæssige årsager kaldes landet undertiden "de tusinde øers
land".

Større byer i Kroatien er Zagreb, Split, Rijeka, Osijek, Zadar, Slavonski Brod,
Pula, Karlovac, Dubrovnik, Varaždin, Sisak, Šibenik, Vinkovci, Vukovar, Đakovo,
Knin, Rovinj, Opatija og Sinj.

Kroatiens klima varierer fra at være tempereret af kontinental type i de
nordlige og østlige dele af landet til at være subtropisk af Middelhavstype ved
kysten. I bjergregionerne i Lika, Dalmatien og Zagora mellem kysten og indlandet
råder bjergklima.

Årsnedbøren er relativt lav i store dele af Kroatien takket være beliggenheden
ved Middelhavet. Tørrest er det ved den sydlige del af Middelhavskysten med en
nedbør på cirka 300 mm per år. Mest nedbør falder i Dinariske alper og regionen
Lika, hvor nedbøren når op til cirka 2.000 mm per år.

I Kroatien råder store temperaturforskelle mellem dag og nat samt sommer og
vinter. I indlandet dominerer nordøstlige vinde, som kan medføre sne og kulde,
dog oftest med hurtige og ofte forekommende skift mellem tøvejr og kulde, mens
Middelhavskysten domineres af milde sydvestvinde fra Middelhavet, som medfører
regn og mildt vejr. Om sommeren domineres indlandet af østlige vinde fra
Rusland, som giver fugtigt og varmt vejr. Middelhavskysten domineres af sydvinde
fra Afrika, som medfører tørke og hede samt solrige dage. I indlandet kan
sommernætterne være svale med temperaturer på ned mod 10-15 grader, mens
dagtemperaturen kan nå op imod +30-35 grader eller mere sjældent +35-40 grader.
På grund af havvandet, som udjævner temperaturen, er temperaturforskellene ved
kysten ikke lige så udtalte. Der kan dagtemperaturen om sommeren nå +35 grader
om dagen for at ved nattetid falde til +25 grader, hvilket i meteorologisk
henseende klassificeres som tropisk nat.

Ifølge folketællingen i 2011 har Kroatien en befolkning på 4.289.889 indbyggere.
Den absolutte majoritet, 3.874.321 indbyggere eller 90,42 % af den samlede
befolkning, er kroater. Af dem er 2.218.554 kvinder og 2.066.335 mænd.
Gennemsnitsalderen er 41,2 år (42,9 for kvinder og 39,4 år for mænd). I 2010 var
den forventede levetid 76,6 år (79,6 år for kvinder og 73,5 år for mænd) og
andelen af læse- og skrivekyndige udgjorde 98,8 % (98,2 % kvinder, 99,5 % mænd).

1991–2010 (dog fraset 1996–1997) havde landet en negativ natalitet, som lå under
EU-gennemsnittet. Den store befolkningsmindskning især i 1990-erne kan forklares
fra et politisk, økonomisk og socialt perspektiv. Det kroatiske
selvstændighedskrig og frigørelsen fra Jugoslavien 1991–1995 førte til store
demografiske forandringer. Under krigen forlod et stort antal mennesker (især
serber) landet samtidig, som mennesker døde i kamp. De forringede levevilkår
under og efter krigen fremmede videre emigration.

2001–2008 havde landet en positiv nettotilvandring, det vil sige at flere
personer flyttede til landet end forlod det. 2006–2010 kom de fleste indvandrere
fra Bosnien og Hercegovina. 2009–2010 var der flere, som flyttede fra end til
Kroatien.

Kroatien har en snes etniske minoriteter. Som den største minoritetsgruppe
regnes serberne, som udgør 4,36 % af den samlede befolkning. Landets andre
minoriteter udgør hver for sig mindre end 1 % af befolkningen. Næst efter
serberne hører bosniakkerne (0,73 %) og italienerne (0,42 %) til de største
minoritetsgrupper. I visse dele af landet udgør de etniske minoriteter en langt
større andel af befolkningen. Landets største minoritet, serberne, er
fortrinsvis bosatte i de østlige dele af landet. I Kroatiens østligste område,
Vukovar-Srijems distrikt, udgør den serbiske befolkning 15,50 %. Den italienske
minoritet bor fortrinsvis i den nordvestlige del af landet. I Istriens distrikt
udgør italienerne 6,03 % af den samlede befolkning.

Inden den kroatiske selvstændighedskrig udgjorde den største minoritetsgruppe
etniske serbere næsten 13 % af befolkningen. Under krigsårene forlod mange
etniske serbere Kroatien af politiske og/eller økonomiske grunde. Da Kroatien
gennem "Operation storm" i 1995 genvandt det af serberne besatte område Krajina,
flygtede skønsvis 250.000 til Serbien, Republika Srpska og andre dele af verden
fra forfølgelse og tvangsdeportation af de kroatiske styrker. Den kroatiske
regerings officielle standpunkt er, at alle de serbere, som flygtede eller
forlod landet under den kroatiske selvstændighedskrig, skal og bør vende tilbage
til Kroatien, hvis de ønsker det. Økonomisk støtte har ledt til, at henved
120.000 Kroatienserbere er vendt tilbage de seneste år.

Den 14. april 2011 blev den kroatiske general Ante Gotovina dømt i Haag til 24
års fængsel for begåede krigsforbrydelser under hans deltagelse i Operation
Storm. Den tidligere chef for indenrigsministeriets specialpoliti, Mladen
Markač, dømtes til 18 års fængsel. Den tredje anklagede ved tribunalet, den
tidligere stedfortrædende forsvarsminister Ivan Čermak, som 1995 ledede hærens
styrke i byen Knin, frikendtes. Anklagerne havde krævet 17 års fængsel. Både
Čermak og Markač overgav sig frivilligt til FN-tribunalet, da de anklagedes i
2004, mens Gotovina blev fanget i Spanien. Dommene blev anket af Gotovina og
Markač. Den 16. november 2012 fandt retten dem begge uskyldige på samtlige
anklagepunkter, og de blev straks sat på fri fod.

I Kroatien findes de fleste religioner og trosretninger repræsenterede. Den
romerskkatolske kirke er landets største trossamfund, og ved folketællingen i
2011 bekendte 86,28 % af befolkningen sig til katolicismen. Den overvejende
majoritet af landets katolikker er kroater eller tilhørende de italienske,
ungarske, slovenske eller tjekkiske minoriteter.

Den ortodokse kirke er landets næststørste trossamfund. De ortodokse udgør
4,43 % af landets befolkning, og det er fortrinsvis serbere, som tilhører den
serbisk-ortodokse kirke. Blandt de ortodokse regnes også landets makedonske,
montenegrinske og russiske minoriteter.

Andelen af muslimer udgør 1,46 % af Kroatiens befolkning. En overvejende
majoritet af dem er bosniakker og sunnier.

Kroatisk er officielt sprog og modersmål for majoriteten af landets befolkning.
Det er et slavisk sprog, som anvender sig af det latinske alfabet. Andre sprog
(serbisk, italiensk, ungarsk, slovensk, tjekkisk, istrorumænsk, med flere) tales
af mindre end 5 % af befolkningen. I Istrien, hvor de italiensk talende udgør en
større andel af befolkningen, er også italiensk et officielt sprog. De serbisk
talende anvender både det latinske alfabet og det kyrilliske alfabet.

I folkevandringstiden på 500-tallet vandrede slavere ind i det sydøstlige Europa
i det område, som skulle blive Kroatien, og blev det folk, som blev kroater. På
620-tallet kom kroaterne sammen med serberne til Balkan og det sydøstlige Europa
i en anden slavisk indvandringsbølge. Kroaterne havde oprettet et rige i
nutidens sydlige Polen, men blev inviteret af Det Østromerske Rige til Balkan
for at fordrive avarere, en tyrkisk folkegruppe. Kroaterne slog sig ned i
området mellem floderne Drava og Sava og Adriaterhavet. Gennem frankisk mission
på slutningen af 600-tallet blev kroaterne kristnede til romersk-katolsk
kristendom. Kristningen blev fuldført en gang i 800-tallet.

Kroaterne organiserede sig i to hertugdømmer; hertugdømmet Pannoniatiske
Kroatien (kroatisk Panonska Hrvatska, som har sit navn efter Den pannoniske
slette) i nord og hertugdømmet Kyst-Kroatien (kroatisk Primorska Hrvatska) i
syd.

Den kroatiske hertug Trpimir 1., (kroatisk Knez) af Kyst-Kroatien (845–864),
grundlægger af Huset Trpimirović, førte krig mod bulgarerne og mod byzantinske
strategos ved byen Zadar med betydelig fremgang. Han udvidede sit rige i øst til
floden Drina. Den første indfødte kroatiske hersker, som blev anerkendt af en
pave, var hertug Branimir, som pave Johannes 8. kaldte dux Croatorum i 879.

Et kuriøst træk er, at kroaterne aldrig blev pålagt at benytte latin i kirkelige
handlinger, men i stedet holdt sine gudstjenester på sit eget sprog og benyttede
det glagolitiske alfabet. Dette blev officielt stadfæstet af pave Innocens 4. i
1248, og først langt senere blev det latinske alfabet indført.

Kroatias første konge, Tomislav (910–928) fra Huset Trpimirović, blev kronet i
925. Tomislav, rex Croatorum, forenede de to tidligere kroatiske hertugdømmer og
dannede en nation af en vis størrelse. Han besejrede den bulgarske zar Simeon 1.
i slaget på det bosniske højland. Middelalderens kroatiske kongedømme nåede sit
højdepunkt under kong Petar Krešimir 4.s styre (1058–1074).

Det kroatiske samfund gik gennem betydelige ændringer i løbet af 900-tallet. De
lokale ledere, župani, blev erstattede af kongens vasaller, som tog
landområderne fra de tidligere jordejerne, og således indførte en form for
feudalt system. De tidligere mere eller mindre frie bønder blev livegne og
ophørte med at tjenestegøre som soldater, hvilket på sigt bidrog til at mindske
Kroatiens militære styrke.

Den kroatiske kongeæt uddøde i slutningen af 1000-tallet i slaget ved
Gvozd-fjellene, da kong Petar Svačić, den sidste af de indfødte konger i
Kroatien, blev dræbt i kamp mod kong Koloman af Ungarns hær. Kroaterne
anerkendte senere Koloman som fælles konge for Kroatien og Ungarn i en traktat i
1102, ofte omtalt som Pacta conventa.

Konsekvenserne af ændringen med hensyn til en ungarsk konge var, at feudalismen
blev indført, hvilket gav grobund for en fremvækst af lokale, kroatiske
adelsfamilier som Frankopan og Šubić. De senere konger søgte at genopprette
noget af deres tidligere indflydelse ved at give enkelte privilegier til byerne.
Hovedguvernøren for de kroatiske provinser blev benævntt ban.

Prinserne af Bribir fra familien Šubić voksede og ekspanderede til at blive
specielt mægtige og tog kontrol over store dele af Dalmatien, Slavonien og
Bosnien. Senere greb angevinerne ind og genoprettede kongelig kontrol. De solgte
også hele Dalmatien til den mægtige italienske bystat Venezia i 1409.

Da det muslimske angreb på Europa begyndte, befandt Kroatien sig atter i
grænseområdet mod fjendtlige magter. Kroaterne kæmpede et stort antal kampe og
mistede gradvis mere og mere af sine landområder til osmannerne, specielt efter
slaget ved Krbava-markerne i 1493 i det sydlige Kroatien, hvilket var et
knusende nederlag for kroaterne. Omkring 7.000 kroatiske soldater og de
betydeligste mænd fra den gamle kroatiske adel blev dræbt, blandt andre Mirko
Derenčin. Efter slaget gik der strømme af kroatiske flygtninge ind i Østrig og
til den italienske kyst.

Det katastrofale slaget ved Mohács i 1526, hvor kong Ludvig 2. af Ungarn blev
dræbt sammen med omkring 14.000 ungarske soldater af osmanerne betød
afslutningen på Ungarns autoritet over Kroatien, som i stedet kom under
habsburgernes monarki, hvilket blev accepteret af den kroatiske adel ved en
forsamling i Cetingrad. Det Osmanniske Rige ekspanderede videre i løbet af
1500-tallet til, at det også omfattede det meste af Slavonien, vestlige Bosnien
og Lika.

Senere i det samme århundrede blev store områder i Kroatien og Slavonien, som
grænsede op til Det Osmanniske Rige, lagt ind i "det militære grænseland"
(kroatisk: Vojna Krajina, tysk: Militärgrenze) og styret direkte fra de militære
hovedkvarterer i Wien. Området blev tømt for den oprindelige befolkning og blev
derefter befolket af serbere, valakere, kroatere, tyskere og andre. Som et
resultat af den obligatoriske militærtjeneste for habsburgerne i løbet af krigen
mod osmannerne var befolkningen i det militære grænseland blevet fritaget for
livegenskab og kunne nyde relativt stort politisk selvstyre i modsætning til
befolkningen, der levede i områder styret af Ungarn.

Efter, at fæstningen i Bihać var blevet endeligt besejret i 1592, var det kun en
mindre del af Kroatien, der fortsat ikke var erobret. De tilbageværende
16.800 km² blev omtalt som resterne af det en gang så store kroatiske
kongedømme. Vendepunket kom, da den osmanniske hær for første gang blev besejret
på kroatisk område i slaget ved Sisak i 1593. De tabte områder blev i stor
udstrækning generobret, dog ikke større dele af det senere Bosnien og
Hercegovina.

I 1700-tallet blev Det Osmanniske Rige drevet ud af Ungarn og Kroatien, og
Østrig bragte riget under centraliseret kontrol. Kejserinde Maria Theresia blev
støttet af kroaterne i Den østrigske arvefølgekrig (1740–1748) og gav der efter
betydelige bidrag for de kroatiske anliggender.

Da Republikken Venedig faldt i 1797, blev republikkens besiddelser ved det
østlige Adriaterhav et stridsemne mellem Frankrig og Østrig. Habsburgerne
sikrede sig dem til sidst i 1815, og Dalmatien og Istrien blev en del af riget,
skønt de var underlagt Cisleithania, da Kroatien og Slavonien var underlagt
Ungarn.

Da nationalistiske strømninger gik gennem Europa, opstod der også en romantisk
nationalisme i Kroatien i midten af 1800-tallet. Denne kæmpede mod den tyske og
ungarske indflydelse i Kroatien. Den illyriske bevægelse, en politisk og
litterær selvstændighedsbevægelse, tiltrak sig et antal indflydelsesrige figurer
fra 1830-tallet og frem over, og bevægelsen frembragte flere betydningsfulde
bidrag i kroatisk sprog og kultur. En lederskikkelse var Ljudevit Gaj, som ville
gøre kroatisk til et moderne sprog. I 1835 kom den første udgivelse af
tidsskriftet Novine Hrvatske på kajkavisk, den ene af tre kroatiske dialekter.
Et år senere byttede tidsskriftet navn til Illirske Novine og blev udgivet på
štokavisk, en dialekt som blev benyttet i både Kroatirn, Serbien og Bosnien.

I 1874 blev det jugoslaviske videnskabsakademi og Universitetet i Zagreb
grundlagt af den kroatiske biskop Josip Juraj Strossmayer. Han håbede, at
uddannelse og kundskab ville bidrage til at samle de sydslaviske folk.

Fra ungarsk side blev der ført en politik, som ikke skulle opmuntre den
nationale bevidsthed i Kroatien. I 1827 blev ungarsk arbejdssprog i kroatiske
skoler, og i 1844 blev det bestemt, at ungarsk også skulle være
administrationssprog. Latin havde været det officielle sprog i Kroatien, og den
kroatiske landdag svarede i 1847 med at beslutte, at kroatisk skulle være
officielt sprog.

Under revolutionerne i 1848 støttede Kroatien, drevet af frygt for ungarsk
nationalisme, habsburgernes hof mod de ungarske revolutionære styrker.
Imidlertid, til trods for bidrag fra den kroatiske ban Josip Jelačić til at
bekæmpe den ungarske uafhængighedskrig, blev Kroatien ikke behandlet bedre af
Wien end af ungarerne, og landet tabte sit indre selvstyre. I 1867 blev
dobbeltmonarkiet Østrig-Ungarn dannet, og kroatisk selvstyre blev genoprettet i
1868 med den ungarske-kroatiske aftale til trods for, at den ikke var specielt
fordelagtig for kroaterne. Kroatien blev stillet under ungarsk overhøjhed.
Kroatiens højeste embedsmand, banen, skulle udpeges af statsministeren i
Budapest. I 1883 blev en ungarsk greve, Károly Khuen-Héderváry, udpeget til ban,
og han førte en hård politik, som fremmede Ungarn på alle vis og slog ned mod al
opposition.

I 1904 blev det kroatiske bondeparti grundlagt af Stjepan Radić, som havde
studeret i Prag, og som var påvirket af Tomás Masaryks ideer om national
selvbestemmelse for de slaviske folk. Årene frem mod 1. verdenskrig var prægede
af stadige anti-ungarske demonstrationer, hvilket de ungarske myndigheder slog
hårdt ned på. Kroatiske parlamentsledere bad om audiens hos kejser Franz Joseph
1. i Wien for at klage over den ungarske politikken, men kejseren ville ikke
tage imod dem.

Tronfølgeren Franz Ferdinand var dog forberedt på at skabe et tripelmonarki. I
Kroatien fandtes der nogle, som var imod dette og som hellere ville skabe et
sydslavisk rige sammen med Serbien, men der fandtes også de, som anså muligheden
for en forbedret status inden for rammen af kejserdømmet. Tronfølgerens
hensigter var specielt alvorlige for de serbere, som kæmpede for et sydslavisk
rige med Serbien, Kroatien og Bosnien. En serbisk organisation, Ujdinjenje ili
smrt ("Union eller Død", bedre kendt som "Den sorte hånd") besluttede derfor at
forsøge at få tronarvingen myrdet under hans besøg i Sarajevo den 28. juni 1914.
Ved held og tilfældigheder lykkedes dette, og det blev den udløsende faktor for
starten på 1. verdenskrig.

Under 1. verdenskrig blev Kroatien kun indirekte berørt af krigen. Mange
kroatere kæmpede i den østrig-ungarske hær mod serberne. I London 1915 blev Den
jugoslaviske komité dannet, som havde som formål at oprette en sydslavisk stat
efter krigen, hvor kroater, serbere slovenere skulle have lige status og
rettigheder. Denne tanke var de allierede stater ikke specielt interesserede i.
Gennem en hemmelig overenskomst mellem Italien, Frankrig og Storbritannien den
26. april 1915 (Londonaftalen) blev Italien lovet de habsburgske områder
Trieste, Gorizia, Istrien, Krain og store dele af Dalmatien som tak for, at
Italien erklærede aksemagterne krig. Frankrig og Storbritannien bortgav også
Bosnien-Hercegovina, Slavonien, Bačka, det nordlige Albanien og resten af
Dalmatien til Serbien.

I 1917 kom Den jugoslaviske komité og Serbien overens om Korfu-deklarationen,
som gjorde oprettelsen af Kongeriget Jugoslavien mulig. Den blev underskrevet i
slutningen af 1. verdenskrig på Korfu den 20. juli 1917. Efter som Serbien havde
en hær, kunne landet forhandle ud fra en styrkeposition, som komitéen manglede.
I deklarationen blev man enige om at danne en sydslavisk stat med tre folk:
serbere, kroater og slovenere, og med Peter 1. af Serbien som konstitutionel
monark.

Den 29. oktober 1918 erklærede den kroatiske nationalforsamling Kroatien som
selvstændigt og overdrog sin myndighed til det sydslaviske nationalråd, som
nogen dage senere besluttede, at Kroatien skulle gå ind i en union med Serbien
og Montenegro. Da Østrig-Ungarn undertegnede aftalen om våbenhvile den 3.
september, begyndte de italienske styrker at besætte de områder, som var blevet
lovet landet i Londonaftalen til trods for, at den nye stat havde overtaget
store dele af Østrig-Ungarns militære arsenal, blandt andet hele flåden. Den
italienske hær handlede hurtigt, tog Istrien og erobrede øerne langs
Adriaterhavet en for en og gik i land selv på Zadar. Nationalrådet bad om hjælp
fra den serbiske hær, som da rykkede ind i Beograd den 1. november og fortsatte
gennem Kroatien for at stoppe de italienske styrker. Den serbiske hær besatte
også Montenegro og Vojvodina og sørgede for, at disse områder også blev
tilsluttede den sydslaviske stat.

Den 1. december udråbte kong Peter 1. af Serbien den nye stat som "serbernes,
kroaternes og slovenernes kongerige".

Da fredsforhandlingerne blev holdt i Paris, fik Italien ikke de løfter igennem,
som landet var givet i Londonaftalen, men fik alligevel lov at beholde Istrien
og byerne Trieste og Fiume. Ved Rapallotraktaten den 20. november 1920 fik
Italien hele Istrien, store dele af Dalmatien, Fiume og Trieste.

Kroatiens største politiske parti i løbet af 1920-erne var Det kroatiske
bondeparti (Hrvatska Seljačka Stranka), ledet af Stjepan Radić. Efter det første
parlamentsvalg den 28. november 1920 dannede Det serbiske radikale parti, Det
demokratiske parti og Agrarpartiet en regering helt domineret af serbere og med
serberen Nikola Pašić som statsminister.

Kongedømmet gennemgik en afgørende ændring i 1921 til Radićs store vrede. Den
nye forfatning forbød historiske og politiske eksistenser, som Kroatien og
Slavonien, og centraliserede al politisk magt i hovedstaden Beograd. Radić havde
helt fra begyndelsen været modstander af, at Kroatien skulle indgå i samme land
som Serbien, men ønskede sig et selvstændigt Kroatien. Hans bondeparti
boycottede det parlamentariske arbejde i Beograd, fraset i tiden mellem 1925 og
1927 da landet følte sig truet af italiensk imperialisme og dens allierede
Albanien, Ungarn, Rumænien og Bulgarien. Den 14. juli holdt han en tale, hvor
han sammenlignede det sydslaviske kongerige med den franske Bastille, før den
blev stormet i 1789. Han blev tvunget til at flygte fra landet og rejste
derefter rundt i Europa og agiterede for, at kongeriget ikke var andet end et
forklædt "Storserbien".

Tidligt i 1920-erne havde statsminister Nikola Pašić benyttet politisk pres på
vælgerne og etniske minoriteter, konfiskeret politisk materiale fra oppositionen
og benyttet andre metoder for at manipulere valgene for at holde oppositionen,
hovedsagelig Det kroatiske bondeparti, i mindretal i parlamentet. Pašić mente,
at Jugoslavien burde være så centraliseret som mulig og i stedet for regional
styring fremmet han et koncept om et "Storserbien" med den politiske magt i
Beograd.

I 1925 genoptog Radić det politiske arbejde i Beograd. Premierminister Pašić tog
ham ind i regeringen, men Pašić døde i december samme år, og straks efter forlod
Radić regeringen. Det kroatiske bondeparti formåede at skabe en majoritet sammen
med Det demokratiske parti, men i parlamentet blev det politiske arbejde præget
af trusler og kaos. Den 20. juni 1928 trak Puniša Račić fra Montenegro,
parlamentsmedlem for Det serbiske radikale parti, våben og skød Radić og fire
andre kroater. Radić døde i august og den politiske uro fortsatte. I Zagreb blev
flere dræbt i et opløb. For at få fred foreslog statsminister Anton Korošec, at
kongeriget burde ændres til en føderation, men parlamentet stemte ham ned.

Den 6. januar 1929 begik kong Alexander 1. statskup: Han opløste parlamentet og
forfatningen, indførte censur og forbød de politiske partier. Vladko Maček, som
havde efterfulgt Radić som partileder i det største parti, blev sat i fængsel.

Kongens hensigt var at skabe en national jugoslavisk fælles identitet, og i
efteråret 1929 blev kongerigets officielle navn ændret til Kongeriget
Jugoslavien. I stedet for de historiske nationer blev landet inddelt i ni
officielle distrikter, hvor grænserne ikke fulgte de historiske. General Petar
Živković, som havde været mistænkt for at have været delagtig i mordet på den
serbiske kong Aleksandar Obrenović i 1903 og på mordet på Franz Ferdinand i
1914, blev udnævnt til statsminister. Han sørgede for at nedkæmpe al opposition
og at Kroatiens flag og nationalsang blev forbudte.

Politik var ikke "til at skelne fra gangstervælde". For oppositionen stod alene
tilbage at forsøge et væbnet oprør. I Makedonien opfordrede det jugoslaviske
kommunistparti folk til at gribe til våben. I Kroatien blev Ustaša (kroatisk for
"rensning") dannet af Ante Pavelić, en advokat i Beograd, med det formål at
kæmpe for Kroatiens selvstændighed. Pavelić blev dømt til døden, men flygtede
til Italien, hvor han med hjælp fra fascisterne oprettede to træningslejre.

I 1934, da kong Aleksander 1. var på rejse i udlandet, blev han snigmyrdet, da
han var i Marseille sammen med den franske udenrigsminister Louis Barthou.
Morderen var en Vlado Chernozemski, men Ustašas nøjagtige deltagelse i mordet er
uklart. Pavelić blev uanset sit eksil dømt til døden af en jugoslavisk domstol.
Italien vægrede at udlevere ham, men han blev siddende i husarrest i to år.

Tronarvingen prins Peter 2. var kun ti år, og det blev Aleksanders fætter Paul,
som blev styrende regent. Sidstnævnte slap Kroatiens bondepartileder Maček og
andre politiske fanger fri og udlyste parlamentsvalg i 1935. Valgsystemet
sørgede for, at oppositionen kun fik 67 af 370 pladser i parlamentet til trods
for omkring 40 % af stemmerne. Mens kroaterne boycottede politikken i Beograd,
blev Det serbiske radikale partis leder Milan Stojadinović statsminster. Den nye
regering distancerede sig fra Jugoslaviens tidligere allierede Frankrig og
Storbritannien og bevægede sig i perioden 1935-1941 nærmere det fascistiske
Italien og Nazi-Tyskland.

Italien havde fortsat territoriale krav på Jugoslavien, og efter, at Italien
okkuperede Albanien i april 1939, stod det klart, at Jugoslavien måtte blive
funktionsdygtig. I februar 1939 blev Stojadinović afsat og erstattet af Dragiša
Cvetković, som fik i opdrag at forhandle med Maček for at bedre forholdet mellem
kroater og serbere. Den 20. august var de to nået til enighed, sporazum, om at
skabe et stort Kroatien, kaldet banatet Kroatia. Denne udgave af Kroatien, som
bestod af en del af Bosnien, det meste af Hercegovina og byen Dubrovnik og dens
omgivelser, havde betydelig selvstyre med et rekonstrueret kroatisk parlament,
som valgte en kroatisk ban, som kun havde kongen over sig. En koalitionsregering
blev dannet i Beograd, hvor også kroater medvirkede.

Tidlig om morgen den 6. april 1941 blev Jugoslavien angrebet af aksemagterne, og
efter ti dages kamp kapitulerede den jugoslaviske hær. Store dele af landet blev
annekteret af nabostaterne. Af det, som blev tilbage, blev to selvstændige
stater formelt erklærede: Serbien og Kroatien. Den 10. april blev Den Uafhængige
Stat Kroatien, Nezavisna Država Hrvatska, erklæret, uden Istrien og Dalmatien
men med hele Bosnien-Hercegovina. Den nye stat blev et monarki med prins Aimone
af Aosta fra Italien som konge under navnet "Tomislav 2.". Han satte aldrig sin
fod i Kroatien, som i stedet blev styret af Ustašas leder, Ante Pavelić.

Ustaša ville skabe et "Storkroatien" og forfulgte serbere hensynsløst. Gennem
etnisk udrensning, tvangskonvertering og massemord ville man skabe en stat uden
besværlige minoriteter. Ustaša oprettede to koncentrationslejre, Jasenovac og
Stara Gradiška, for at få myrdet og udryddet serbere, men også jøder og
sigøjnere blev forfulgte.

Under 2. verdenskrig var der to modstandsbevægelser aktive inden for
Jugoslaviens grænser. Den serbiske general Dragoljub Mihailović ledede
tsjetniker som ville genoprette det serbiske kongedømme og skabe et
"Storserbien", som skulle bestå af Bosnien-Hercegovina og store dele af
Kroatien. Mihailovićs motto var enkelt: "Hvor der findes serbiske grave, findes
serbisk land".

Det jugoslaviske kommunistforbundet dannede også sin modstandsbevægelse,
"partisaner", som blev ledet af den kroatisk-slovenske Josip Broz Tito.
Partisanerne tog afstand fra nationalistiske ideer og planer om et "Storserbien"
og "Storkroatien". De allierede støttede i begyndelsen tsjetnikerne, men fra
1944 gik de over til at støtte partisanerne. Den 29. november 1943 dannede
partisanerne en interimsregering, og den jugoslaviske eksilregering i London
blev da udelukket fra indflydelse på fremtidens Jugoslavien. Den 20. oktober
1944 kunne styrker fra den sovjetiske røde hær og partisanerne rykke ind i
Beograd.

Efter at have overtaget magten begyndte partisanerne hurtigt at udrydde alle,
som kunne stå i vejen for deres politik. I Vojvodina blev tusindvis af
mennesker, som tilhørte de ungarske og tyske minoriteter, myrdet. Mange, som
havde samarbejdet med de kroatiske og serbiske lydstater, flygtede nord over og
ind i Østrig. Den 15. maj 1945 overgav 200.000 flygtninge sig til den britiske
hær i Bleiburg i Østrig. Briterne valgte at sende størstedelen af dem tilbage
til partisanerne, og i løbet af maj og juni blev skønsvis 30.000 og 200.000
kroater myrdede i det, som kaldes for Bleiburg-massakren. Yderligere tusindvis
kroater døde i en dødsmarch gennem Jugoslavien. Ante Pavelić formåede at flygte
til Argentina, hvor han levede i mange år, før han blev udsat for et mordforsøg
fra Titos agenter. Pavelić blev dødeligt såret og døde senere i Spanien, hvor
han blev ført for at få bedre pleje.

Jugoslavien blev hårdt ramt af 2. verdenskrig. I Jasenovac blev skønsvis 80.000
mennesker myrdede, hovedsagelig serbere, sigøjnere og jøder. Hvor mange, som
døde totalt i Jugoslavien, bliver fortsat diskuteret, da de ulige etniske
grupper opgiver og bestrider ulige tal, men skønsvis døde noget over en million
jugoslaver i løbet af krigen: 500.000 serbere, 500.000 kroater, 90.000 bosniske
muslimer, 80.000 donautyskere, 60.000 jøder, 50.000 montenegrinere, 30.000
slovenere og 15.000 sigøjnere. De fleste af disse blev myrdet af andre folk fra
Jugoslavien.

Efter krigens afslutning blev monarkiet afskaffet og Kongeriget Jugoslavien blev
afløst af et kommunistisk diktatur, Den socialistiske føderale republik
Jugoslavien. Yderligere tre folk blev anerkendt som nationer, makedoniere,
montenegrinere og senere også muslimer. I januar 1946 fik Jugoslavien en ny
forfatning, som var en kopi af Sovjetunionens forfatning fra 1936. I begyndelsen
havde landet en femårsplan, og der blev igangsat en kollektivisering af
jordbruget. Presse- og ytringsfrihed blev afskaffet og forbudt, og det hemmelige
politi (UDBA, Uprava Državne Bezbednosti) slog hårdt ned på al serbisk og
kroatisk nationalisme.

I anden halvdel af 1960'erne blev den politiske undertrykkelse i Jugoslavien
lettet en del i Kroatien i det, som refereres til som "det kroatiske forår". I
marts-april undertegnede 180 kroater et opråb, hvor de krævede, at kroatisk
skulle blive officielt sprog i Kroatien i stedet for serbokroatisk. Inden for
det kroatiske kommunistparti var der interne modsætninger mellem dem, som ville
fremme Jugoslavien, og dem, som ville beskytte kroatiske kultur og sprog.
Lederen for kommunistpartiet i Kroatien, Savka Dabčević-Kučar, krævede et
selvstændigt Kroatien inden for rammen af det socialistiske Jugoslavien. Andre
krævede egen valuta, egen hær, eget medlemskab i FN for Kroatien og mere. En
påstand, som stadig blev gentaget, var, at Kroatien blev udplyndret ved, at
områdets indbetalinger til statskassen var større end det, Kroatien fik tilbage.

Præsident Tito tog dette alvorligt og erklærede i en radiotale den 2. december
1971, at det kroatiske kommunistparti havde mistet kontrollen og måtte afsættes.
Politiet slog til mod alle demonstrationer, og mange mennesker blev arresterede.
I udrensningen af det kroatiske kommunistparti blev 50.000 mennesker fjernet,
mange blev stillet for retten og dømt til fængselsstraffe, blandt andet Franjo
Tuđman og Stjepan Mesić, som senere, i 1990'erne, blev præsidenter i Kroatien.

På denne tid dannede udvandrede kroater radikale Ustaše-celler i Vesteuropa, som
planlagde og forsøgte at gennemføre guerillaaktioner i Jugoslavien, men de blev
stort set slået tilbage.

I 1974 fik Jugoslavien en ny forfatning, som til vis grad skulle åbne for
decentralisering. De vigtigste forandringer var, at Vojvodina og Kosovo blev
selvstyrende provinser med hver sin repræsentant i præsidentrådet. Ordfører i
præsidentrådet var Tito, men efter hans død skulle denne post rotere således, at
medlemmer i rådet blev præsidentrådets ordfører for et år ad gangen.

Da Tito døde i 1980, havde Jugoslavien store problemer med økonomien, voksende
arbejdsløshed, høj inflation og voksende udenlandsgæld. Et lys i mørket var
turistindustrien i Kroatien, som skaffede store summer af tyske mark. I
1980-erne kom 2-3 millioner tyske turister til Kroatien årligt.

I 1990 blev de første frie valg afholdt. En folkebevægelse kaldet Den kroatiske
demokratiske union (HDZ) vandt med relativt knap margin over det reformerede
kommunistparti, Parti for demokratisk ændring (SDP), ledet af Franjo Tuđman
(tidligere general i Titos partisanbevægelse), og Ivica Račan (tidligere
præsident for Kroatiens forbund af kommunister(SKH). Imidlertid gjorde Kroatiens
system med "først-til-posten" det muligt for Tuđman at danne regering nærmest
selvstændigt. Partiets hensigt var at sikre uafhængighed for Kroatiæn, det
modsatte af hvad, de etniske serbere i republikken ønskede, og den officielle
politik i Beograd. Den voksende polarisering af det politiske klima eskalerede
snart til fuldstændig adskillelse mellem de to nationer og endda til sekterisk
vold.

Sommeren 1990 gjorde serbere i bjergområderne oprør og dannede en ny enhed, den
såkaldte Selvstyrende region af Serbisk Krajina, senere Den Serbiske Republik
Krajina, men ingen af dem blev anerkendt af andre nationer. Alle aktioner fra
kroatisk politi blev forhindrede af den jugoslaviske hær, som da bestod af en
høj andel serbere. Konflikten kulminerede i direkte aktioner, hvor serberne
blokkerede vejene til turistmål til Dalmatien.

Civilbefolkningen flygtede fra konfliktområderne. Flere tusinde kroater flygtede
fra bosniske og serbiske grænseområder, mens tusinder af serbere flyttede til
dem. Flere steder blev mange tvunget til at flygte af den jugoslaviske hær i
noget, som karakteriseres som etnisk udrensning. Også i modsat retning blev
serbere i kroatisk dominerede områder tvunget væk.

Grænsebyen Vukovar blev belejret i tre måneder, slaget om Vukovar, hvor det
meste af byen blev ødelagt og flertallet tvunget til at flygte. Byen blev
erobret af serbiske styrker den 18. november 1991, og omfattende massakrer på
civilbefolkningen skete, således Vukovar-massakren. En påfølgende FN-støttet
våbenhvile fulgte. Den jugoslaviske hær trak sig ud af Kroatien og ind i
Bosnien-Hercegovina, hvor en cyklus af spænding eskalerede:, Bosnien-krigen, var
klar til at begynde. I løbet af 1992 og 1993 modtog Kroatien skønsvis 700.000
flygtninge fra Bosnien, hovedsagelig bosniske muslimer.

Væbnet konflikt i Kroatien forblev tilbagevendende og i mindre skala indtil
1995. Tidligt i august begyndte Kroatien "Operation Storm" (kroatisk Operacija
Oluja), som var en stor kroatisk militær offensiv for at tilbagevinde store
områder i det centrale Kroatien holdt af kroatienserbiske styrker. Det kroatiske
angreb genvandt hurtigt de meste af områderne fra Republikken serbisk Krajina,
hvilket førte til en masseflugt af den serbiske befolkning. Skønsvis
90.000-350.000 serbere flygtede. Et resultat af denne krig var Daytonaftalen,
som officielt gjorde ende på Bosnien-krigen. En fredfyldt integrering af de
tilbageværende serbisk-kontrollerede områder i det østlige Slavonien blev
fuldført i 1998 under overopsyn af FN. Flertallet af de serbere, som flygtede
fra tidligere Krajina, er ikke vendt tilbage af frygt for gengældelser.

Fra en økonomisk synsvinkel gik Kroatien (som resten af Jugoslavien) en alvorlig
økonomisk depression. Præsident Tuđman tog initiativ til en privatiseringsproces
og afnationalisering i Kroatien, men den var langt fra gennemsigtig og helt
lovlig. Den nye regerings juridiske system arbejdede langsomt og lidet
effektivt. I den større sammenhæng inden for Jugoslavien-krigene opstod en række
hændelser, som er kendt i Kroatien som "privatiseringstyveriet»" (kroatisk
privatizacijska pljačka). Nepotisme (at begundstige egen slægt) var omfattende
og i løbet af denne periode fik mange med indflydelse "købt" statsejendom og
selskaber til ekstremt lave priser. Det var lukrativt for nogen få, men fremmede
konkurser og arbejdsløshed for de mange. Den vilde og ukontrollerede
kapitalisme, som Tuđman satte i gang, har ført til mere end 400.000 arbejdsløse
og et betydelig fald i landets bruttonationalprodukt. Dette er problemer, som
Kroatien fortsat lider under.

Kroatiens moderne historie begyndte i 1990, da nationen ændrede politisk og
økonomisk system foruden at opnå uafhængighed fra Jugoslavien i 1991.

Ved afslutningen af krigen begyndte Franjo Tuđmans regering at miste
popularitet, blandt andet for dets engagement i den tvivlsomme
privatiseringsproces i begyndelsen af 1990'erne. I 1995 vandt oppositionen
overraskende i hovedstaden Zagreb, hvilket førte til Zagreb-krisen, da Tuđman
nægtede at acceptere resultatet.

Kroatien blev medlem af Europarådet den 6. november 1996. De to næste år var
prægede af at genoprette økonomien efter krigen. Den tilbageværende del af
"Krajina" forhandlede sig til en fredelig reintegrering med den kroatiske
regering. Erdut-aftalen underlagde området FNs administration, men det blev
formelt reintegreret med Kroatien den 15. januar 1998.

Tuđman døde i 1999, og ved parlamentsvalgene der efter blev den nationalistiske
regering erstattet af en sammenslutning af centrum og venstre med Ivica Račan
som statsminister. På samme tid blev præsidentvalget afholdt og vundet af den
moderate Stjepan Mesić. Račans regering ændret grundloven fra et præsidentsystem
til et parlamentarisk system, overførte magt fra præsidenten og til parlamentet
og statsministeren. Den ny regering startede også flere større byggeprojekter,
blandt andet et statsstøttet boligprojekt og byggeriet af den vigtige motorvej
mellem Zagreb og Split.

Nationen kom sig igen fra en mild nedgangskonjunktur i 1998 og 1999 og fik en
mærkbar økonomisk vækst i de påfølgende år. Arbejdsløsheden steg fortsat frem
til 2001, da den endelig begyndte at falde. Med mange flygtninge, som kom
tilbage, voksede behovet for flere boliger. Račanregeringen har ofte fået ros
for at have bragt Kroatien ud af den delvis isolation fra Tuđmans tid. Nationen
blev medlem af WTO den 30. november 2000, og landet søgte om at blive medlem af
Den europæiske union (EU) i februar 2003.

I slutningen af 2003 blev nye parlamentsvalg afholdt, og et reformeret Kroatisk
bondeparti (HDZ) vandt under lederskab af Ivo Sanader, som blev statsminister. I
2004 accepterede og anbefalede Europa-Kommissionen, at forhandlinger om
medlemskab for Kroatien kunne begynde. Kommissionens rapport beskrev Kroatien
som et moderne demokratisk samfund med en ansvarsfuld økonomi.

Den 22. januar 2016 fik Kroatien en ny regering bestående af det konservative
Demokratiske Union (HDZ) og reformpartiet Most (dansk: Broen). og med den
49-årige Tihomir Oreskovic som statsminister. De to partier var efter
parlamentsvalget i december 2015 blevet henholdsvis Kroatiens største og
tredjestørste parti. Den nye regerings mål at få bremset stigningen i den
offentlige gæld, at få nedbragt arbejdsløsheden og at få fremmet den begyndende
økonomiske fremgang. Underskuddet på statsfinanserne var omkring 5 % af
bruttonationalproduktet (BNP) ved regeringens tiltræden. Målet var at bringe den
ned under 3 % i overensstemmelse med EU's krav.

Kroatiens præsident er statschef og øverstbefalende og vælges for fem år.
Præsidenten udser statsministeren med parlamentets tilslutning og har tillige en
vis indflydelse på udenrigspolitiken.

Kroatiens parlament (sabor) består af et kammer med 160 medlemmer valgte for
fire år. Parlamentet sammentræder fra 15. januar til 15. juli samt mellem 15.
september og 15. december. Regeringen (vlada), som ledes af statsministeren,
består af 2 vicestatsministre og 14 ministre.

Kroatien er siden 2000 medlem i Partnerskab for fred (PFF). Den 17. oktober 2007
valgtes Kroatien som et af de ikke-permanente medlemmer af FN's sikkerhedsråd
for perioden 2008-2009.

Under Nato-topmødet i Bukarest den 3. april 2008 fik Kroatien en officiel
indbydelse til at komme med i NATO og siden den 1. april 2009 er landet medlem i
forsvarsalliancen.

I 2003 søgte Kroatien medlemskab i EU. Landet fik status som kandidatland i 2004
og har gennemført flere reformer for at tilpasse sin økonomi til EUs. EU var
længe tøvende med at videreudvikle kandidaturet til et eventuelt fuldt
medlemskab, efter som Kroatien ifølge EU længe var uvillig til at udlevere
generalen Ante Gotovina, som da mistænktes for krigsforbrydelser begåede under
Kroatiens selvstændighedskrig (1991-1995). I 2005 kunne Kroatien begynde at
forhandle om medlemskab, da EU nu anså, at Kroatien samarbejdede fuldt ud med
det internationale krigsforbrydertribunal i Haag. Beslutningen foranledigedes
af, at spansk politi (efter et tip fra den kroatiske efterretningstjeneste)
kunne arrestere Ante Gotovina på De Kanariske Øer og overgive ham til det
internationale krigsforbrydertribunal i Haag. Kroatien håbede at afslutte
medlemsforhandlingerne i 2009 og at blive optaget som unionens 28. medlem i
2010. I december 2008 nedlagde Slovenien imidlertid veto mod at åbne ti kapitler
i medlemsforhandlingerne på grund af en pågående grænsetvist. Blokeringen
ophævedes i efteråret 2009, og forhandlingerne genoptoges den 2. oktober 2009.
Den 30. juni 2011 afsluttede Kroatien det 35. forhandlingskapitel med EU, og
efter en ratificeringsproces i de andre medlemslande optoges landet som unionens
28. medlem den 1. juli 2013.

Kroatien er inddelt 21 distrikter (Kroatisk: županija), hovedstadsområdet regnes
som et eget distrikt.

Området har et subtropisk klima med milde vintre, vinterregn, maki og skov, og
er et populært turistområde.

I årene 1000-1797 hørte området under Kongeriget Lombardiet-Venetien, derefter
under Østrig-Ungarn til 1919. Italien fik i 1915 løfte om at få den nordlige
Dalmatien, men måtte nøjes med området omkring Zara (nu Zadar). Ved
forhandlingerne i 1941 om Jugoslaviens deling, fik Italien det nordlige
Dalmatien, men i 1945 blev hele Dalmatien jugoslavisk.

Istrien (på kroatisk Istra) er den region i Kroatien, hvor der kommer flest
turister. Istrien var en del af Romerriget, som man også kan se på bygningerne.
I den sydligste by, Pula, er der en romersk arena af samme type som Colosseum.
Arenaen er den næststørste i Europa. Istrien er kendt for flot natur, rent vand,
varme somre og delfiner.

Kroatiens udenrigshandel er rettet mod EU, og derfor påvirkes landets økonomi af
udviklingen i lande som Sverige, Nederlandene og Italien. Landets BNP per
indbygger skønnedes (købekraftsjusteret) 2007 til cirka 15.500 USA-dollars
(verdengennemsnit ligger på 10.000 USA-dollars).

Kroatien er, efter Slovenien, det mest formuende land blandt de stater, som
tidligere udgjorde Jugoslavien. I slutningen af 1980'erne begyndte i og med
kommunismens fald en økonomisk overgang. Kroatien havde en fordelagtig
beliggenhed men ramtes hårdt af afindustrialisering og krig. De største
problemer for landet i dag er en relativt stor arbejdsløshed (11,2 % i 2006) og
langsomme reformer. Specielt alvorlige faktorer er retssystemet og den
offentlige administration, som begge er forældede og ineffektive.

Under de seneste år har Kroatien anvendt mange milliarder kroner på at udbygge
landets motorvejsnet og dermed forbinde alle dele af Kroatien. Motorvejene er
afgiftsbelagte. Tunnellerne Grič og Brinje ansås at være blandt de sikreste og
mest moderne i Europa i 2007. Den kroatiske regering har tilkendegivet, at man
også fremover vil investere i infrastrukturen, da den anses at udgøre en vigtig
del i landets økonomiske genopbygning. Vejbyggeriet skaber arbejdspladser
samtidig, som landet kan regne med udenlandske investeringer, efter som mange
internationale virksomheder er beroende af en god infrastruktur. Desuden er
mange af de hundrede tusinder turister, som årligt besøger Kroatien, bilkørende,
og trafikforstyrrelser var tidligere snarere en regel end en undtagelse. Mindre
veje har fortsat en lavere standard end i Vesteuropa. Men også her vil landets
regering investere penge for at yderligere højne kvaliteten. Efter
selvstændigheden har vejbyggeriet fået et opsving, og i 2005 færdiggjordes
motorvejen (uofficielt kaldet "Dalmatina") mellem hovedstaden Zagreb og landets
næststørste by Split i det sydlige Kroatien. Dermed forkortedes rejsetiden fra
cirka 8-9 timer til 4 timer. Ved indvielsen tilkendegav regeringen, at en
30-årig drøm var gået i opfyldelse og man at planlagde at forlænge motorvägen
til Dubrovnik i det sydligste Kroatien. Under år 2007 påbegyndtes byggeriet af
Pelješac-broen, som vil forbinde fastlandet og halvøen Pelješac. Den skulle stå
færdig inden for fire år og da være Europas 18. længste bro.

De fleste motorveje vedligeholdes af det statsejeda foretagende Hrvatske
autoceste d.d. (Kroatiske motorveje AS).

Banestandarden i Kroatien er relativt god, men jernbanenettet har behov for
modernisering. Jernbanenettet byggedes i perioden, hvor Kroatien ingik i
statsdannelsen Østrig-Ungarn og kroatiske byer var da snarere forbundne med Wien
og Budapest end indbyrdes. Denne struktur fandtes delvist bevaret selv, da
landet var en del i Jugoslavien, men de dele, som forbandt med det øvrige
Jugoslavien, prioriteredes. Blandt andet gennemførtes elektricificeringer i
1960- og 1970-erne, hvilke skulle sammenbinde med blandt andet Jugoslaviens
daværende hovedstad Beograd. Togenes standard varierer, efter som et antal nyere
tog indkøbtes de senere år og et antal ældre blev renoverede. Dog er fortsat
flere vogne gamle. Et typisk træk ved de elektrificerede linjer er ellokomotiver
af svensk type, som er byggede i Zagreb på licens fra det svenske ASEA. Den
kroatiske regering har erklæret, at man nu planlægger at satse på jernbanenettet
og gøre det muligt for højhastighedstog at trafikere flere linjer. Under år 2007
påbegyndtes moderniseringen af strækningen mellem Kroatiens største havneby
Rijeka, hovedstaden Zagreb og den ungarske grænse, hvilket vil formindske
rejsetiden mellem disse byer betydeligt. Byggeriet skulle være afsluttet i 2013
og koste cirka 20 milliarder kroner.

Togtrafikken forvaltes fortrinsvist af virksomheden Hrvatske željeznice d.o.o.
(Kroatiske jernbaner AS).

Skibsfarten har stor betydning for Kroatien, som har flere store havne. De
vigtigste havne ligger i Omišalj, Ploče, Rijeka, Šibenik, Dubrovnik, Dugi Rat,
Pula, Split og Zadar. Kroatien har 66 beboede øer ud for sin kyst, hvilket
betyder, at der findes et stort antal lokale færgeforbindelser.

Kroatiens handelsflåde består af totalt 73 skibe. Nogle af landets største
skibsværfter er Uljanik, i Pula, och Viktor Lenac og 3. maj, i Rijeka.

Kroatiens statsejede flyselskab hedder Croatia Airlines. Flyselskabet oprettedes
den 7. august 1989 og hed da Zagal (Zagreb Airlines). Da Kroatien blev
selvstændigt i 1991, byttede selskabet navn til Croatia Airlines. Croatia
Airlines har en ung og moderne flyflåde, som omfatter 11 flyvemaskiner af
modellerne Airbus 320, Airbus 319 og ATR 42. I 2007 bestilte selskabet fire
moderne flyvemaskiner af modellen Bombardier Q400. Croatia Airlines er medlem i
IATA, AEA og Star Alliance. Selskabet har i de seneste år set en stærk stigning
i antallet af rejsende, og i 2005 transporterede Croatia Airlines 1.555.033
rejsende til forskellige destinationer i Kroatien og resten af verden.

I de senere år har andre aktører (blandt andre Ryanair) meldt sig på det
kroatiske marked og tilbyder lavprisflyrejser til Kroatien.

Internationale flyvepladser er Zagrebs internationale flyveplads, Splits
flyveplads, Dubrovniks flyveplads, Pulas flyveplads, Rijekas flyveplads, Zadars
flyveplads og Osijeks flyveplads.

Det statslige fjernsyn (HRT) driver to nationale kanaler samt en international
kanal via satellit og har også seks regionale tv-centre. Der findes to
privatejede landsomfattende TV-kanaler og omkring 15 regionale. Der findes tre
statsligt ejede og to private landsomfattende radiokanaler og en række
forskellige såvel statslige som private regionala radiokanaler.

Det største dagblad i Kroatien er 24sata med et oplag på 163.505 dagsaviser
(2009). Andra dagstidningar är Jutarnji list och Večernji list.

Den almene skolepligt gælder fra 6 eller 7 til 14 eller 15 år. Grundskolen er
obligatorisk og bekostes helt af staten. Grundskolen er inddelt i to stadier. I
1-4 klasse undervises hver klasse af en lærer, som underviser i alle fag.
Fagene, som indgår, er kroatisk, matematik, visuel kunst og natur- og
samfundskundskab. Fra 5-8 klasse undervises hvert fag af en faglærer, og de fag,
som tilkommer, er historie, geografi, biologi, fysik, kemi, med mere.

Mellemskolen er endnu en frivillig skoleform. Mellemskolen er inddelt i
gymnasium og fagskole, og begge er under fire år.

Kroatien har syv universiteter, fordelte på byerna Zagreb, Rijeka, Osijek,
Split, Zadar, Dubrovnik og Pula. Kroatien har deltaget og er begyndt at tilpassa
sit højere skolevæsen efter Bolognaprocessen, som er i fuldt brug siden 2010.

Kroatiens kultur baseres på en 1300 år lang historie, under hvilken landet har
fået mange monumenter og byder, hvilke har givet et stort antal fremstående
individer. Landet har også syv eksempler på UNESCOs Verdensarvsliste og otte
nationalparker. Kroatien regnes undertiden som et centraleuropæisk land på grund
af sin kulturelle og historiske tiknytning til landene i Centraleuropa. Kroatien
tilhørte den centraleuropæiske statsdannelse Habsburg (senere Østrig-Ungarn)
under flere århundreder inden, at landet i 1918 tvangsindlemmedes i den da
nydannede statsdannelse "Serbernes, kroaternes og slovenernes kongerige" (senere
kaldet Jugoslavien = Syd-Slavien). Den kroatiske kultur kan på grund af disse
historiske kendsgerninger betegnes som "centraleuropæisk" og kroaterne anser sig
selv for at tilhøre den vestlige kulturelle sfære. En uafhængig
Gallupundersøgelse lavet i september og oktober 2008 viste, at en majoritet af
kroaterne (60 %) ikke identificerede sig med regionen Balkan. Andre lande
betragter dog ofte Kroatien som en del af Balkan og ofte som en del af det
tidligere Jugoslavien.[Kilde mangler]

Tre nobelpristagere kommer fra Kroatien, plus et stort antal opfindere.
Slavoljub Eduard Penkala reservoarpennans opfinder, kom fra Kroatien og virkede
i Zagreb.

Halskläder har stærke bånd til Kroatien, idet slipset (kravata) ifølge legenden
blev opfundet der. Landet har også en lang tradition for musikere, artister og
forfattere.

Også traditionen at spille instrumentet gusle, hvilket er et typisk instrument
for Balkanlandene, antyder en kulturel samhørighed. Kendte musikere er Oliver
Dragojević, Gibonni, Tony Cetinski, Nina Badrić og Ivana Banfić.

Den kroatiske rockmusik var særlig fremgangsrig under den så kaldte kroatiske
Nye Bølge (Novi Val), som varede fra slutningen af 1970-erne og omtrent ti år
frem. Band, som tilhørte denne tid, er blandt andre Azra, Haustor, Film,
Buldožer og Paraf. Efter, at den nye bølge var ebbet ud i 1980-erne, dukkede der
nye bands som Daleka Obala, Majke og Laufer op. Disse bands spillede musik som
både var inspireret af den Nye Bølge så vel som af ældre vestlige rockbands som
Black Sabbath og Led Zeppelin. Let 3 og KUD Idijoti er to fremtrædende bands
kendte for så vel sin musik som for sine interessante og ofte kontroversielle
optrædender og kunstnumre. Hårdrocksbandet Osmi Putnik fra Split har været
fremgangsrige både i Kroatien og i de andre eksjugoslaviske republikker.
Surfrockbandet The Bambi Molesters fra Sisak er blevet omtalt uden for landets
grænser og er blevet kaldt et af de bedste bands i verden i sin genre. Det
alternative rock/metal-bandet Father var fremgangsrige med sin første plade
Inspirita i bland andet Storbritannien og har tillige turneret med bands som
Korn, Anthrax og Apocalyptica.

Klapa er en gren af den kroatiske folkemusik. Ordet kommer fra kroatisk og kan
oversættes med ”slæng eller gruppe af venner”. Musikformen er a cappella og
således uden instrumenter. Dog kan der forekomme akkompagnement med mandolin
eller guitar. Musikformen er specielt populær i Dalmatien, hvor den årlige
Klapa-festival er blevet afholdt siden 1967, i den lilla havneby Omiš. Klapa
synges af såvel mandlige som kvindelige grupper og har ofte emner om kærlighed,
hav, vin, hjemland etc.

Den kroatiskæ arkitektur er påvirket af landets beliggenhed i Europa.
Kirkearkitekturen og profan arkitektur blander stiltræk fra Italien og Østrig
med andre former, som kommer fra den byzantinske eller slaviske verden. Inden
for arkitekturen er det måske især gotikken, renæssancen og barokken, som sat
sit præg på landet. Den genuint kroatiske arkitektur opstår med den førromanske
stil under fyrst Branimir. I det middelalderlige kroatiske kongerige på
800–1100-talet udsmykkedes kirker og klostre med et karakteristisk ornamentalt
mønster, det så kaldte kroatiske flettemønster.

Renæssancens vigtigste arkitekter og kunstnere i Kroatien var Juraj Dalmatinac,
Nikola Firentinac og Andrija Aleši. Disse arkitekter og kunstnere var
fortrinsvis virksomme langs med kysten og deltog i byggeriet af flere kirker og
offentlige bygninger. Den Gamle By i Dubrovnik har et stort antal interessante
bygninger, hvoraf Sponzapaladset har træk fra både gotikken og renæssancen.

Hovedstaden Zagreb er stærkt påvirket af modernismen, og i 1800-talet var det
Wiens secessionsstil, som gav inspiration, hvilket ses på blandt andet bygninger
som Villa Krauss. Arkitekten Hermann Bollé har været specielt toneangivende ved
udformningen af flere bygninger i Zagreb.

Langs med kysten i Istrien, Dalmatien og Primorje er maden inspireret af Italien
men tillavet på "kroatisk vis". Fisk, skaldyr, pasta og pizza står ofte på
menuen. Søaborre og languster, grillet og serveret med en citronskive er
populært på menuen lige som pljeskavica, som er en pandebøf laget af oksekød
blandet med pepperoni. "Buzzarra" er en tillavningsmetode, som passer for flere
slags skaldyr. Buzzara betyder helt enkelt, at hovedingrediensen er tillavet i
en fyldig sovs med vin, tomat, krydderier og urter. Undertiden kan man få blot
sovsen sammen med pasta.

Pašticada er en slags kødgryde, som visse beskriver som sødsur. Smagen bygger
på, at kødet får lov til at syde længe på lav temperatur sammen med blandt andet
vin og undertiden katrineblommer. Rižoto påminder om den italienske risotto, men
er ofte løsere i konsistensen og indeholder ikke altid ost. Rižoto er en
udmærket og billig frokostret, som normalt findes i et utal af billige varianter
(vegetarisk, skaldyr, husets etc.) på de fleste restauranter.

Inde i landet, hvor madkulturen er inspireret af Ungarn og Østrig, tager
kødretterne over. Stegt eller grillet kvægkød, lam og gris er almindeligt over
hele landet.

I Zagorje (regionen nord for Zagreb) er madkulturen inspireret af Østrig, og her
finder man også de bedste schnitzler i landet. Hovedstaden Zagreb har sin egen
specialitet, Zagrebački odrezak, som er en wienerschnitzel fyldt med skinke og
ost.

I Slavonien, en region i det østlige Kroatien, står det ungarske køkken for
krydrede paprikaretter og reelle gryderetter som gulaš. Maneštra er en populær
grøntsagssuppe, som oprindeligt kommer fra Istrien.

I Kroatien findes der også en del madretter, som oprindeligt stammer fra
Tyrkiet, og som via nabolandene Serbien og Bosnien-Hercegovina er kommet til
Kroatien, hvor de er blevet naturaliserede. Mest kendt er Ćevapčići, en slags
kødfarsruller som serveres med kartofler eller pommes frites, og burek som er et
luftigt smørdejsbrød, som fyldes med forskellige ingredienser så som kød, ost,
kartoffel eller æble.

Også desserter holder en meget høj standard. Kroatisk is (kroatisk: sladoled) er
en konkurrent til den italienske is, både hvad gælder smag og kvalitet.
Kremšnita er en vaniljekage, som oprindeligt kommer fra byen Samobor i nærheden
af Zagreb og kan nydes over hele Kroatien lige som štrudl, som er en æblekage,
der har sin oprindelse i Østrig.

Kroatien er en stor vinproducent og producerer mange forskellige slags vin af
varierende kvalitet. Dee mest kendte rødvine er Dingač, Plavac og Postup, som
alle fremstilles i den sydligste landsdel Dalmatien. Hvidvine fremstilles
overvejende i de nordlige dele af landet, og de mest kendte er Muscatel,
Malvazija, Kaštelet og Pošip.

Kroatien er ikke kun en stor vinproducent. Ølfremstillingen har også gamle aner.
De største ølmærker i Kroatien er Ožujsko og Karlovačko.

En af de almindeligste former for stærk sprit er rakija som er en slags
brændevin og forekommer i flere former med smag af blandt andet blommer og
pærer.

Kroatien råder over 8 nationalparker og derudover ti beskyttede naturparker. Alt
i alt er 450 områder, heraf 79 særreservater (botaniske, geomorfologiske,
ornitologiske, hav- og skovreservater) beskyttede. Områdernes areal på 5.846 km²
svarer til ca. 10 % af landets landareal.



https://da.wikipedia.org/wiki/Enghave_Station

Koordinater: 55°39′47.3″N 12°32′22″E﻿ / ﻿55.663139°N 12.53944°Ø﻿ / 55.663139;
12.53944

Enghave Station var en S-togs-station på Høje Taastrup-banen i København.
Stationen åbnede som Vesterfælledvej 1. december 1911 men skiftede navn til
Enghave 1. oktober 1923. Stationen fik S-togs-betjening 1. november 1934, da
S-banen blev forlænget fra København H til Valby. Fjerntogsperronerne blev
nedlagt 26. maj 1941 i forbindelse med anlæg af det 4. hovedspor mellem Enghave
og Valby.

På stationens sydlige side løber Vestbanen med fjernspor, mens der på den
nordlige side løber sporene til den nu nedlagte godsstation Station Hof, der
betjente bryggeriet Carlsberg. Disse spor er delvist fjernede og delvist
tilgroede. Der var nedgang til perronen fra Enghavevej og ad gangbro fra Sønder
Boulevard over spor 4 ned til perronen.

Efter at Carlsberg har nedlagt de fleste af bryggeriaktiviteterne i København,
bliver deres grund til en ny bydel. I den forbindelse blev Enghave Station
erstattet af en ny station et par hundrede meter mod vest, hvor Station Hof lå
tidligere. Den nye station, der fik navnet Carlsberg Station, erstattede Enghave
Station 3. juli 2016.



https://da.wikipedia.org/wiki/Kublai_Khan

Kublai Khan, Khubilai Khan eller "den sidste af de store khan" (23. september
1215 – 18. februar 1294) var en mongolsk, militær leder. Han var den femte
Khagan (Great Khan) af det Ikh Mongolske Uls (Mongolske Imperium). Han var khan
i perioden 1260–1294 af det Mongolske kejserdømme og grundlægger og kejser
(1279–1294) af det kinesiske Yuan-dynasti.

Han er den fjerde søn af Tolui dog den anden søn med Sorghaghtani Beki og er
barnebarn til Djengis Khan. Han efterfulgte sin bror Möngke i 1260, men blev
nødsaget til at at kriges og slå sin broder ihjel, under Toluid borgerkrigen,
der varede indtil 1260. Denne episode markerer begyndelsen til splittelsen i
imperiet. Kublais egentlige magt var begrænset til Kina og Mongoliet, men som
Khagan havde han selv indflydelse på Ilkhanate og i mindre grad også det
dahenværende Gyldne Horde-områderne. Hvis nogen talte det hele som Det Mongolske
Imperium ville hans rige strække sig fra Stillehavet til Det Sorte Hav og fra
Serbien til nutidens Afghanistan - en femtedel af verdens befolkede areal.

I 1271, etablerede Kublai Yuan-dynastiet, som herskede over det nuværende
Mongoliet, Kina, Korea og nogle tilstødende områder og blev antaget i rollen som
Kejseren af Kina. I 1279 havde Yuan magten bekæmpet den sidste modstand fra det
sydlige Song-dynastiet og Kublai blev den først ikke-Han Kejser der erobrede
hele Kina. Han var også den eneste mongolske Khan der vandt nye erobringer efter
1260.

Kublai var den fjerde søn af Tolui og den anden søn med Sorghaghtani Beki. Som
Kublais bedstefar Djengis Khan rådgav, valgte Sorghagtani en buddistisk kvinde
som barnepige, en som Kublai senere har hædret. På hans vej hjem after en
erobring af det Khwarizmanske Imperium, opførste Djengis Khan en ceremoni om
hans børnebørn Möngke og Kublai, efter deres første jagt i 1224 nær
Balkhasjsøen. Kublai var 9 år gammel og sammen med hans ældste broder, dræbte de
en kanin og en antilope. Hans bedstefar smurte fedt fra de dræbte dyr på Kublais
midterste finger, i overensstemmelse med en Mongolsk tradition.

Efter Mongol-Jin krigen, i 1236, gav Ögedei familien Tolui Hebei området
(vedhæftet med 80.000 husholdninger). Kublai modtog selv en ejendom, der
inkluderede 10.000 husholdninger. Men fordi Kublai var uerfaren, så tillod han
de lokale embedsmænd og tjenestemænd fri kontrol over området. Korruption blandt
hans tjenestemænd og en aggressiv skatte-forhøjelse forårsagede til et stort
antal bønder flygtede, det ledede til et fald i skatte-indtægter. Kublai skyndte
sig derfor til Hebei og beordrede en nye reformer. Sorghaghtani sendte nye
tjenestefolk afsted for at hjælpe ham og nye skatte lovgivninger var reviderede.
I takt og med tak til disse anstrengelser vendte mange af de folk der flygtede
tilbage.

Den mest fremtrædende og velsagtens den mest indflydelsesrige bestanddel af
Kublai Khans tidlige liv, var hans studerende og stærke tiltrækning til den
morderne kinesiske kultur. Kublai inviterede Haiyun, den førende buddistiske
munk i det nordlige Kina, til hans "hjem" i Mongoliet. Da han mødte Haiyun i
Karakorum i 1242, spurgte Kublai ham om filosofien bag budisme. Haiyun døbte
Kublais søn, som var født i 1243, Zhenjin ( Ægte guld på dansk ). Haiyun
introducerede og Kublai til den tidligere munk af Taoisme og nu buddistiske, Liu
Bingzhong. Liu var en sand kunstner, der både lavede malerier, kaligrafer, skrev
digte og poesi og matematiker. Han blev Kublais rådgiver da Haiyun vendte
tilbage til hans tempel i det nuværende Beijing. Kublai tilføjede hurtigt den
Shanxi skolede Zhao Bi til hans omgangskreds. Kublai ansatte folk med
forskellige etniske og nationalistiske baggrunde, fordi han var ivrig efter at
balancere den lokale og imperiets interesser.



https://da.wikipedia.org/wiki/Mark_Cavendish

Mark Cavendish (født 21. maj 1985) er en landevejscykelrytter fra øen Isle of
Man, som for tiden (2016) cykler for det Sydafrikanske ProTour-hold Team
Dimension Data for Qhubeka. Cavendish repræsenterer Storbritannien både i bane-
og landevejscykling og blev professionel i sidstnævnte gren i 2007. Han var
sammen med Sandy Casar den første som signerede UCI's anti-doping-kontrakt. Han
blev i 2011 verdensmester i linjeløbet ved VM i Danmark.

Mark Cavendish begyndte sin karriere som banerytter og var en del af det
britiske landshold. I 2005 vandt han sammen med Rob Hayles guld i parløb ved VM
i Los Angeles. I 2006 repræsenterede han Isle of Man ved Commonwealth Games i
Melbourne, hvor han vandt 20 km løbe på bane. I 2008 var han tilbage på banen og
vandt VM i parløb sammen med Bradley Wiggins, ved OL i Beijing deltog de i samme
disciplin, men sluttede uden medalje.

Cavendish var den næstyngste på T-Mobile Teams hold dette år, og blandt de aller
yngste i hele Pro Touren. Til trods for sin unge alder havde Cavendish en række
gode resultater i 2007. Hans største sejre i denne sæson var etapesejrene i
Katalonien Rundt og Eneco Tour. Med sejren i Eneco Tour fik Cavendish sin 8.
sejr for året, og han kom dermed op på ligeså mange sejre som Robbie McEwen
havde i sin første prosæson. Dette var et af hans mål før 2007-sæsonen, og efter
at han klarede dette justerede han målet til 11 sejre, ligeså mange som
Alessandro Petacchi havde i sit første år.

Mark Cavendish deltog for første gang i Tour de France i 2007, men udgik under
den 8. etape p.g.a eftervirkninger af flere styrt på de tidligere etaper.
Desuden var det planlagt at Cavendish skulle stå af løbet i Alperne.

I Giro d'Italia vandt han 3 etaper, hvor en var holdløbet. Mark Cavendish vinder
2., 3., 10., 11.,19. og 21. etape af Tour de France. Mark Cavendish vinder også
klassikeren Milano-Sanremo.

Mark Cavendish vinder 5., 6., 11., 18 og 20 etape af Tour de France. Mark
Cavendish vinder holdstidskørslen, 12., 13. og 18. etape i Vuelta Espana og
pointtrøjen.

Giro de Italia vinder af 10. og 12. etape. Tour de France vinder af 5, 7, 11, 15
& 21. etape. Samlet vinder af den grønne point trøje. Verdensmester (linjeløb)
Tour of Britain 2011 vinder af 1. etape og etape 8b.



https://da.wikipedia.org/wiki/Finland

Finland (finsk: Suomi; svensk: Finland), officielt Republikken Finland (finsk:
Suomen tasavalta, svensk: Republiken Finland) er et nordisk land i Nordeuropa
afgrænset af Østersøen mod sydvest, Finske Bugt mod sydøst og den Botniske Bugt
mod vest. Sverige, Norge og Rusland har landegrænse med Finland.

Der bor omkring 5,5 millioner i Finland (juli 2016); de fleste i den sydlige del
af landet. Arealmæssigt er det Europas niendestørste med 338.445km2, og det er
det land i EU med den laveste befolkningstæthed med ca. 16 indbyggere pr. km2
Finland er en parlamentarisk republik med centraladministrationen baseret i
hovedstaden Helsinki og lokalt styre i 317 kommuner (2015). Omkring en million
mennesker bor i Helsinki-området (som omfatter Helsinki, Espoo, Kauniainen og
Vantaa), og en tredjedel af landets BNI bliver produceret her. Andre større byer
er Tampere, Turku, Oulu, Jyväskylä, Lahti og Kuopio.

Finland var en del af Sverige og 1809-1917 et storfyrstedømme i det Russiske
Kejserrige. Den finske uafhængighedserklæring fra Rusland i 1917 blev fulgt af
den finske borgerkrig, hvor den venstreorienterede part blev besejret med hjælp
fra det Tyskland. Under anden verdenskrig var der tre konflikter med finsk
deltagelse: Vinterkrigen (1939-1940), Fortsættelseskrigen (1941-1944) og
Laplandskrigen (1944-1945). Efter krigen gik Finland ind i de Forenede Nationer
i 1955, OECD i 1969, den Europæiske Union i 1995 og var med i eurozonen fra
starten i 1999.

Finland blev industrialiseret relativt sent og var i store træk et landbrugsland
til 1950'erne. Derpå kom der en meget hurtig økonomisk udvikling. Landet
etablerede en stærk velfærdsstat og fandt en balance mellem øst og vest i den
globale økonomi og politiske situation. Finland vurderes til at have et af de
bedste uddannelsessystemer i Europa, verdens bedste demokrati, og landet regnes
i mange undersøgelser blandt de allerbedste i verden at leve i.

To runestene er blandt de første dokumentationer af navnet Finland. I Uppland i
Sverige findes en sten (U 582) med inskriptionen "finlonti", og på Gotland
findes (G 319) med inskriptionen "finlandi". Den stammer fra det 13. århundrede.

Oprindelsen til navnet Suomi (finsk for Finland) er usikker, men den kan være
det protobaltiske ord "*zeme", der betyder "land". Ud over de sprog, der er
tætbeslægtede med finsk (de østersøfinske sprog), bruges dette ord også i de
baltiske sprog lettisk og litauisk. Alternativt er det indoeuropæiske ord
"*gʰm-on", der betyder "menneske" (jf. gotisk "guma" og latin "homo"), blevet
foreslået via et lån som "*ćoma". Ordet henviste oprindeligt kun til provinsen
Egentliga Finland og senere til den nordlige kyst af Den Finske Bugt, hvor
nordlige områder som Österbotten ikke hørte med så sent som i det 18.
århundrede. Tidligere teorier foreslog en afledning fra "suomaa" (lavmoseland)
eller "suoniemi" (lavmosenæs), og paralleller til "saame" (samerfolket i det
nordlige Finland) eller "Häme" (et finsk folk og en provins) blev foreslået, men
disse teorier anses nu for at være gendrevet.

Ifølge arkæologiske fund blev det område, der nu kendes som Finland, beboet
senest omkring 8500 f.Kr. i stenalderen, da isen trak sig tilbage efter den
sidste istid. De genstande, der er fundet efter disse første bosættere, har
samme karakteristiske træk som tilsvarende genstande fundet i Estland, Rusland
og Norge. De tidligste beboere var jægere og samlere, der brugte stenredskaber.
De første eksempler på potteskår stammer fra 5200 f.Kr., hvor den kamkeramiske
kultur var ved at blive indledt. Begyndelsen på enkeltgravskulturen i de
sydlige, kystnære dele af Finland mellem 3000 og 2500 f.Kr. kan have faldet
sammen med begyndelsen på landbrug. Også efter landbrugets indførelse fortsatte
jagt og fiskeri med at vigtige i en periode med langsomt øget velstand.

Bronzealderen (1500 – 500 f.Kr.) og jernalderen (500 f.Kr. – 1200 e.Kr.) var
karakteriseret ved ret sporadisk kontakt med andre kulturer i det
fennoskandinaviske område og Østersøregionen. Der er ikke enighed om, hvornår
der første gang blev talt uralske og indoeuropæiske sprog i det, der nu er
Finland. I løbet af det første årtusind efter vor tidsregning blev et tidligt
finsk talt i hvert fald i landbrugsbosættelser i det sydlige Finland, mens
samisk var sproget, der blev talt i størstedelen af resten af området.

Kong Erik Eriksson var formodentlig den første af de svenske konger, der fra
midten af det 12. til midten af det 13. århundrede sikrede Sverige
overherredømmet over hele Finland. Det skete i forbindelse med de nordiske
korstog, hvor de kristne konger i specielt Danmark og Sverige sammen med tyske
fyrster søgte at udbrede kristendommen til de hedenske stammer i Østersøegnene.
I århundrederne herefter slog en del svenskere sig ned, især i kystområderne af
landet, og svensk blev det dominerende sprog i overklassen, i administrationen
og i uddannelsesvæsenet; finsk var primært et sprog brugt af bønderne,
gejstligheden og de lokale domstole i de områder, der primært var beboet af
finner.

Under reformationen konverterede finnerne efterhånden til lutheranismen efter
den svenske konges konvertering. I det 16. århundrede udgav Mikael Agricola det
første trykte værk på finsk. Det første universitet i landet, Det kongelige
Akademi i Turku, blev etableret i 1640. Finland blev ramt af en voldsom
hungersnød 1696-97, hvorunder omkring en tredjedel af landets befolkning omkom.
I det 18. århundrede lå Sverige ofte i krig med Rusland, og det førte til, at
Finland i to omgange blev besat af russiske styrker. Disse to perioder kendes
som henholdsvis den Stora ofreden (1714-21) og den Lilla ofreden (1742-43). I
denne periode var "Finland" betegnelsen for området mellem den Botniske Bugt og
Rusland.

I begyndelsen af det 19. århundrede kom Sverige og Rusland igen i krig med
hinanden i det, der kendes som den finske krig (1808-09). Denne gang sejrede
russerne, og Finland blev erobret af zar Alexander 1. Landet blev derpå et
selvstyrende storfyrstendømme i personalunion med det russiske imperium. I 1811
indlemmede Alexander også den russiske provins Vyborg i Finland. Landet fik i
høj grad lov til at passe sig selv, hvilket – i tråd med de nationalistiske
strømninger over hele Europa – gav plads til en finsk national forståelse, især
fra omkring 1860, hvor det finske sprog efterhånden blev det dominerende.
Udgivelsen af det finske nationale epos Kalevala (1835) medvirkede til dette, og
i løbet af århundredet blev svensk afløst af finsk også i administrationen, selv
om det først var i 1892, at finsk blev ligestillet med svensk ved domstolene.
Landet fik også egne frimærker og møntfod, den finske mark (fra 1860).

En ny hungersnød i 1866-68 kostede omkring 15% af den finske befolkning livet.
Det førte til mindskede økonomiske krav fra det russiske overherredømme samt
forøgede investeringer i landet fra Rusland, og snart voksede Finlands økonomi
voldsomt. Alligevel var BNI per indbygger under en tredjedel af den, der fandtes
i Storbritannien på samme tid.

I 1906 blev der indført almindelig valgret i storfyrstendømmet Finland.
Efterhånden blev forholdet mellem Finland og Rusland spændt, da den russiske
regering forberedte skridt til at indskrænke finnernes autonomi. Således var
folkestyret i praksis meningsløst, idet zaren skulle godkende alle love, som var
vedtaget af det finske parlament. Der blev derfor skabt grobund for
uafhængighedsønsker blandt radikale liberalister og socialister.

Efter Februarrevolutionen i Rusland blev Finlands position som en del af det
russiske imperium et emne for diskussion, især i Socialdemokratiet i Rusland.
Mens det var klart, at zaren var overhoved for Rusland, var det mindre oplagt,
hvem der egentlig kunne siges at stå i spidsen for Finland efter revolutionen.
Parlamentet, som havde socialdemokratisk ledelse vedtog den såkaldte
Magtbeføjelseslov, som gav den afgørende autoritet til parlamentet. Dette blev
afvist af den russiske provisoriske regering og af højrefløjspartierne i
Finland. Den provisoriske regering opløste det finske parlament med magt,
hvilket socialdemokraterne betragtede som ulovligt, idet retten til at gøre
sådan var fjernet fra russerne ved Magtbeføjelsesloven.

Oktoberrevolutionen i Rusland ændredes situationen endnu en gang. Højrefløjen
vendte med ét rundt og begyndte at genoverveje deres beslutning om at blokere
for overførelsen af den højeste udøvende magt fra den russiske regering til
Finland, da radikale kommunister overtog magten i Rusland. Men for ikke at komme
til at se ud, som om de bøjede sig for den socialdemokratiske Magtbeføjelseslov
fra nogle måneder forinden, erklærede højrefløjen i stedet Finland selvstændigt
den 6. december 1917.

Det udløste i 1918 en kort og meget bitter borgerkrig, som prægede landet i
årene derefter. Krigen blev officielt indledt 27. januar ved to uafhængige
begivenheder. Regeringen påbegyndte en afvæbning af de russiske styrker i
Österbotten, og samtidig forsøgte socialdemokraterne at gennemføre et
regeringskup. I begge tilfælde blev der affyret skud, og ved kupforsøget
lykkedes det socialdemokraterne at få kontrol over det sydlige Finland og
Helsingfors, men den hidtidige højrefløjsregering (de hvide) fortsatte med at
holde gang i et parlament i eksil fra Vaasa. Denne situation satte gang i
borgerkrigen, hvorunder de hvide med støtte fra det tyske kejserrige sejrede
over de røde. Efter krigen blev titusinder af røde og mistænkte sympatisører
internerede i lejre, hvor tusinder døde ved henrettelse eller som følge af
underernæring eller sygdom. Et indædt social og politisk fjendskab blev herved
skabt mellem de røde og de hvide og vedblev at herske helt til efter
vinterkrigen. Borgerkrigen samt aktivistiske ekspeditioner til Sovjetunionen
betød desuden øgede spændinger i relation til den store nabo mod øst.

Efter en overgang med et monarki blev Finland en republik efter
præsidentmodellen med Kaarlo Juho Ståhlberg valgt som landets første præsident i
1919. Den finsk-russiske grænse blev fastslået ved Tartutraktaten i 1920 og
fulgte nogenlunde den historiske grænse, men gav Petsamo og områdets havne ved
Barentshavet til Finland, så landet kom til at ligge mellem Norge og Rusland.
Det finske demokrati undgik at blive genstand for et sovjetisk kup og overlevede
den antikommunistiske Lappobevægelse. Forholdet mellem Finland og Sovjetunionen
var spændt, og forbindelsen med Tyskland var heller ikke for god. Det finske
militær blev oplært i Frankrig i stedet, og forbindelserne til Sverige og resten
af Vesteuropa blev styrket.

I 1917 var befolkningstallet på 3 millioner. En landbrugsreform på kredit blev
gennemført efter borgerkrigen. Det førte til en stigning i den del af
befolkningen, der selv havde kapital. Omkring 70% af befolkningen var
beskæftiget i landbruget og 10% i industrien. De største eksportmarkeder var
Storbritannien og Tyskland.

Under anden verdenskrig var Finland allieret med aksemagterne, Nazityskland,
Italien og andre pro nazistiske stater som bl.a. Ungarn og Rumænien. Finland
kæmpede to gange mod Sovjetunionen: Første gang i vinterkrigen 1939-40, efter at
Sovjetunionen havde angrebet landet, og igen i fortsættelseskrigen i 1941-44 i
kølvandet på operation Barbarossa, i hvilken Nazityskland invaderede
Sovjetunionen. I 872 dage belejrede tyskerne Leningrad, Sovjetunionens
næststørste by. Belejringen af Leningrad resulterede i omkring en million døde
af byens befolkning. Finske tropper kontrollerede nogle områder omkring byen,
men nægtede selv at angribe eller lade tyskerne bruge disse områder som basis
for deres angreb; det er fortsat et kontroversielt emne, om de finske tropper
primært var behjælpelige med belejringen eller var modstræbende i dette. Efter
at have kæmpet mod en stor sovjetisk offensiv i juni-juli 1944 fik finnerne
våbenstilstand, men snart efter fulgte Laplandskrigen i 1944-45, hvor Finland
trængte tyske styrker ud af Nordfinland.

Traktaterne, der blev undertegnet med Sovjetunionen i 1947 og 1948, indeholdt
forpligtelser, begrænsninger og skadesudbedringer for Finland foruden flere
territoriale afgivelser, som allerede var begyndt med fredstraktaten i Moskva i
1940. Som et resultat af de to krige blev Finland tvunget til at afstå det meste
af Karelen, området omkring Salla og Petsamo, hvilket udgjorde omkring ti
procent af landets areal og tyve procent af dets industrielle kapacitet,
herunder havnene i Vyborg og Liinakhamari – sidstnævnte en isfri havn ved
Barentshavet. Næsten hele befolkningen i disse områder, omkring 400.000
mennesker, flygtede efter denne aftale. Finland undgik at blive besat af
Sovjetunionen og beholdt sin selvstændighed, men anden verdenskrig kostede
landet omkring 93.000 faldne soldater, hvilket i forhold til landets samlede
befolkning var det tredjehøjeste under krigen.

Finland nægtede at tage imod Marshall-hjælp som følge af Sovjetunionens
indirekte pres. Imidlertid sørgede USA hemmeligt for udviklingsbistand og
støttede det stadigt antikommunistiske Socialdemokrati i håbet om at bevare
Finlands selvstændighed. I bestræbelserne på at skabe samhandel med vestlige
magter som Storbritannien samt for at opfylde deres forpligtelser om
reparationer i Sovjetunionen kom der for alvor tryk på industrialiseringen i
Finland. Som eksempel blev virksomheden Valmet skabt for at skabe materialer til
krigsskadeserstatninger. Men også efter at reparationsforpligtelserne var
afsluttet fortsatte Finland, der var fattig på visse ressourcer, der er
nødvendige i en industrialiseret nation (som olie og jern), med at have tætte
handelsforbindelser med Sovjetunionen inden for bilaterale rammer.

I 1950 var halvdelen af den finske arbejdskraft beskæftiget i landbruget, mens
en tredjedel boede i byområder. De nye jobs inden for fremstilling, service og
handel tiltrak snart folk til byerne. Det gennemsnitlige antal fødsler pr.
kvinde faldt fra et babyboom på 3,5 i 1947 til 1,5 i 1973. Da de store årgange
var klar til arbejdsmarkedet, kunne økonomien ikke skabe arbejdspladser hurtigt
nok, og hundredvis emigrerede til det mere industrialiserede Sverige, flest i
1969-70. Finland blev efterhånden en ikke ubetydelig part i internationale
relationer og blev i 1955 medlem af Nordisk Råd, den eneste vestlige
samarbejdsorganisation, som Sovjet dengang accepterede for Finland. Sommer-OL
1952 i Helsinki bragte mange internationale gæster til landet, og Finland var
med bakke op om lettelser i verdenshandelen via deltagelse i Verdensbanken, den
Internationale Valutafond og GATT-aftalen.

Finland var officielt neutralt i den kolde krig, men befandt sig i en slags
gråzone mellem Vesten og Sovjetunionen. Den finsk-sovjetiske pagt fra 1948 om
venskab, samarbejde og gensidig bistand gav Sovjetunionen en vis indflydelse på
finsk indenrigspolitik. Dette udnyttede præsident Urho Kekkonen i stort omfang
mod sine modstandere og sikrede sig et effektivt monopol på sovjetrelationer fra
1956 og frem, hvilket var afgørende for hans fortsatte popularitet. I landets
politik var der en tendens til at undgå lovgivning og udtalelser, der kunne
opfattes som antisovjetiske. Dette fænomen fik betegnelsen "finlandisering" af
den tyske presse og har siden fået en bredere betydning for et forhold, hvor et
land efterhånden de facto mere eller mindre skjult underordner sig en anden
stat.

Trods de tætte relationer til Sovjetunionen forblev Finland en del af den
vesteuropæiske markedsøkonomi. Mange virksomheder profiterede af
handelsprivilegierne med Sovjetunionen, hvilket også er med til at forklare den
udbredte støtte til den prosovjetisk politik fra forretningslivet i Finland. Den
økonomiske vækst i efterkrigstiden var stor, og i 1975 var Finlands BNI den 15.
største i verden. I 1970'erne og 1980'erne opbyggede landet et af de mest
omfattende velfærdsstater i verden. Finland forhandlede sig frem til en aftale
med EEC (en forgænger for EU), der næsten ophævede told mellem landet og EEC fra
1977, selv om Finland ikke var en del af fællesskabet.

I lighed med de øvrige nordiske lande har Finland liberaliseret sin økonomi
siden slutningen af 1980'erne. Reguleringen af finansielle og
produktmarkedsmæssige forhold blev løsnet. Nogle statslige virksomheder blev
privatiserede, og der har været gennemført nogle mindre skattenedsættelser.
Finland blev medlem af EU i 1995 og Eurozonen i 1999, og i 2002 udskiftede
landet den finske mark med euroen.

Befolkningen ældes efterhånden med en fødselsrate på 10,42 pr. 1000 indbyggere,
hvilket giver en fertilitet på 1,8. Med en aldersmedian på 41,6 år er Finland et
af de lande i verden med den ældste befolkning, og halvdelen af de personer, der
har valgret, estimeres til at være 50 år eller ældre. Som i mange andre
europæiske lande forventes Finland, hvis der ikke gennemføres reformer eller
åbnes for meget større immigration, at komme til at kæmpe med den demografiske
aldersspredning, også selv om den makroøkonomiske situation er i bedre stand end
de fleste andre veludviklede lande.

Det politiske system er defineret af Finlands grundlov. Landet er et
repræsentativt demokrati, som tidligere bestod af et semipræsidentielt
parlamentisk system, men nu er præsidentposten stort set et repræsentativt
embede. Landets indbyggere stemmer ved lokale valg, parlamentsvalg og valg til
Europa-Parlamentet.

Ifølge grundloven er Finlands præsident statsoverhoved og ansvarlig for
udenrigspolitik (hvortil ikke hører EU-forhold) sammen med kabinettet.
Præsidenten er endvidere øverstbefalende, stadfæster lovene og udpeger ministre
og højere tjenestemænd samt giver disse deres afsked. Præsidenten vælges ved
direkte valg for en seksårs periode og kan genvælges én gang. Den nuværende
præsident er Sauli Niinistö (Samlingspartiet).

Finlands parlament (finsk: Eduskunta, svensk: Riksdagen) er et etkammersystem
med 200 sæder. Det har til opgave at beslutte de generelle love i landet, at
ændre love og grundloven, gennemtvinge kabinettets afskedigelse samt omgøre
præsidentens vetoer. Parlamentets beslutninger kan ikke gøres til genstand for
retlige prøvelse. Parlamentet nedsætter forskellige udvalg, der lytter til
eksperter og forbereder lovgivning. Valg til parlamentet foregår ved
proportionale valg for fireårs perioder. Parlamentets formand er for øjeblikket
Eero Heinäluoma (Socialdemokraterne). Kabinettet har i praksis magten i landet.
I spidsen står statsministeren, og derudover består kabinettet af udvalgte
ministre samt "ex officio"-medlemmet, justitiekansleren. Kabinettets
sammensætning besluttes af parlamentet ved flertalsvalg, og det kan ændres ved
et mistillidsvotum. Den nuværende statsminister er Juha Sipilä (Centerpartiet).

Siden den lige valgret blev indført i 1906 har parlamentet været domineret af
Centerpartiet (tidligere Landbounionen), Samlingspartiet og Socialdemokratiet,
som gennem tiden har været nogenlunde lige store og tilsammen har opnået 65-80%
af stemmerne. Efter 1944 var kommunisterne er betragtelig faktor i nogle årtier.
Ved valget i 2011 fik partiet De Sande Finner bemærkelsesværdig fremgang fra 5
til 39 pladser i parlamentet, hvorved partiet blev større end Centerpartiet. Det
selvstyrende Ålandsøerne har egne valg, og ved valget i 2007 blev De Liberale på
Åland det største parti.

Det retlige system er delt mellem retsinstanser for civile og kriminelle forhold
og retsinstanser for forvaltningen af forholdet mellem offentligheden og de
administrative organer. Finsk lovgivning er kodificeret og baseret på svensk lov
og i bredere perspektiv på borgerlig ret og romerretten. Retssystemet for civile
og kriminelle forhold består af lokale retsinstanser, regionale
appelretsinstanser og en højesteret, og på forvaltningssiden har man
forvaltningsdomstole og en forvaltningshøjesteret. Ved siden af disse to
retsgrene har man enkelte specialdomstole i visse grene af forvaltningen. Der er
også en rigsret for kriminelle anklager mod visse højtstående poster.

Der er en meget høj grad af tillid hos befolkningen til landets
sikkerhedsinstitutioner. Den samlede kriminalitet i Finland er ikke høj i
sammenligning med resten af EU. Dog er der visse kriminalitetstyper, hvor landet
har høje tal; således er det relative mordtallet det højeste i Vesteuropa med
mere end 32 mord pr. en million indbyggere.

Finland har en lav grad af korruption og har i mange år hørt til blandt de
allerbedste lande i verden på området. Blandt forklaringerne på dette nævner
Transparency International, at landet har en stor åbenhed i forvaltningen, høj
BNI per indbygger, højt uddannelsesniveau, lav ulighed og høj prioritering af
menneskerettigheder. Landet er dog ikke perfekt, og der har været rejst kritik
fra GRECO om skjult partistøtte i forbindelse med parlamentsvalg. Dette udløste
en politisk skandale i landet, da oplysningerne om de reelle støttebeløb kom
frem i årene efter valget.

Ifølge grundloven er det præsidenten, der står i spidsen for Finlands
udenrigsforhold i samarbejde med parlamentet. Dette gælder ikke EU-forhold, som
parlamentet alene styrer. Landet gør et stort arbejde for at fremme
internationalt samarbejde, og den tidligere præsident Martti Ahtisaari, der sad
på posten 1992-2000, modtog i 2008 Nobels fredspris for sin indsats.

Inden for EU har Finland skiftet holdning til et fælles forsvar, som man først
ikke ville modsætte sig, men senere med udenrigsminister Erkki Tuomioja og
præsident Halonen i spidsen officielt er gået imod.

I slutningen af 1980'erne havde Finland et af verdens mest veludviklede
velfærdssystemer, der sikrede rimelige levevilkår for alle finner. Siden da er
der foretaget visse nedskæringer, men systemet er stadig et af de mest
omfattende i verden. Systemet, der blev skabt næsten fuldstændigt i løbet af de
første tredive år efter anden verdenskrig, havde sit udspring i en traditionel
nordisk tro på, at staten ikke forsøger at hindre borgernes velbefindende, men
kan gribe ind på en ordentlig måde på deres vegne. Ifølge nogle
socialhistorikere var grundlaget for denne opfattelse en relativt fredelig
historisk udvikling, der havde tilladt en gradvis opståen af frie og uafhængige
bønder i de nordiske lande og begrænset adelens magt, og den efterfølgende
dannelse af en magtfuld højreorienteret politisk dominans. Finlands historie har
været mere turbulent end de øvrige nordiske landes historie, men ikke værre, end
at landet uden større problemer har kunnet følge deres udvikling på det sociale
område.

Det finske forsvar består af et korps af professionelle soldater (primært
officerer og teknisk personel), der i disse år står i spidsen for indkaldte
værnepligtige og en større gruppe reservister. Standardberedskabet er på 34.000
uniformerede personer, hvoraf 25% er professionelle soldater. Landet har generel
værnepligt for alle mandlige unge, der på et tidspunkt efter det fyldte 18 år
skal aftjene seks til tolv måneders militær værnepligt eller tolv måneders civil
værnepligt. Militærnægtere kan aftjene en alternativ civil værnepligt, og
kvinder kan frivilligt melde sig som værnepligtige, hvilket gøres af omkring 500
kvinder årligt.

Det finske forsvar støtter partnerskab med vestlige institutioner som NATO,
Vestunionen og EU, men er forsigtige med at undgå at blande sig i politik. Det
finske militærbudget er på €2 milliarder, hvilket svarer til 1,4-1,6 % af
landets BNI. Militærudgifterne er de sjettehøjeste i EU, og de tredjehøjeste,
hvis man også indregner værnepligten. Frivillig udsendelse på militærmissioner
er populære, og finske tropper deltager i fredsbevarende missioner under FN,
NATO og EU mange steder i verden.

Det finske forsvar står under den øverstbefalendes kommando, som står direkte
under præsidenten, hvad angår store militære beslutninger. Forsvaret består af
en hær, en flåde og et luftvåben. Grænsekontrollen hører egentlig under
indenrigsministeriet, men kan inddrages i de forsvaret, hvis der er behov for
det.

Finland er et af verdens nordligst beliggende lande. Det ligger mellem 59° og
71° N samt 20° og 32° Ø, og omkring en tredjedel af landet ligger nord for
polarcirklen. Hvis man ser på hovedstæder, er det blot Reykjavik i Island, der
ligger nordligere på verdensplan end Helsinki. Landet er længst i nord-sydlig
retning med 1.160km mellem det sydligste punkt, Hangö, og det nordligste,
Nuorgam. Den længste øst-vestlige strækning er på 540km, som er afstanden mellem
Ilomantsi og Närpes. Med udgangspunkt i landets kulturgeografiske opdeling taler
man om "Nordfinland" fra omkring det sted, hvor Oulujärvi ligger, selv om søen
objektivt set ligger lidt syd for midten. Samtidig kalder man landskabet omkring
Jyväskylä for "Midtfinland", selv om det reelt ligger et pænt stykke mod syd.

Landet grænser op til Rusland mod øst med en grænselængde på 1.269km, mens
grænsen mod Norge mod nord er på 716km, og grænsen mod Sverige mod nordvest er
på 536km og hovedsageligt udgøres af elvene Konkämä, Muonio og Torne. Derudover
afgrænses Finland af forskellige dele af Østersøen: Mod vest af Botniske Bugt og
mod syd af Finske Bugt. Vandet fra praktisk taget alle søer og elve i Finland
ender på et tidspunkt i Østersøen; eneste undtagelse er de vandløb, der strømmer
fra den nordlige side af Maanselkä, hvis vand ender i Ishavet. På grund af ringe
fordampning og den stadige ferskvandstilstrømning er saltindholdet i havene
omkring Finland væsentligt mindre end i verdenshavene. Med en salinitet på
mindre end 0,3% er dele af Bottenbugten helt mod nord så brakvandspræget, at man
her også finder ferskvandsfisk i havet.

Finland er de tusinde søers land. Mere præcist har landet 187.888 søer (større
end 500 m²) og 98.050 øer. Den største sø Saimaa er den fjerdestørste i Europa.
Størstedelen af øerne finder mand i skærgården i det sydvestlige af landet
omkring Turku. Ålandsøerne, der hører til Finland, ligger et stykke fra
skærgården med blot 38km til Sverige.

Det finske landskab er primært formet i forbindelse med istiden. Isen var
tykkere og smeltede senere i Fennoskandinavien end i resten af Europa. Erosionen
i forbindelse med isens smeltning har skabt et fladt landskab med få bakker. Det
højeste fjeld Halti med sine 1.324 meter ligger i den nordvestlige del af
Lapland på grænsen mellem Norge og Finland. Det højeste fjeld, hvis top ligger i
Finland, er Ridnitšohkka på 1.316 m og ligger tæt ved Halti.

Isen, der trak sig tilbage, efterlod landet med moræneaflejringer i formationer
med åse. Det er højderygge med lag af grus og sand, der i grove træk strækker
sig fra nordøst mod sydvest, hvor kanten af isen engang gik til. Blandt disse
højderygge er tre med det fælles navn Salpausselkä, der forløber i det sydlige
af landet, primært i øst-vestlig retning. Efter at have været presset ned af de
enorme ismængder blev det finske område i tiden efter isens smeltning udsat for
en landhævning, som stadig finder sted.

Ud over de mange søer er landskabet præget af skovområder, og en meget lille del
er opdyrket landområde. Skove dækker 86% af arealet, hvilket betyder, at Finland
er det mest skovdækkede land i Europa. Skovene består af fyr, gran, birk og
andre træsorter. Finland er Europas største tømmerproducent og blandt de største
i verden.

Landskabet består for størstedelen (omkring 75% af landarealet) af taiga med
nåletræer og lavmose, mens kun en mindre del er opdyrket land. Den mest
almindelige stentype er granit, som man finder overalt, og som er synlig, hvis
der ikke er jord, der dækker den. Moræneler er den mest almindelige type jord,
som typisk er dækket af et tyndt lag humus af biologisk oprindelse.
Morr-udvikling finder man i de fleste skovbunde, undtagen hvor afvandingen er
dårlig. I disse områder finder man blandt andet tørvemoser.

Klimaet mod syd er nordligt tempereret, mens det i det meste af landet er et
fugtigt og koldt fastlandsklima, karakteriseret ved kolde, enkelte gange meget
kolde vintre og relativt varme somre. Mod syd varer vinteren typisk omkring fire
måneder, og der ligger ofte sne fra midt i december til begyndelsen af april.
Ved sydkysten kan det veksle mellem sne og tøvejr flere gange, inden der kommer
mere permanent sne. På de koldeste vinterdage når temperaturen mod syd ofte
under -20°C, mens den de varmeste sommerdage kan nå op omkring 30°C. Man finder
ikke egentlig arktisk tundra i Finland, der ligger næsten præcist på
taigabæltet, dækket af skove. Alpin tundra finder man i det bjergrige Lapland
mod nord, mens der gror eg på sydkysten og øerne herudfor.

Somrene varer i det sydlige Finland omkring fire måneder (fra midt i maj til
midt i september). I det nordlige Finland, specielt i Lapland, er subpolarklima
dominerende med kolde – af og til strenge – vintre og relativt varme, men korte
somre (2-3 måneder), idet landet typisk er sneklædt i omkring seks måneder fra
oktober til først i maj.

Landets placering mellem 60 og 70° N i den kystnære zone af Eurasien er den
vigtigste faktor i klimaet. Her finder man både spor af kystklima og af
fastlandsklima afhængig af vindretningen. Finland ligger tæt nok på
Atlanterhavet til at nyde godt af varmen fra Golfstrømmen, hvilket er
forklaringen på det i betragtning af den nordlige placering usædvanligt varme
klima.

Klimaet er varmt nok til at gøre det muligt at avle korn mod syd i landet, men
ikke mod nord.

En fjerdedel af Finlands territorium ligger nord for Polarcirklen, og solen går
derfor ikke ned om sommeren over en periode på 73 dage, og senere om vinteren
står den ikke op i en periode på 51 dage.

Den basale administrative opdeling af Finland er i kommuner, som der findes 317
fra begyndelsen af 2015. Kommunerne står for halvdelen af de offentlige udgifter
i landet og finansierer disse med en kombination af kommuneskat, statstilskud og
andre indtjeninger. Størstedelen af kommunerne har under 6.000 indbyggere. De
kommuner med flest indbyggere er centreret om de største byer og er følgende:

Hovedstadsområdet, der består af Helsinki, Vantaa, Espoo og Grankulla, udgør en
konurbation på over en million indbyggere, men tværgående samarbejde på
kommuneplan sker kun på visse områder efter fælles beslutning i disse kommuner.

På niveauet over kommuner findes 74 økonomiske regioner og 20 landskaber. Disse
styres af de kommuner, der indgår i enhederne, der kun har begrænset magt.
Ålandsøerne har som landskab en særlig position, idet den har en høj grad af
selvstyre.

Fra og med 2010 er det finske fastland desuden opdelt i seks statslige
regionsforvaltninger, der erstattede de tidligere seks len (indtil 1997 var der
tolv len). Statens ämbetsverk på Åland er statens repræsentant i det selvstyrede
landskab.

I Finland finder man samlet set omkring 42.000 arter af dyr, planter og svampe,
herunder 65 arter af pattedyr. Artsrigdommen er ikke helt så stor, som den
kendes under sydligere himmelstrøg, men det finske vildnis byder dog på mange
dyrearter, som man kun sjældent ser andre steder i Europa.

Allemandsretten tillader i Finland alle mennesker at bevæge sig i naturen med
visse begrænsninger. Det er også tilladt at samle bær og svampe samt at fiske.
Jagt og fiskeri er i Finland en udbredt beskæftigelse.

Man finder tre økozoner i Finland. Størstedelen af landet er taiga, som er
kendetegnet ved en kort vegetationsperiode, hvor planterne er aktive,
næringsfattig jord, hvorpå træer kun vokser langsomt, præget af nåletræer og et
begrænset antal træsorter. Fyr (50 %) og graner (30 %) er de dominerende træer,
mens den mest typiske løvtræstype er birken (16,5 %). Jordbunden er dækket af
blåbærris og mos, mod nord også med lav.

Kun på sydvestkysten og på de derudfor liggende øer og skær finder man
tempereret løvfældende skov. Her vokser der også træsorter, der ellers ikke
forekommer i Finland, som eg. Det allernordligste af Lapland er i stort omfang
skovløst; på lavere områder finder man kun enkelte hårdføre birketræer, mens man
i højere områder finder en tundra-agtig vegetation.

En tredjedel af Finland er oprindeligt moseland, og omkring halvdelen heraf blev
i løbet af det 20. århundrede drænet, så det blev anvendeligt til landbrug. Mod
syd dominerer de tørverige højmoser, mens det mod nord er aapamoser.
Størstedelen af moselandet er dækket af skov.

Elgen er trods intensiv jagt fortsat meget udbredt i Finland. Selv om der
nedlægges omkring en tredjedel af bestanden hvert år, forbliver bestanden ved
udløbet af jagtsæsonen stabilt på over 100.000 dyr. For biltrafikken udgør den
store elgbestand en reel fare, da et sammenstød altid resulterer i svære skader.
Mod nord i landet finder man overalt rensdyr. De omkring 200.000 rensdyr er
delvist tæmmede og går frit rundt hele året, og om efteråret driver ejerne
dyrene sammen og udvælger sig de eksemplarer, der skal slagtes. De vilde
skovrensdyr er langt sjældnere. Engang var denne art vidt udbredt i store dele
af Finland, men mod slutningen af det 19. århundrede var den udryddet, indtil
der i 1950'erne igen indvandrede en lille population fra Rusland i Kajanaland og
Nordkarelen. I det sydlige og vestlige af landet er der fra Nordamerika indført
virginiahjorte, der har klaret sig godt og formeret sig.

Rovdyrpopulationen er vokset i takt med indførelsen af fredningsforanstaltninger
gennem de sidste mange år. Antallet af både de finske brune bjørne og losser er
i disse år på over 1000 individer, mens der er omkring 200 ulve. Til tider er
der endda tilladt jagt i et vist omfang på disse dyr. I den finske del af
Lapland lever der et mindre antal jærve. Polarræven, der tidligere var meget
almindelig over store dele af landet, blev næsten udryddet af pelsjægere i
begyndelsen af det 20. århundrede. Den røde ræv er helt op til nutiden meget
udbredt, og i de seneste årtier har mårhunden bredt sig fra Rusland.

Saimaa-ringsælen er en sælart, der udelukkende findes i søområdet ved Saimaa.
Det er lykkedes at redde denne sjældne ferskvandsunderart af ringsælen fra at
uddø ved en målrettet fredningsindsats, og sælen er blevet et symbol på
naturbeskyttelsen i Finland. Der er også lavet særlig beskyttelse for europæiske
flyveegern, der i EU kun findes i Finland og Estland.

Af fugle findes der i Finland mere end 430 arter, herunder kongeørn og havørn
sammen med hønsefugle som urfugl, tjur, hjerpe og dalrype samt talrige
vandfuglearter. Sangsvanen regnes for den finske nationalfugl på grund af dens
rolle i den finske mytologi. Denne art er også et eksempel på vellykket
fredning: I 1950'erne var der ikke mere end femten ynglende par, mens der i
nutiden findes omkring 1500.

Finland har en højt industrialiseret markedsøkonomi med et BNP per indbygger som
i England, Frankrig, Tyskland eller Italien. Landets hovedsektor er service med
71,4 % fulgt af fabrikation og viderebearbejdning med 28 %, mens
primærproduktionen (landbrug, skovbrug og fiskeri samt minedrift og
råstofudvinding) udgør 3,5 %. I forhold til eksporten er den økonomisk største
sektor fabrikation. De største brancher her er elektronik (14,1 %), maskineri,
køretøjer og andre fremstillede metalprodukter (24 %), trævarer (11,5 %) og
kemikalier (9,4 %).

Af naturlige råstoffer har Finland tømmer, flere mineraler og rent vand.
Skovbrug, papirfabrikation, landbrug er politisk følsomme områder i forhold til
befolkningen på landet. Storhelsinki genererer omkring en tredjedel af landets
BNI. Landet har blandt andet udviklet en stor produktion af avanceret
elektronik.

Finland er meget involveret i den globale økonomi, og international handel udgør
omkring en tredjedel af BNI. Størst samhandel har landet med Tyskland, Rusland,
Sverige, Storbritannien, USA, Nederlandene og Kina. Handelspolitikken er givet
af landets medlemskab af EU, hvor Finland mest går ind for frihandel, når man
undtager landbrugsområdet. Finland er det eneste af de nordiske lande, der er
trådt ind i Eurozonen.

Landets klima og jordbund medfører udfordringer i forhold til planteavl. De ret
korte dyrkningssæsoner bliver ind imellem generet af tidlig nattefrost, men
indflydelsen fra Golfstrømmen medfører gennemgående et relativt mildt klima, og
Finland har omkring halvdelen af den samlede dyrkningsegnede jord, der ligger
nord for 60° N bredde. Den årlige nedbørsmængde er normalt tilstrækkelig, men
den falder primært i vinterperioden, og derfor trues planteavlen ind imellem om
sommeren af tørke. Som modtræk mod klimaet har landmændene satset på hurtigt
modnende og frostresistente plantearter, og de har kultiveret mange af de
sydvendte skråninger samt tidligere, næringsrige vandområder for at sikre høsten
selv i år med frost i sommerperioden. De fleste marker har tidligere været enten
skov eller sump, og jorden har som regel krævet meget kalkning og års
kultivering for at neutralisere rester af surbund og udvikle frugtbarheden.
Vanding har normalt ikke været nødvendig, men til gengæld har der flere steder
været brug for dræning for at lede vand væk fra markerne. Det finske landbrug er
normalt regnet for at være ret effektivt sammenlignet med de fleste andre
europæiske lande.

De enorme skove spiller en væsentlig rolle i landets økonomi og er grundlaget
for Finlands placering som et verdens førende tømmerproducenter samt
leverandører af råmaterialer til konkurrencedygtige priser for de
betydningsfulde brancher, der forbruger dette tømmer. Som med landbruget har
regeringen gennem mange år haft en betydelig rolle i skovbruget med regulering
af træfældning, støtte til udvikling af tekniske hjælpemidler og etablering af
langtidsplanlægning til sikring af, at landets skove kan fortsætte med at levere
materiale til træbehandlingsindustrien. For at holde fast i Finlands
konkurrencemæssige forspring inden for træprodukter har landets myndigheder øget
skovningen til tæt op imod landets økologiske balancepunkt. I 1984
offentliggjorde regeringen en Skovplan 2000, som land- og skovbrugsministeriet
havde skabt. Heri arbejdede man med en 3 % stigning pr. år af
tømmerproduktionen, idet man samtidig sørgede for at bevare skovområder til
rekreative formål med mere.

Den private sektor giver arbejde til omkring 1,8 millioner mennesker, hvoraf
omkring en tredjedel har en videregående uddannelse. Omkostningerne for en ansat
i den private sektor pr. time var i 2004 på € 25,1. Pr. 2008 svarede det
gennemsnitlige indkomstniveau (justeret for købekraft) til den i Italien,
Sverige, Tyskland og Frankrig. I 2006 arbejdede 62 % af arbejdsstyrken for
virksomheder med under 250 ansatte, der stod for 49 % af den samlede omsætning.

De erhvervsaktive finner i arbejde udgjorde 66 %, og arbejdsløsheden var på
8,4 % i 2010. 18 % af indbyggerne er uden for arbejdsmarkedet i en alder af 50,
mens mindre end en tredjedel er i arbejde som 61-årige. Ufinansierede pensioner
og løfter om fx sundhedsforsikringer er store økonomiske trusler, selv om
Finland er bedre rustet til denne fremtid end lande som Frankrig og Tyskland.
Den direkte offentlige gæld er estimeret til 48,4 % af BNI i 2010. I 2007 var
den gennemsnitlige opsparing pr. husstand på -3,8 %, og husstandene havde en
gæld på 101 % af den årligt disponible indtægt, hvilket svarer til niveauet i
Vesteuropa. Andelen af ejendomme, der ejes af beboerne, er på cirka 60 %.

Pr. 2006 var der 2,4 millioner husstande i Finland, og den gennemsnitlige
størrelse heraf var på 2,1 personer; 40 % af husstandene bestod af én person,
32 % af to personer og 28 % af tre personer eller flere. Der var 1,2 millioner
beboelsesejendomme, og det gennemsnitlige areal pr. person i disse var på 38 m².
Den gennemsnitlige kvadratmeterpris for boliger, grunden ikke medregnet, var på
€ 1.187, mens den gennemsnitlige kvadratmeterpris for grunde var på € 8,6. 74 %
af alle husstande havde mindst én bil. Der er næsten 2,9 millioner personbiler
og næsten 0,5 millioner andre køretøjer i landet pr. 2010.

Omkring 92 % har mobiltelefon, og 83,5 % (2009) har internetforbindelse i
hjemmet. Det samlede gennemsnitlige forbrug pr. husstand er på € 20.000, hvoraf
boligudgifter udgør omkring € 5.500, transport omkring € 3.000, mad og drikke
(alkohol ikke medregnet) cirka € 2.500, fritid og kultur cirka € 2.000. Når man
indregner købekraften svarer husstandenes forbrug omtrent til niveauet for
Sverige, Tyskland og Italien. Ifølge Invest i Finland steg det private forbrug
med 3 % i 2006, og tendenserne i forbruget gik på flere varige forbrugsgoder,
kvalitetsprodukter og produkter til velvære.

Størstedelen af den primære og sekundære undervisning styres på kommuneniveau.
Selv om de fleste skoler blev grundlagt som private, er der nu kun omkring 3 %
af alle elever, der går på privatskoler (mest i Helsinki-området). Undervisning
før den almindelige skolegang finder kun sted i beskedent omfang, mindre end i
de fleste andre EU-lande. Børnene starter normalt på egentlig undervisning i en
alder af syv år. Den primære uddannelse tager normalt seks år, og overbygningen
(den nedre del af den sekundære undervisning) tager tre år; begge disse niveauer
drives af kommunerne.

Der er ret fleksible pensa, som er besluttet af Undervisningsministeriet og
Uddannelsesudvalget. Uddannelse er obligatorisk mellem 7 og 16 år. Efter denne
basisuddannelse kan de unge enten gå direkte ud i arbejdslivet eller tage en
erhvervsmæssig eller en gymnasial uddannelse (højere sekundær uddannelse).
Erhvervsskolerne forbereder eleverne til arbejdet med et fag. De akademisk
orienterede gymnasier, der har højere adgangskrav, munder ud i abitur
(studentereksamen) og giver adgang til de videregående uddannelser (tertiær
uddannelse).

På det tertiære uddannelsesniveau findes der to retninger, der stort set er
adskilte og ikke har noget videre samarbejde. Det drejer sig om de
professionsorienterede polyteknisk institutioner og de forskningsrettede
universiteter. Uddannelse er gratis, og leveomkostningerne for de studerende
dækkes i stort omfang af staten gennem uddannelsesstøtte. Der er 20
universiteter og 30 polytekniske læreanstalter i Finland. Helsinki Universitet
er på den globale rangliste i 2011 rangeret som nummer 89. World Economic Forum
har vurderet, at Finland har verdens bedste videregående uddannelser i 2011.
Omkring 40 % af befolkningen har en videregående uddannelse, hvilket er en af de
højeste andele i verden. Andelen af internationale studerende udgør 3 % totalt
på de videregående uddannelser, hvilket er en af de laveste andele i OECD; på de
mest avancerede uddannelser er tallet 7,3 %, hvilket stadig er et pænt stykke
under OECD-gennemsnittet på 16,5 %.

Over 30 % af de studerende på videregående uddannelser studerer
naturvidenskabelige fag. Blandt de områder, hvor finske forskere har haft
væsentlige bidrag, er skovforbedring, miljøvidenskab, neurale netværk,
lav-temperatur fysik, hjerneforskning, bioteknologi, genetisk teknologi og
kommunikation.

Finland har en lang tradition for voksenuddannelse, og i 1980'erne modtog næsten
en million finner en eller form for voksenuddannelse hvert år. 40 % heraf gjorde
af hensyn til deres job. Voksenuddannelse finder sted på flere forskellige
måder, som aftenskole, studie- og kursuscentre, arbejderinstitutioner og
folkehøjskoler. Studiecentre gør det muligt for folk at sammensætte deres egne
studieplaner med støtte fra staten. Folkehøjskolerne, der er inspireret fra
Danmark, gør det muligt for folk i alle aldre at tage et ophold på flere uger
med undervisning i fag fra håndværk til økonomi.

Finske forskere er blandt de mest produktive i verden. I 2005 publicerede de det
fjerdehøjeste antal videnskabelige artikler pr. indbygger i OECD-landene. I 2009
blev der indgivet 1.804 patentansøgninger i landet.

Enhver kan gå ind på det frie og overvejende privatfinansierede og fysiske
nordiske energimarked, som handles på Nord Pool, siden sommeren 2007 en del af
NASDAQ OMX Group. Dette har givet mere konkurrencedygtige priser på energi
sammenlignet med det øvrige EU. I 2011 havde Finland de laveste el-priser i EU
for firmaer (sammen med Estland og Bulgarien).

Det samlede energiforbrug i Finland i 2010 var på 1,46 millioner TJ, hvilket var
en stigning på 10 % i forhold til året før. El-forbruget var på 87,7 TWh,
hvilket var en stigning på 8 % fra året forinden. Finland har ud over tørv og
træ ikke naturlige kulbrintebaserede råstoffer. Omkring 10-15 % af
elektriciteten i landet produceres som vandkraft, en noget mindre andel end de
mere bjergrige nabolande Sverige og Norge. I 2008 udgjorde vedvarende energi
(heraf primært vandkraft og forskellige træbaserede energiformer) 30,5 % af det
samlede forbrug, hvilket er højt sammenlignet med gennemsnittet i EU på 10,3%.

I Finland er der fire privatdrevne atomreaktorer, der tilsammen stod for knap
35 % af landets energiproduktion i 2014. Dertil kommer et atomforsøgsanlæg i
Espoo. En femte reaktor, der efter planen vil være driftsklar i Olkiluoto i
2018, vil yde yderligere 1.600 MW. En varierende del af Finlands elektricitet
(5-17 %) importeres fra Rusland (via en ca. 3 GW-forbindelse), Sverige og Norge.

Finland gik ind for på betingelserne i Kyoto-aftalen og inden for EU omkring
udledning af drivhusgasser. Dette kan komme til at give dyrere energipriser,
hvilket forstærkes af nogle ældre produktionsanlæg, der snart står til
nedlæggelse. Energiproducenterne vil snart komme til at øge produktionen af
atomkraftbaseret energi yderligere, idet det finske parlament i juli 2010 gav
grønt lys for etableringen af yderligere to reaktorer.

Den vigtigste internationale passagerlufthavn er Helsinki-Vantaa Lufthavn, der
havde over 13 millioner passagerer i 2008. Oulu Lufthavn er næststørst, og i alt
er der i landet 25 lufthavne med faste ruter. Tre flyselskaber, Finnair, Blue1
og Finncomm Airlines, alle med base i Helsinki-Vantaa, opererer såvel indenrigs
som udenrigs. Helsinki har en god placering for storcirkelruter mellem
Vesteuropa og Fjernøsten.

Der er 5865km jernbaner i Finland, og herpå opererer det statsejede VR Group,
som har en markedsandel af passagertransport på 5 % (af hvilke 80 % foregår i
Storhelsinki) samt 25 % af varetransporten. Fra december 2010 blev der indviet
en højhastighedsrute mellem Helsinki og Sankt Petersburg, som opereres af
Karelian Trains, et joint venture samarbejde mellem VR Group og Ruslands
Jernbaneselskab. Denne service betjenes af de såkaldte "Allegro"-tog, der klarer
turen mellem de to byer på tre en halv time. - (Se også oversigt over samtlige
Jernbanestrækninger i Finland)

Størstedelen af varer, der transporteres til eller fra Finland, går med skib, og
havneafgifterne er lave. Vuosaari Havn i Helsinki er den største containerhavn
efter sin færdiggørelse i 2008, og andre større havne finder man i Oulu, Kotka,
Hamina, Pori og Rauma. Der findes færgefart med udgangspunkt i Helsinki og Turku
med forbindelser til Talinn, Mariehamn og Stockholm.

Finland blev hurtigt industrialiseret efter anden verdenskrig og nåede en BNI
per indbygger svarende til Japans eller Storbritanniens i begyndelsen af
1970'erne. Fra starten var der to store hovedgrupper af industrier:
Metalindustrien og trævareindustrien. Metalindustrien omfattede skibsbygning,
metalarbejde, bilindustri, motorer og elektronik samt produktion af metaller
(stål, kobber og krom). Nogle af verdens største krydstogtskibe er bygget i
Finland. Trævareindustrien omfatter skovning, tømmerproduktion, papirmasse og
papir og er opstået som en logisk følge af landets store skovressourcer (77 % af
landet er dækket af skov, hvoraf størstedelen gendannes efter fældning). Inden
for papirindustrien finder man mange af verdens største firmaer i landet
(Ahlstrom, M-real og UPM).

Efterhånden er Finlands økonomi blevet mere forgrenet, og nu er der ud over de
nævnte grene også elektronik (blandt andet Nokia), måleudstyr (Vaisala),
transportbrændstof (Neste Oil), kemikalier (Kemira), rådgivende ingeniører
(Pöyry) og informationsteknologi (fx Rovio Mobile, kendt for spillet Angry
Birds). Desuden er den overordnede erhvervsstruktur ændret, så servicesektoren
er i vækst, mens industriproduktionen falder i betydning; landbrug er kun en
mindre sektor. Trods denne tendens er produktion til eksport fortsat mere
betydningsfuld i Finland end i det øvrige Vesteuropa, hvilket gør Finland mere
følsom over for globale økonomiske svingninger.

En rapport fra Economist Intelligence Unit udsendt i september 2011 placerer
Finland som nummer to efter USA på en benchmark af IT-industriens
konkurrenceevne baseret på seks nøglepunkter: Generelt forretningsmiljø,
teknologisk infrastruktur, arbejdskapital, lovgivning, offentlig støtte til
branchens udvikling samt forskning og udvikling.

Finske politikere har ofte efterlignet de øvrige nordiske lande og den
skandinaviske velfærdsmodel. De nordiske lande har gået ind for frihandel og har
taget relativt godt imod veluddannede indvandrere gennem det seneste århundrede,
om end indvandring i Finland er et relativt nyt fænomen. Niveauet af
handelsbeskyttelse har været relativt lille med undtagelse af
landbrugsprodukter.

Finland ligger i toppen på de fleste områder inden for økonomisk frihed, selv om
skatteniveauet er ganske højt, og arbejdsmarkedet er ret ufleksibelt. Finland
står som nummer 17 (8 i Europa) på Index of Economic Freedom for 2012. Mens
produktionssektoren trives, har OECD påpeget, at servicesektoren kunne have stor
glæde af forbedringer i den offentlige regulering.

IMD har placeret Finland som det 15. mest konkurrenceorienterede i 2011. World
Economic Forum placerede landet som nummer 4 i 2011-12.

Økonomer har peget på, at årsagen til den økonomiske vækst i høj grad skal
findes i reformer i produktmarkederne. Ifølge OECD er Finland et af de lande
inden for de første 15 EU-lande med absolut mindst regulering af
produktmarkederne og af de finansielle markeder. De nordiske lande har været
pionerer inden for liberaliseringen af blandt andet energi og postvæsen i
Europa. Lovgrundlaget er mere gennemskueligt, og bureaukratiet inden for
forretningsverdenen er mindre end i de fleste andre lande. Ejendomsretten er vel
beskyttet, og kontraktmæssige aftaler overholdes. Finland ligger sammen med
Danmark på en delt andenplads på listen over de mindst korrupte lande i verden.
Landet ligger nummer 11 på listen over lande rangeret efter, hvor let det er at
lave forretning. Dette skyldes blandt andet, at det er let at handle på tværs af
grænser (placering som nummer 6), overholde kontrakter (nr. 11) og klare
insolvens (nr. 5).

Ifølge finsk lov skal lønmodtagere overholde nationale overenskomster, der
genforhandles med få års mellemrum for forskellige brancher. Overenskomsterne
vedtages, hvis mere end 50% af lønmodtagerne støtter dem, hvilket i praksis
kræver medlemskab af fagforeninger. Graden af faglig organisering er høj (ca.
70%), særligt i middelklassen. Det regnes for usædvanligt, hvis det ikke er
muligt at opnå en national overenskomst inden for en branche.

I 2005 gav turismen i Finland anledning til en omsætning på € 6,7 milliarder,
hvilket var fem procent højere end året forinden. Denne omsætning dækker over
mere end fire millioner besøgende. Turister i Finland kan først og fremmest nyde
landskabet i landet med de talløse fyrre- og grantræer, det kuperede terræn og
en labyrint af søer og vige. Store dele af landskabet finder man i uberørt
tilstand, og der er i alt 35 nationalparker fra sydlige bredder af den Finske
Bugt til Laplands høje fjelde. Der findes også bymæssige områder med et rigt
udbud af kulturelle aktiviteter. Rejser med cruisefærger mellem de største
havnebyer i det østlige af Østersøen, heriblandt Helsinki, Turku, Stockholm,
Tallinn og Travemünde er en vigtig faktor i den finske turistbranche.

Finland er et af de lande, der hævdes at være hjemsted for julemanden, der
ifølge de lokale skal bo i Korvatunturi i det nordlige Lapland. I det samme
område, som ligger nord for Polarcirklen, er der midt om vinteren polarnat, hvor
solen ikke går op i dagevis. Lapland ligger så langt mod nord, at man jævnligt
kan opleve polarlys som følge af kraftig solvind i efteråret, vinteren og
foråret. Om sommeren er der midnatssol, og længst mod nord går solen ikke ned i
73 dage.

Af udendørs aktiviteter i Finland kan fremhæves langrendsskiløb, golf,
lystfiskeri, lystsejlads, sejlture på søerne, vandreture og kajakroning. Finland
er rigt på dyreliv, og dette udnyttes af fugleelskere til iagttagelse af de
mange arter, men også af jægere, der nedlægger dyr som elge, rensdyr og harer,
der alle er almindelige i landet.

På slottet Olavinlinna i Savonlinna afholdes årligt Savonlinna Operafestivalen,
der tiltrækker mange turister fra udlandet.

Der bor for tiden cirka 5,4 millioner mennesker i Finland, som dermed har en
befolkningstæthed på 16 indbyggere per kvadratkilometer, hvilket er det
tredjemindste i Europa efter Norge og Island. Befolkningen har altid været
koncentreret i områderne mod syd, hvilket er blevet endnu mere udtalt i
forbindelse med urbaniseringen i det 20. århundrede. De største byer hører til
Storhelsinki-området med Helsinki, Espoo og Vantaa. Af øvrige store byer finder
man Tampere, Turku og Oulu.

Andelen af udlændinge i Finland var i 2010 på 3,1%, hvilket er blandt de laveste
andele i EU. Heraf kommer de fleste fra Estland, Rusland eller Sverige. Børn af
udlændinge får ikke automatisk finsk statsborgerskab. Hvis de er født i Finland
og ikke kan få statsborgerskab i et andet land, bliver de finske statsborgere.

Der er to officielle sprog i Finland: finsk, som tales af 90,4% af finnerne, og
svensk, som tales af finlandssvenskerne, som udgør 5,4% af befolkningen. I
skolesystemet er det obligatorisk at blive undervist i "det andet sprog" end ens
eget, og tosprogethed er ganske almindeligt forekommende i dele af landet.
Samisk har været officielt sprog i samernes hjemstavnsområder siden 1992 − det
tales af 0,03% af befolkningen. Herudover anerkendes også finsk-romani og finsk
tegnsprog i grundloven. De øvrige nordiske sprog samt karelsk indtager i visse
sammenhænge også en særlig status.

Finsk er et af de østersøfinske sprog, der er en undergruppe af de uralske
sprog. Sproget er et af blot fire officielle EU-sprog, der ikke tilhører de
indoeuropæiske sprog. Finsk er nærmest beslægtet med estisk og lidt mere fjernt
med samisk og ungarsk.

Svensk er det eneste officielle sprog på Ålandsøerne. Finlands historie og det
nordiske samarbejde giver dette sprog en placering, der er markant forskellig
fra andre minoritetssprog.

Mod nord i Lapland bor der 8.000-9.000 samer, og de anerkendes som et
oprindeligt folk. Lidt under en fjerdedel af dem taler samisk som deres
modersmål per 2010. Der er tre samiske sprog, der tales i Finland: Nordsamisk,
inarisamisk og skoltsamisk. Finsk-romani tales af 5.000-6.000 mennesker, der
normalt taler finsk. Finsk tegnsprog tales af 4.000-5.000 mennesker som første
sprog. Finske tatarer, en minoritetsgruppe, der flyttede til Finland under det
russiske herredømme mellem 1870'erne og 1920'erne, består af cirka 800
mennesker, der taler tatarisk. Minoriteternes ret (især samerne, svensktalende
finner og romani-talende) til at holde fast i deres kultur og sprog er beskyttet
af den finske grundlov.

Sprog talt af indvandrere omfatter russisk (1 % af befolkningen), estisk,
engelsk, somali, arabisk, kurdisk, albansk og kinesisk.

De mest udbredte fremmedsprog er engelsk (63 %), tysk (18 %) og fransk (3 %).
Der undervises obligatorisk i engelsk i folkeskolen fra 3. eller 5. klassetrin
(i enkelte skoler kan der i stedet vælges andre sprog). Tysk, fransk eller
russisk udbydes som andet fremmedsprog fra 8. klassetrin, mens et tredje
fremmedsprog kan vælges i gymnasier eller på universiteter.

Norsk og til en vis grad dansk, der er nært beslægtet med svensk, kan forstås af
et mindretal, men disse sprog er kun lidt repræsenteret i skolesystemet.

Omkring 4,1 millioner finner (76,4 % i 2012) er medlemmer af den
evangelisk-lutherske kirke i Finland. Der er tale om en af de største
evangelisk-lutherske kirker i verden, når man ser på andelen af medlemmer, selv
om denne er faldet noget de seneste år. Den næststørste gruppe på 21,0% har ikke
nogen religiøs overbevisning. Et lille mindretal på 1,1% tilhører den ortodokse
kirke. Resten udgøres af forholdsvis små grupper af primært katolikker,
protestanter, jøder og muslimer samt meget små kristne grupper.

De største lutherske og ortodokse kirker er statskirker i Finland med særlige
roller i statslige ceremonier og i skolerne.

I 2012 blev 75,3% af de finske børn døbt, mens 83,0% af de 15-årige blev
konfirmeret i 2012, og næsten alle begravelser foregår i kristent regi.
Imidlertid er størstedelen af lutheranerne ikke faste kirkegængere, men kommer
kun i kirkerne ved særlige lejligheder som til jul, bryllupper og begravelser. I
forbindelse med en EU-undersøgelse i 2010 svarede 33% af finnerne, at de tror
der er en Gud, 42% svarede at de tror, der findes en eller anden form for kraft
uden for dem selv, mens 22% ikke tror, der findes nogen af delene.

Forventet levealder i Finland er 82,89 år for kvinder og 75,79 år for mænd i
2011. Der er 265 personer for hver læge i landet. 18,9% af udgifterne til
sundhedspleje betales direkte af borgerne selv, mens 76,6% finansieres af
skatteindtægter.

En international rapport viser fra 2011 viser, at Finland er det land i verden,
der har færrest tilfælde af dødfødsler, idet blot to ud af tusind fødsler får
dette udfald.

Det finske familieliv er centeret omkring kernefamilien. Forbindelser til den
øvrige familie er ofte noget begrænset, og finnerne skaber ikke klaner, stammer
eller lignende strukturer af nogen politisk betydning. Ifølge en
UNICEF-undersøgelse har børn i Finland det fjerdebedst i verden (efter
Nederlandene, Sverige og Danmark).

Efter at have undersøgt forholdene for kvinder over hele verden konkluderede
Population Crisis Committee i 1988, at Finland er et af de bedste lande at leve
i for kvinder i hele verden (næstbedst efter Sverige). Undersøgelsen baserede
sig på sundhed, uddannelse, økonomi og retslig beskyttelse. Finland var det
første land i Europa, der gav kvinderne stemmeret (i 1906), og i 1980'erne var
omkring en tredjedel af parlamentsmedlemmerne kvinder, lige som tre ud af fire
kvinder arbejdede uden for hjemmet. I den periode var der dog stadig en del
ulighed mellem kønnene, især på lønområdet, hvor kvinderne typisk blot tjente
to-tredjedele af den løn, mænd fik.

Ligestillingsloven, der trådte i kraft i 1987, forpligtede Finland til at skaffe
kvinderne fuld ligeret. I slutningen af årtiet blev der opstillet en køreplan
for, hvornår en række mål på dette område skulle nås inden udgangen af det 20.
århundrede. Der blev blandt andet gjort en indsats for at få flere kvinder ind i
traditionelle mandeerhverv og omvendt, idet det ikke specielt handlede om at
give kvinder særbehandling, men at give alle lige ret. Desuden blev der arbejdet
på at få flere kvinder ind på lederposter.

Finsk kultur har traditionelt været påvirket af kultur fra Vesteuropa via
Sverige, men også den store handelspartner Tyskland, samt fra Rusland. Efter
anden verdenskrig der desuden kommet kulturpåvirkninger fra USA, men skønt den
øgede urbanisering giver anledning til større internationalt udsyn, er der
fortsat tydelige spor af en landlig tradition samt den nære adgang til naturen.
Et særligt kulturelt fænomen, der er dybt fæstet i Finland, er brugen af
saunaer, en tradition der også har spredt sig til andre dele af verden.

Skønt man kan sige, at der har eksisteret litteratur på finsk, siden Mikael
Agricola oversatte Det Nye Testamente til finsk i det 16. århundrede efter
reformationen, blev der kun skrevet ganske få betydningsfulde værker på dette
sprog indtil det 19. århundrede, hvor den finske romantiske bevægelse fik sit
gennembrud. Under indflydelse af dette indsamlede Elias Lönnrot finske og
karelske folkelige digte og arrangerede dem og udgav dem som Kalevala, det
finske nationalværk. Fra denne periode finder man også en række poeter og
romanforfattere, der skrev på finsk, blandt andet Aleksis Kivi og Eino Leino.
Men samtidig var der en række skribenter i denne nationale opvågnen, der skrev
på svensk, heriblandt nationaldigteren Johan Ludvig Runeberg samt Zachris
Topelius.

Efter Finlands uafhængighed dukkede en række moderne forfattere op, heriblandt
den finsktalende Mika Waltari og den svensktalende Edith Södergran. Frans Eemil
Sillanpää blev tildelt Nobelprisen i litteratur i 1939. Erfaringerne fra anden
verdenskrig medførte en tilbagevenden til en mere national synsvinkel
sammenlignet med optagethed af internationale strømninger, repræsenteret ved for
eksempel Väinö Linna. Ud over Kalevala og Waltari er den mest oversatte finske
forfatter den svensktalende Tove Jansson, hvis illustrerede børnebøger om
Mumitroldene er kendt over store dele af verden.

Nutidens finske litteratur er rig og forgrenet, og de populære nyere forfattere
er Arto Paasilinna, Iikka Remes, Kari Hotakainen, Sofi Oksanen og Jari Tervo.
Finlandia-prisen er landets mest respekterede litteraturpris og uddeles årligt.

Inden for billedkunsten har der været mange finske bidrag inden for
kunsthåndværk og industrielt design. Den mest kendte finske billedhugger fra det
20. århundrede er formodentlig Wäinö Aaltonen, der huskes for sine monumentale
buster og skulpturer. Finsk arkitektur er kendt over det meste af verden, og en
af de mest kendte arkitekter fra det 20. århundrede er nok Eliel Saarinen (kendt
blandt andet for Helsinki Hovedbanegård) og hans søn Eero Saarinen samt Alvar
Aalto, der var med til at introducere funktionalismen i arkitektur til Finland,
lige som han er berømt for sit arbejde med møbler, tekstiler og glaskunst.

En stor del af musikken i Finland er influeret af traditionel karelsk musik og
tekster, som man blandt andet finder i Kalevala. Karelsk kultur opfattes som det
reneste udtryk for de gamle finske myter og livsanskuelser. Musikken er i mindre
grad påvirket af germansk musik end af traditionel nordisk folkemusik, som i
stort omfang erstattede traditionen fra Kalevala. Den finske folkemusik har
gennem de seneste årtier gennemgået en proces, hvor man har søgt tilbage til
rødderne og bragt resultaterne op til nutiden, hvor folkemusikken i en vis grad
har påvirket den populære musik. Samerne i Norge, Sverige og Finland er inden
for musikken kendt for deres stærkt spirituelle sange kaldet joik.

Den første finske opera blev skrevet af den tyskfødte Fredrik Pacius i 1852.
Pacius skrev også musik til Runeberg digt Maamme, som blev Finlands
nationalsang. I 1890'erne var den finske nationalisme med udgangspunkt i
Kalevala udbredt, og Jean Sibelius brød igennem med sin vokalsymfoni Kullervo.
Han modtog et stipendium, så han kunne studere runosangerne i Karelen, og hans
popularitet steg, så han blev Finlands første rigtigt kendte musiker og
komponist. I 1899 skrev han Finlandia, der blev et af symbolerne under finnernes
kamp for selvstændighed. Sibelius er fortsat en af Finlands mest markante
kulturpersonligheder og et symbol på nationen.

I nyere tid har Finland et meget afvekslende klassisk musikmiljø. Fordi finsk
klassisk musik kun har eksisteret i lidt over hundrede år, er en del af
komponisterne stadig i live, heriblandt Einojuhani Rautavaari, Aulis Sallinen,
Kaija Saariaho og Magnus Lindberg. Ligeledes stammer en række internationalt
kendte dirigenter fra Finland, som Esa-Pekka Salonen, Osmo Vänskä, Jukka-Pekka
Saraste og Leif Segerstam, og blandt de tilsvarende kendte klassiske udøvende
musikere kan nævnes sangerne Karita Mattila og Soile Isokoski, violinisten Pekka
Kuusisto samt pianisten Olli Mustonen.

"Iskelmä" er den traditionelle finske betegnelse for en let, populær sang
(svarende til det tysk "Schlager"). Den finske populære musik er ofte knyttet
til dans, som man også kender det fra fx Sverige. Tangoen er en af de mere
populære danse. Blandt den nyere populærmusik i landet er en hel del lavet af en
række rock- eller jazzmusikere samt hiphoppere og udøvere af andre lignende
musikformer. Blandt de kendte navne er 22-Pistepirkko, Bomfunk MC's og Poets of
the Fall.

I begyndelsen af 1960'erne begyndte de første finske rockgrupper at dukke op. De
spillede ofte instrumentalmusik inspireret af blandt andet The Shadows. Omkring
1964 kom Beatlemaniaen til Finland, og den affødte en yderligere udvikling hen
imod et egentligt lokalt finsk rockmiljø. Fra sidst i 1960'erne og op gennem
1970'erne begyndte musikerne for alvor at skrive rockmusik selv frem for at
fremføre oversatte internationale hits. Nogle af de progressive rockgrupper fra
den tid, særligt Tasavallan Presidentti og Wigwam, blev internationalt
respekteret, men opnåede ikke egentlig kommerciel succes uden for landets
grænser. Det gjaldt også for Hurriganes, der spillede en mere traditionel rock,
der dog opnåede en vis succes i Sverige. I 1980'erne kom også punk-rocken til
Finland repræsenteret ved fx Terveet Kädet, mens glam rocken fik sine
foregangsmænd i gruppen Hanoi Rocks. Sidstnævnte var måske et af de navne, der
satte sig flest spor internationalt, idet Guns N' Roses blandt andet var
inspireret af gruppen.

I de seneste årtier er der opstået en lang række heavy metal-grupper i Finland,
og en del af disse har slået igennem internationalt. Det gælder for eksempel HIM
og Nightwish; således solgte HIM's album Dark Night fra 2005 til guldplade i
USA. Apocalyptica har gjort sig bemærket ved at tilføre klassiske
strygerinstrumenter i klassisk heavy metal. Af andre kendte metal-grupper kan
nævnes The Rasmus og Children of Bodom. Desuden vandt gruppen Lordi Eurovision
Song Contest 2006 med sangen "Hard Rock Hallelujah", der befinder sig i
grænselandet mellem hård rock og heavy metal.

Finsk film er mange gange blevet beskyldt for at være kedelige, men instruktører
som Aki Kaurismäki, Mauritz Stiller, Spede Pasanen og Hollywood-immigranten
Renny Harlin har de seneste årtier formået at gøre denne fordom til skamme.

Ud fra Finlands status som en af de rigeste nationer i verden samt landets fokus
på gennemsigtighed i beslutningsprocesserne og på ligeret er det ikke så
overraskende, at landet også har den mest frie presse i verden. Der findes i
disse år cirka 200 aviser, 320 populære tidsskrifter, 2.100 specialtidsskrifter
og 67 kommercielle radiostationer i Finland som supplement til den landsdækkende
station, fem nationale public service-radiokanaler og tre digitale radiokanaler.
Hvert år produceres der omkring tyve spillefilm, der udgives omkring 12.000
bogtitler og sælges 12 millioner plader.

Mediekoncernen Sanoma udgiver Helsingin Sanomat, der med et dagligt oplag på
383.361 i 2010 og en daglig læserskare på cirka 945.000 er den største avis i
landet. Sanoma udgiver ligeledes tabloidavisen Ilta-Sanomat, den
forretningsorienterede Taloussanomat samt står bag tv-kanalen Nelonen. Den anden
store mediekoncern er Alma Media, der udgiver over 30 tidsskrifter samt avisen
Aamulehti, tabloidavisen Iltalehti og den forretningsorienterede Kauppalehti.
Finnerne er sammen med de øvrige nordiske landes befolkninger samt japanerne de
folkeslag i verden, der læser mest avis.

YLE, der er Finlands nationale radio- og tv-station, står bag fem tv-kanaler og
tretten radiokanaler, der anvender begge de officielle sprog. YLE finansieres af
en licens, der er obligatorisk for alle tv-ejere samt af afgifter fra private
tv-distributører. Alle tv-kanaler udsendes digitalt, såvel jordbaseret som via
kabel. Nordic Broadcasting (ejet af Bonnier og Proventus Industrier) ejer den
kommercielle tv-kanal MTV3 og den kommercielle radiokanal Radio Nova.

Omkring 89% af alle finner bruger jævnligt Internettet, og 42% har en smartphone
til personligt brug. Alle finske skoler og biblioteker har Internetadgang og
computere. I oktober 2009 forpligtede Finlands transport- og
kommunikationsminister sig til sikre, at alle personer i landet skulle være i
stand til at tilgå Internettet med en minimumshastighed på 1 MB/s i begyndelsen
af juli 2010.

De nationale fridage i Finland kan opdeles mellem kristne højtider og sekulære
fridage. De vigtigste kristne højtider er jul, nytårsdag, helligtrekongersdag,
påske, Kristi himmelfartsdag, pinse, sankthans og allehelgensdag. De borgerlige
fridage er 1. maj og uafhængighedsdagen (6. december), lige som både nytårsdag
og sankthans efterhånden primært har sekulær karakter. Jul er den højtid, der
fejres mest, og der er normalt fri 24.-26. december.

I finsk madlavning udnytter man ofte de planter og dyr, der findes i landet. Med
de mange skove er der store mængder af bær, fx tyttebær og blåbær, der samles om
efteråret. Blandt de afgrøder, der dyrkes, er roer, der udover til dyrefoder
også bruges i madlavningen; anvendelsen heraf er dog faldende i de senere år.

Fra dyreverdenen er fisk en almindelig spise, især i de kystnære områder, og
elg- og rensdyrkød forekommer ofte på de finske borde. Kød af husdyr er dog det
mest almindelige, og her er svine- og oksekød samt kylling mest almindeligt.

Blandt de retter og madvarer, der er karakteristiske for Finland, er
kaalikääryleet (en slags kåldolmer), hernekeitto (gule ærter), viili (et
surmælksprodukt), pulla (et lidt sødt kardemommebrød), sima (mjød) samt det
store traditionelle joulupöytä (julebord) med en række forskellige retter som
skinke, laks, sild og forskellige gryderetter.

En række sportsgrene er populære i Finland. Pesäpallo, der er en variant af
baseball, regnes normalt for at være nationalsporten, men de mest populære
sportsgrene, hvad angår mediedækning, er nærmere formel 1-løb, rally, ishockey
og fodbold.

I ishockey hører Finland traditionelt til verdenseliten og har vundet VM-titlen
to gange: 1995 og 2011. En række af de bedste finske ishockeyspillere har opnået
store karrierer i den nordamerikanske liga NHL, fx Teemu Selänne og Saku Koivu.
Finlands fodboldlandshold har aldrig kvalificeret sig til VM- eller
EM-slutrunden, men en række finske spillere har haft fine karrierer i klubber i
de store ligaer, fx Jari Litmanen, Sami Hyypiä, Jussi Jääskeläinen, Antti Niemi
og Mikael Forsell.

I forhold til landets størrelse har Finland produceret ganske mange topkørere
inden for motorsport. Således har hele tre finske kørere vundet VM-titlen i
formel 1-løb: Keke Rosberg (1982), Mika Häkkinen (1998 og 1999) samt Kimi
Räikkönen (2007). Inden for rally har en række verdensmestre været fra Finland,
blandt andre Marcus Grönholm, Hannu Mikkula og Ari Vatanen.

Med landets nordlige beliggenhed og de lange perioder af året, hvor der er sne,
er det ikke så underligt, at Finland også har produceret en lang række store
skisportsstjerner. Især inden for skihop har finner gjort sig positivt bemærket
med blandt andet sportens i særklasse mest vindende atlet, Matti Nykänen, der
vandt fire OL-guldmedaljer og hentede fem verdensmesterskaber. Blandt de seneste
års store navne er Janne Ahonen. De fleste succeser er kommet inden for de
nordiske discipliner, mens blandt andet Kalle Palander og Tanja Poutiainen i de
senere år også har været med i toppen i de alpine discipliner.

Gennem årene har der været en række af bemærkelsesværdige atletikudøvere fra
Finland. De tre mellem- og langdistanceløbere, Hannes Kolehmainen, Paavo Nurmi
og Ville Ritola vandt således tilsammen atten guld- og syv sølvmedaljer ved
olympiske leger i begyndelsen af det 20. århundrede. Blandt arvtagerne fra disse
tre var Lasse Virén, der ved OL i 1972 og 1976 vandt fire guldmedaljer. Ud over
i løb har der været store finske atleter inden for blandt andet spydkast.

Sommer-OL 1952 blev afholdt i Helsinki, og der har været afholdt VM i atletik i
Finland i 1983 og 2005.

Blandt de foretrukne motionssportsgrene i Finland kan nævnes floorball,
stavgang, motionsløb, cykelløb og skiløb.



https://da.wikipedia.org/wiki/VM_i_fodbold_2014

VM i fodbold 2014 var den 20. udgave af VM i fodbold, en international turnering
for mænd, der blev afholdt i Brasilien fra 12. juni til 13. juli 2014.
Verdensmestre blev Tyskland, der i finalen besejrede Argentina 1-0.

Det var anden gang, at Brasilien afholdt verdensmesterskaberne i fodbold; første
gang var i 1950. Brasilien blev uden modkandidat valgt som vært for slutrunden,
efter at den internationale fodboldorganisation, FIFA, offentliggjorde, at
turneringen skulle afholdes i Sydamerika for første gang siden 1978 i Argentina.
Det var femte gang i alt, at VM-slutrunden blev afholdt i Sydamerika. De
foregående fire gange, hvor slutrunden var blevet afholdt i Sydamerika, blev et
sydamerikansk landshold verdensmestre.

De 31 deltagere i slutrunden blev fundet via kvalifikationsturneringen, der
begyndte i juni 2011; værten, Brasilien, var automatisk deltager. Under
slutrunden blev der spillet 64 kampe i 12 byer fordelt over det meste af
Brasilien på nye eller renoverede stadioner. Slutrunden indledtes med et
gruppespil, hvorfra 16 hold gik videre til knockoutrunden. For første gang
nogensinde blev der under slutrunden brugt mållinjeteknologi.

Tyskland blev verdensmestre efter en finalesejr på 1-0 over Argentina.
Tredjepladsen gik til Holland, der besejrede de brasilianske værter med 3-0.
Turneringens topscorer blev James Rodriguez fra Colombia, mens Lionel Messi fra
Argentina blev kåret som mest værdifulde spiller.

I marts 2003 annoncerede FIFA, at VM-slutrunden i 2014 ville blive afholdt i
Sydamerika for første gang siden 1978. Placeringen af slutrunden i Sydamerika
var i overensstemmelse med FIFA's ønske om, at værtskabet skulle gå på skift
mellem de forskellige kontinenter. Beslutningen betød, at der for første gang
ville blive afholdt to slutrunder i træk uden for Europa, og at der for anden
gang i træk ville blive afholdt en slutrunde på den sydlige halvkugle (Sydafrika
var vært ved VM i fodbold 2010).

Fra begyndelsen ansøgte Brasilien og Colombia om værtsskabet, men Colombia trak
senere sit kandiatur tilbage, og af den grund kunne Brasilien uden modkandidat
den 30. oktober 2007 officielt blive tildelt værtskabet af slutrunden.

Følgende 32 hold - vist med deres placering på verdensranglisten før turneringen
i parentes - kvalificerede sig til slutrunden. Bosnien-Hercegovina var det
eneste hold, som ikke havde deltaget i slutrunden før. Ukraine var det højest
rangerede hold (nr. 16), som ikke deltog i slutrunden.

Som ved VM i fodbold 2010 skulle alle landshold udtage 23 spillere (deraf tre
målmænd). Hvert deltagende landshold skulle senest 10 dage før turneringsstart
opgive deres 23-mandstrup. Hvert hold havde mulighed for, i tilfælde af
alvorlige skader, at erstatte en spiller senest 24 timer før holdets første
kamp.

Den 31. maj 2009 blev det tilkendegivet, hvilke 12 byer som var værtsbyer under
slutrunden.

Hvert af de 32 hold valgte en base som hjem- og træningssted før og under
turneringen. Den 31. januar 2014 annoncerede FIFA baserne for hvert af de
deltagende hold, efter tidligere at have uddelt en brochure med 84 mulige
lokationer. Kun fem hold valgte at bosætte sig i det nordlige Brasilien.

FIFA afholdt for tredje gang i træk FIFA Fan Fest i hver af de 12 værtsbyer
under hele turneringen. Et af de største eksempler på Fan Fest fandt sted på
Copacabana Beach i Rio de Janeiro, der allerede afholdt Fan Fest i 2010, São
Paulos Vale do Anhangabaú og Brasílias Esplanada dos Ministérios, med kongressen
i baggrunden. Det første officielle arrangement foregik på Praia de Iracema i
Fortaleza den 8. juni 2014.

For at undgå fejlkendelser ved mål blev der introduceret mållinjeteknologi. Det
var den fjerde FIFA-turnering, hvor teknologien blev anvendt, efter succes ved
FIFA Club World Cup 2012, FIFA Club World Cup 2013 og Confederations Cup 2013.
Det tyske firma GoalControl blev udvalgt som turneringens officielle leverandør
af mållinjeteknologi. Teknologien kom første gang i anvendelse ved en
tvivlssituation, da Frankrig scorede sit andet mål mod Honduras; her viste
teknologien, at bolden var helt over målstregen, hvorpå dommeren fik et signal
og derfor kunne dømme mål.

Efter flere vellykkede forsøg tidligere introducerede FIFA også markeringsspray
ved VM i fodbold 2014. Den vandbaserede spray, der forsvinder efter få minutter,
bruges til at markere den korrekte afstand mellem stedet, hvorfra bolden skal
sparkes af det angribende hold, og det forsvarende holds spillere (der typisk
opstiller en såkaldt mur).

Adidas Brazuca var den officielle kampbold i turneringen. Adidas udviklede et
nyt design af bolden efter kritik af Adidas Jabulani, som var anvendt ved
forrige VM. Antallet af paneler på bolden blev reduceret til seks.

Grundet de relativt høje temperatur i Brasilien, især på de nordlige stadioner,
blev der introduceret mulighed for at holde vandpauser. Pauserne blev afholdt på
dommerens skøn efter cirka 30 minutter af første og anden halveg i de tilfælde,
hvor temperaturen var på mindst 32 °C.

Den første vandpause fandt sted efter 39 minutter i kampen mellem USA og
Portugal i Gruppe G. Ved starten af kampen var temperaturen 30 °C med 66 %
luftfugtighed.

Det biologiske pas blev introduceret til VM i fodbold 2014. Blod og urin blev
indsamlet fra alle spillere før slutrunden, og desuden blev to spillere fra
hvert hold undersøgt efter hver kamp. Prøverne blev analyseret af Swiss
Laboratory for Doping Analyses. FIFA rapporterede, at 91,5 % af alle spillere
var blevet testet før slurtundens start, og ingen af dem var blevet testet
positive for doping.

Alle tidspunkter nævnt nedenfor er angivet i den officielle
Brasília-tidszone.(UTC−3). }} De danske starttidspunkter var fem timer senere.



https://da.wikipedia.org/wiki/Nordisk_mytologi

Nordisk mytologi er den overordnede betegnelse for de myter, legender og
forestillinger om overnaturlige væsener, der var relateret til den før-kristne
nordiske religion. Den har rødder langt tilbage i tiden, men den kendes kun i
detaljer fra vikingetiden. Mytologien bestod af fortællinger, som handlede om
guders liv og deres virke i verden. Myterne handlede ikke kun om gudernes liv og
deres konflikter med andre grupper af guddommelige væsener, men de var også
symbolske repræsentanter for de oplevelser og ting mytefortællerne selv mødte i
deres liv. Mytologien blev til i et bestemt miljø, og det bestemte de temaer
fortællingerne handlede om. De nordiske myter fortalte derfor om menneskets egen
evige overlevelseskamp med naturen, om egne konflikter med andre slægter, og om
de sociale spændinger i samfundet, selvom de beskrives som begivenheder i en
overnaturlig sfære.

Der fandtes ingen normative tekster, og det materiale, der er bevaret til i dag,
er en række mere eller mindre tilfældigt sammenstillede kilder. Det er ud fra
dem man har lavet en forskningsmæssig rekonstruktion, Jens Peter Schjødt
betegner det som et i realiteten generaliseret idealbillede. Nogle af de
mytologiske forestillinger og historier kom på den måde til at leve videre i
folkloren. Nogle få elementer har på denne måde endda kunnet overleve helt frem
til moderne tid; det drejer sig dog mest om forestillinger om mindre
betydningsfulde mytologiske skikkelser, fx alfer, vætter, nisser og trolde. Som
led i en international nyhedensk strømning, er der i de senere år opstået
forskellige grupper, der forsøger at genskabe en religion (Asetro) baseret på
den nordiske mytologi.

De myter, som er blevet overleveret til vore dage, blev nedskrevet af kristne
forfattere i middelalderen. I før-kristen tid blev de overleveret som mundtlige
fortællinger, der blev fortalt videre, fra slægtled til slægtled.
Religionsskiftet betød, at mytologien langsomt uddøde som levende tradition, da
de institutioner, der understøttede forsvandt. Samtidigt blev den overleverede
mytologi kun bevaret pga. af den teknik, som kristendommen bragte med sig. I
middelalderen var skrivning på pergament nært knyttet til de kirkelige
institutioner, og de personer, der nedskrev mytologien, blev næsten med
sikkerhed uddannet et sådant sted.

For vikingetiden er det svært at lave en klar geografisk afgrænsning af Norden,
og derved for mytologiens udbredelse. Grænserne var flydende, og når man
bevægede sig væk hjemmefra blev de kulturelle forskelle større, og gradvist
nåede man ind i et nyt kulturområde. Men trods de store lokale forskelligheder
fandtes der en særskilt mytologi og kultur, der i blev holdt sammen af det
fælles nordiske sprog. Overordnet set udgør den nordiske mytologi en
forholdsmæssig ensartet betydningsmæssig verden, der igen er del af et større
germansk fællesskab, og længere ude indoeuropæisk.

Den nordiske mytologi byggede hovedsageligt på den ældre germanske; de hedenske
guders navne var nært beslægtede i hele det nordvestlige Europa. Det sparsomt
overleverede materiale, som stammer fra det germanske område i Nord- og
Vesteuropa, og viser et nært slægtskab mellem mytologierne. Kristendommen blev
den dominerende religion i både det angelsaksiske England og i Tyskland flere
hundrede år tidligere end den gjorde i Norden. Den traditionelle hedenske
religion blev derfor undertrykt på et tidligere tidspunkt, og inden den hedenske
tradition nåede at blive nedskrevet, som de blev i Norden. Af den grund stammer
vores viden om de germanske myter hovedsageligt fra middelalderlige litterære
kilder fra Skandinavien og Island.

Billeder fra bronzealderen kan forestille tidlige udgaver af kendte guder; fx er
den store mand, som bærer en økse, og som kendes fra flere helleristninger,
blevet identificeret med Thor. Men de kan ikke tolkes vha. af fx eddadigte, og
derfor kan der ikke etableres en sikker forbindelse mellem bronzealderens og
vikingetidens mytologi. De tydelige paralleller mellem solvognen og
Skinfaxemyten kan muligvis tolkes som en årtusinder gammel ’’efterklang’’ i
vikingetiden. Fra jernalderen er der overleveret få og fragmentariske levn til
germanske forestillinger og myter, og ud fra dem, kan der påvises en tydelig
kontinuitet mellem religionen blandt sydgermanerne fra 1. århundrede e.v.t. til
nordgermanerne omkring 1000 e.v.t. Det er blevet påvist på baggrund af
ikonografiske studier af det arkæologiske materiale en tydelig litterær og
motivmæssig kontinuitet fra 500-tallet til 1200-tallet i et område der omfattede
Sverige, Norge, Danmark og England. Arkæologen Lotte Hedeager mener, at det
tyder på, at de vigtigste myter i den nordiske mytologi grundlæggende blev
overleveret i nogenlunde uændret form gennem hele perioden. Sandsynligvis var
den i begyndelsen af perioden kun udtryk for en tradition, der var udbredt
indenfor en fåtallig aristokratisk sfære, som først senere spredte sig til den
brede befolkning i i hvert fald Norge og Island. Den germanske kultur var ikke
den eneste, der påvirkede den nordiske. Komparative studier har bl.a. vist, at
den nordiske mytologi også indeholder elementer fra såvel keltisk mytologi som
samisk eller snarere finsk-ugrisk mytologi; indtil middelalderen var
finsk-ugrisk kultur udbredt langt ned i Sydsverige og Norge. Intet tyder dog på,
at samisk bjørnekult, laksekult og samiske jagtguder var udbredte i den nordiske
kultur.

Den europæiske lærdomstradition blomstrede i Island i perioden lige efter
religionsskiftet, og samtidig opstod der en interesse for den skandinaviske
fortid, derfor blev mange af de traditionelle fortællinger nedskrevet og dermed
bevaret for eftertiden. John Lindow foreslår, at denne indsamling og
nedskrivning af den gamle mytologi er blevet inspireret af kristne tekster, fx
Klemens saga. I den er der ligefrem en opfordring til læsning af de hedenske
historier, så man den måde kunne opleve gudernes slette karaktér. Han mener på
den baggrund, at den teologi, der kommer til udtryk i Yngre Edda er baseret på
Romerbrevet 1:18-23. I fortælles det bl.a., at hedningene engang havde kendt den
kristne gud, men siden havde vendt sig bort fra ham, for i stedet at begynde at
dyrke afguder. Lindow mener, at det forklarer værkets euhemeristiske tilgang.
Lindow mener desuden, at allerede de tidligste islandske skrifter, der
hovedsageligt bestod af helgenvitae, kan bruges som indirekte levn til fx Thor
og Odins betydning, når de beskrives som helgenernes dæmoniske hovedmodstandere
i de islandske oversættelser af latinske tekster. I disse tekster, som i reglen
er ældre end fx Snorres egentlige mytologiske værker, optræder også flere navne
på de øvrige guder. Lindow mener, at det viser, at en omfattende viden om den
hedenske mytologi var blevet overleveret i klostrene, da nogle af de
karakteristika, der kendes fra den øvrige mytologiske litteratur, også findes i
dem.

De fortællinger og forestillinger der knyttede sig til religionen i Norden
udviklede sig over tid, og der har været store regionale forskelle. Før
middelalderen var den nordiske mytologi næppe en del af en sammenhængende
historie og kulturel enhed. Først da begyndte hedninge, under stærk påvirkning
af kristendommen, at forsøge at skabe religiøse institutioner, som vi kender det
fra eksempelvis den kristne kultur. Mytologien var i før-kristen tid snarere en
dynamisk syntese af nye og gamle forestillinger, fra et stort geografisk område,
og var genstand for stadig fornyelse og gendigtning. Myter var ikke kun
beretninger, billeder var parallelt med ritualer et andet vigtigt middel, til at
videreformidle mytologiske traditioner. Den svenske religionsforsker Anders
Andrén beskriver den nordiske litteratur, som kendetegnet af tableauer eller
scener, der bindes sammen med korte verselinjer, dvs. der var en udpræget brug
af tekstbilleder i modsætning til fx den græske episke tradition. Billedlige
fremstillinger var sandsynligvis længe en helt integreret del af formidlingen af
mytologien, samtidigt med at billeder har virket både styrende og begrænsende
for motivvalget i fortællingerne. Det betød dog ikke, at den episke tradition
var ukendt i Norden.

Myter blev også brugt indenfor en helt bestemt kontekst, dvs. de var levende
elementer i et bestemt samfund og led i en særlig kultur. Den enkelte myte skal
derfor tolkes i relation til den tid og det sted den blev brugt eller nedskrevet
i. De sociale forhold i samfundet har fx altid haft stor betydning for
forståelsen og formidlingen af mytologiske fortællinger. Derfor var det sociale
system i den mytiske verdens en kopi af den virkelige verdens, og i Norden, hvor
slægtsskabsforhold var afgørende for de sociale relationer, var de det også i
myterne. Vi må derfor formode, at man i Island har genfortalt myterne på en
anden måde, og lagt vægt på andre elementer, end man gjorde i det øvrige Norden.
Kommunikation mellem landene var mulig, og Island var på intet tidspunkt
isoleret fra det øvrige Norden. Gennem hele vikingetiden og middelalderen
foregik der derfor en livlig, om end ikke regelmæssig kulturel udveksling båret
af økonomiske transaktioner mellem alle landene i hele Norden. Udover de
geografiske forskelle, var der også sociale variationer, da der har været
forskel på hvad overklassen og hvad almuen erfarede, fx rejste kongerne ganske
ofte, og havde gode internationale forbindelser. En anden væsentlig begrænsning
for vores forståelse er det forhold, at de vigtigste skriftlige kilder blev til
i Island i 13. til 14. århundrede, da religionen ikke længere var levende. Trods
disse forbehold er det i dag den mest udbredte opfattelse i forskningen, at der
i det store billede har været en høj grad af kulturel kontinuitet i befolkninger
i hele det nordiske område, og at de bevarede kilder bygger på ældre før-kristne
beretninger, uden nødvendigvis at være direkte afskrivninger.

Før religionsskiftet fandtes der ikke nogen egentlige religiøse institutioner og
heller ingen doktriner og kanoniske værker, derfor blev der aldrig udviklet et
sammenhængende religiøst system. Den germanske religion var altså ikke nogen
egentlig religion i den moderne betydning. De nordiske myter har i stedet
udviklet sig fra en etnisk religion, som ikke havde haft en grundlægger, men i
stedet havde sit udspring i lokale traditioner og forestillinger. Mytologien var
derfor et uensartet netværk af myter og legender, som blev delt af en større
befolkningsgruppe, der sprogligt dog var beslægtede med hinanden. Det betyder
også, at der fandtes mange forskellige og parallelle versioner af de samme
grundmyter. Denne mytologi blev i sin traditionelle form gengivet mundtligt i
poetisk form. De enkelte ritualer, navne på overnaturlige væsener og
fortællinger om dem fandtes ikke i en fast nedskrevet form, og de varierede
mellem derfor de forskellige germanske stammer, både i tid og rum. Mytologien
fungerede i sammenhæng med ritualerne, men havde i realiteten kun lidt at gøre
med tro, som det kendes fra fx kristen teologi. I det før-kristne samfund var
religionen mere et spørgsmål om tradition og sædvane, og om et liv i samspil med
andre mennesker og naturen og de kræfter, man mente beboede den. Myterne var
derfor med til at sætte ritualerne ind i en overordnet kosmologisk ramme.

En fremherskende teori i 19. århundredes evolutionistiske religionshistorie, var
at religion var en metode til rationelt at forklare naturfænomener og
begivenheder, men i mangel af naturvidenskabelig viden måtte man bruge
overnaturlige forklaringer. Ifølge denne tilgang var de nordiske myter
fortællinger om kræfterne bag, det de observerede i verden omkring sig. Det
ignorerer dog mytologiens sociale og psykologiske aspekter. Myterne fungerede
ikke blot som forklaring på en bestemt religiøs praksis eller oprindelsen på et
naturfænomen, de har haft deres eget selvstændige liv.

I det 20. århundrede har man i traditionel forskning lagt størst vægt på
myternes relation til gudsdyrkelsen. Det har været en udbredt teori, at de
mytologiske fortællingers funktion primært var at blive fremført og genfortalt
som led i et kultdrama, hvor urtidens begivenheder blev genskabt med ord og
handling. Ifølge denne teori blev kultdramaet opfattet som en nødvendighed for
verdens fortsatte eksistens. Der er imidlertid intet, der tyder på, at alle
myter har haft en rituel rolle. I mange tilfælde kunne de i stedet have haft en
kosmologisk eller belærende funktion; ligesom de kunne bruges som eksistentielle
forklaringsmodeller. De myter, som udgør den nordiske mytologi, kan derfor også
betragtes som udtryk for den ideologi, der prægede den før-kristne kultur, da et
andet af myternes formål var at besvare både hvordan og hvorfor verden så ud som
den gjorde.

Myterne blev fortalt med udgangspunkt i gudernes verden, men de var symbolske
repræsentanter for menneskene. Mytologien var således en afspejling af
samfundsordenen, og myternes konflikter var symbolske genfortællinger af de
konflikter, mytefortællerne kendte fra deres eget liv. De historier, der blev
fortalt i myterne, var således ikke bare fortællinger om det store kosmologiske
drama, men også om de sociale uligheder, problemer og trusler datidens mennesker
oplevede. Det kunne feks. være det daglige slid som bonde, mænds dominans
overfor kvinder, og at visse slægter havde større betydning end andre. På den
baggrund karakteriserer den australske religionsforsker Margaret Clunies-Ross de
myter, vi kender i dag, som redigerede versioner af utallige mundtlige
fortællinger, der blev nedskrevet med særlige formål.

Myter og forestillinger blev brugt eller kom til udtryk ved situationer, som
krævede forklaringer af mytologisk karaktér. Det omfattede både dagligdags
forhold, religiøse fester, kriser osv. Mytologien bar derfor præg af, at blive
brugt i meget forskelligartede situationer, uden der fandtes en overordnet
regulerende institution. I lighed med andre af verdens mytologier var
nordboernes derfor ikke logisk sammenhængende. Vikingetidens nordboer levede
sandsynligvis udmærket med selvmodsigelser i deres verdensbillede, nøjagtig
ligesom moderne mennesker gør. Jens Peter Schjødt forklarer det med, at en gud
feks. ikke var et reelt væsen, men en skikkelse, som befandt sig i et semantisk
rum. Det betyder, at selvmodsigende forestillinger sagtens kan eksistere ved
siden af hinanden, blot de orienterer sig mod det semantiske centrum. Ud fra
dette rum genereres gudens karakteristika. Som et eksemple kan nævnes at Odin
altid fremstilles som den vidende, og aldrig som dum, hans klogskab kan derimod
spille forskellige roller. Et andet eksempel er Loke, hvis læber i den ene myte
syes sammen, mens det overhovedet ikke nævnes i den næste.

Verden var i den nordiske forestillingsverden ikke ubetinget et godt sted, den
indeholdt både gode og onde egenskaber. Kosmologien var præget af frygt, og af
idéen om en skrøbelig verdensorden, hvor balancen let kunne forskubbes. Truslen
var kaos, repræsenteret af jætterne. Grunden var, at den var blevet skabt ved en
udåd, nemlig gennem asernes drab på jætteslægtens stamfar, Ymir. Den mest
fyldige beskrivelse af den før-kristne kosmologi findes i Snorre Sturlasons
Gylfaginning. Snorre var imidlertid stærkt præget af både klassisk og kristen
litteratur. Indflydelsen fra den brede europæiske tradition ses tydeligt i hans
genfortælling af myterne. Et eksempel er de lærde middelalderlige teorier om
elementlæren i hans genfortælling af de ældste tider i, og dertil etablerede han
en topografi for Ginnungagap, med kulde i nord og varme i syd. Det er dog
usikkert i hvor høj grad man i før-kristen tid overhovedet havde en så
systematiseret verdensopfattelse. Overordnet set er mytologier sjældent logisk
sammenhængende, og den nordiske adskiller sig ikke herved. Vikingetidens
nordboer levede sandsynligvis udmærket med selvmodsigelser i deres
verdensbillede, nøjagtig ligesom moderne mennesker gør. En gud fx, var ikke en
reelt væsen, men en skikkelse, som befandt sig i et semantisk rum. Det betyder,
at selvmodsigende forestillinger sagtens kan eksistere ved siden af hinanden,
blot de orienterer sig mod det semantiske centrum. Ud fra dette rum generes
gudens karakteristika.

Den store overordnede fortælling i mytologien var historien om forholdet mellem
guderne og jætterne. De udgjorde yderpolerne i den kosmologiske ramme, og
handlingen i de enkelte myter stammede fra spændingerne mellem dem. Det
fjendtlige forhold skyldtes det første drab, og hævngerrigheden var i mange
tilfælde igangsætter for konflikten i den enkelte myte. Fjendskabet mellem de to
ætter ville dog først kulminere ved Ragnarok, hvor de i kamp ville udslette
hinanden. Den overordnede fortælling i mytologien handlede derfor om, hvordan
guderne med efterhånden mere og mere desperate midler forsøger at udskyde det
uundgåelige. Aktørernes placering i det kosmologiske rum afgjorde deres roller i
mytens fortælling. Verden blev opfattet som en skive, hvor gudernes hjem lå i
centrum, og de øvrige væsener befolkninger deres egne hjemverdner uden om.
Jætterne og de andre af gudernes fjender, var placeret i periferien længst væk
fra centrum, mens menneskene levede midt i mellem. Nederst lå underverdenen, her
lå bl.a. dødsriget, men det var også hjem for andre kræfter. Kollektivt optrådte
guderne som skabende, styrende, rådende og bindende magter. Noget der i myterne
blev udtrykt gennem ord i neutrum pluralis; fx goð, regin, rögn, bönd og höpt.
De var repræsentanter for den rette verdensorden, udtrykt gennem
regelbundetheden i døgnets rytme og årets regelmæssige gang med spiring, høst og
vinter, år og fred, de sociale grundmønstre og loven. Det forhindrede dog ikke
guderne på individuel basis, at omgå reglerne, ligesom der ikke er bevaret
forestillinger om at individuelle guddomme vil reagere på krænkelser af loven,
hvis det ikke berørte gudens eget funktionsområde.

I flere af myterne blev handlingen igangsat af en guds begær efter noget, der
var placeret i periferien, hvilket medførte en rejse derud for at finde det.
Overordnet set kunne myterne udspille sig i to forskellige planer: der var det
horisontale, hvor aktørerne rejste mellem de forskellige verdener på det
jordiske plan, og der var det vertikale, hvor man rejste til underverdenen.
Handlinger, der involverede rejser den modsatte vej, fra periferien til det
mytologiske centrum, opfattes altid som negative trusler mod verdensordenen. De
gik mod den normale retning, og underminerede derfor asernes magtposition.
Balancen blev altid genoprettet af gudernes handlinger, der pegede ud af. I
myter, der involverede en horisontal bevægelse mellem gudernes og jætternes
verden, lykkedes gudernes planer altid, det samme skete kun sjældent eller
aldrig i myter, som omhandlede vertikale rejser til dødsriget og underverdenen.
De blev også beskrevet som umådeligt farefulde, og indebar en risiko for, at man
aldrig vendte tilbage.

Ifølge Clunies-Ross skal modsætningen mellem guder og jætter forstås som
billeder på tre vigtige modsætningspar i nordboernes verdensforståelse; de var
natur kontra kultur, kvindelighed kontra mandlighed og orden kontra uorden. Til
gengæld var det gode og det onde ikke nødvendigvis en del af denne modsætning.
De nordiske guder var ikke udelukkende gode, og deres modstandere var ikke
udelukkende onde. De to ætter repræsenterede i stedet to forskellige dele af
verden. Jætterne stammede fra urtiden, og havde derfor enorm styrke og besad den
største indsigt i verdens indretning, mens guderne var vogtere af
verdensordenen. Guderne, og især aserne, var associeret med kulturen, mens
jætterne var associeret naturen. Kultur og natur blev ikke opfattet som adskilte
fænomener. Derimod var kulturen forbedret natur, og var et billede på menneskets
samfund. Aserne var erobrere og herskere, men de behøvede også jætternes
kræfter, kundskaber, ejendele og frugtbarhed, ligesom menneskene var helt og
aldeles var afhængige af naturen for at overleve.

Det var guderne, der havde etablerede den kosmiske orden, og de var derved
garanter for kulturelle fænomener som fx retfærdighed, lov, visdom og orden.
Deres modstandere derimod var repræsentanter for naturens ukontrollabel kræfter,
der bl.a. omfattede kaotiske kræfter, frugtbarhed og døden. De udgjorde dermed
en konstant trussel, både mod det guderne og menneskene havde opbygget.
Fortællingerne beretter derfor om kraftfulde og handlekraftige guider (aser), og
om krigere i konstant kamp der var vant til ufred, plyndring og ulykker, mens
gudernes modstandere konstant søgte at ændre magtbalancen i verden til deres
fordel. Clunies-Ross har foreslået, at der dertil fandtes en gruppe af andre
langt farligere uhyrer, der ikke tilhørte jætternes slægt, men som udgjorde
deres egen. Det var dyriske væsener, som i myterne fremstilles uden motivation
og forklaring af deres handlinger. Gruppen omfattede bl.a. hunden Garm, Nidhug,
Midgårdsormen, Gygrerne og måske endda Udgårdsloke, Surt og Muspell. Ifølge
hende udgjorde de deres helt egen mytologiske gruppe, der kun repræsenterede
destruktion og kaos, modsat jætterne, der også var knyttet til positive
egenskaber, som fx frugtbarhed og skabelse. Andre mytologiske skikkelser var
bl.a. dværge og mennesker, der dog sjældent spillede andet end en birolle i de
myter som guderne optrådte i. Aserne og vanerne sørgede for lov, orden og
frugtbarhed, samt gav viden om fortiden og fremtiden, inspiration til
skjaldekunsten, støttede konger så de sejrede i slag og bød de døde krigere
velkommen i deres rige.

Myterne blev fortalt fra gudernes perspektiv, deres hovedinteresse var
opretholdelse af den sociale orden i verden, og derved deres egen magtposition.
For at forhindre, at jætterne etablerede deres egen verdensorden, måtte guderne
tage alle kneb i brug. Gudernes brug af vold, snyd og bedrag for at nå deres mål
og besejre deres fjender kunne retfærdiggøres ved, at det var selve verdens
eksistens, der var på spil. I realiteten var aserne og jætterne meget nært
beslægtede, da Odins egen mor var jætte. Trods det meget tætte forhold, bliver
forskellene mellem aser og jætter i meget høj grad understreget i alle myter.
Det skyldes ifølge Clunies-Ross, at selvom figurerne i myterne optrådte som
antropomorfiske skikkelser, så handlede fortællingerne i høj grad også om
ideologi og sociale imperativer. Et vigtigt budskab i mange af myterne var fx,
at kulturen var en forbedring af naturen og dens ressourcer. Man var afhængige
af naturens rigdomme, men de fik først deres sande værdi i det øjeblik de blev
en del af den ordnede kultur, dvs. havde fået form og funktion.

De myter, der er overleveret til moderne tid, er blevet bevaret i forskellige
former. Nogle som digte, i det der ligner en oprindelig form, andre som
prosafortællinger. Hentydninger i den nordiske litteratur, viser dog, at mange
myter er gået tabt. I nogle tilfælde kendes flere udgaver af samme fortælling,
nogle gange fokus på forskellige episoder. Disse forskelligartede fortællinger
er i nyere tid blevet samlet til en egentlig mytologi; bl.a. af den danske
religionshistoriker Vilhelm Grønbech.

Grønbech har medtaget en række heltesagn, der indeholder elementer af mytologisk
karaktér, og hvor der optræder guddommelige væsener. Til forskel fra gudemyterne
foregik sagnene ikke i en urtid, men i en historisk fortid. I før-kristen tid
var skellet mellem det religiøse og det ikke-religiøse imidlertid ikke skarpt,
og de to sfærer indvirkede på hinanden. Og fordi fortællingerne om fortidens
helte foregik i en mytologisk ramme, havde de en funktion indenfor den religiøse
sfære.

Nedenfor følger en liste med de myter og fortællinger, Grønbech har inkluderet i
sin genfortælling Nordiske myter og sagn. Listen består af Grønbechs titel,
kategorisering, samt hvilke kildetekster den fortællingen er blevet konstrueret
på grundlag af. Dertil er føjet en række fortællinger, der ikke er inkluderet i
Grønbechs udvalg. Det drejer sig hovedsageligt om rammefortællingerne for
gådelege med mytologisk indhold, eller myter der kun kendes fragmentarisk.
Listen omfatter desuden en nyere kategorsiering af Clunies-Ross; hun skelner
mellem horisontale myter, der indeholder en bevægelse mellem gudernes og
jætternes verden, og vertikale myter, omhandler rejser til dødsriget og
underverdenen. Hun mener også, at mytologien kan inddeles i fire forskellige
tidsepoker; den første kaotiske skabelse, gudernes omskabelse og guldalder, den
tredje historiske epoke, præget af konflikten mellem aser og jætter, og det
tidsrum de fleste af gudemyterne finder sted i. Den sidste igangsættes af
Balders død og afsluttes med undergangen. Den omfatter menneskenes historie.

I de norrøne skrifter var skabelsesmyten fortalt som en ordning af et univers i
tid og rum hvor verden blev løftet ud af et ubeskriveligt Ginnungagap. Det var
den begivenhed, som fastlagde og definerede de grundlæggende regler for både
samfundet og religionen. Odin var den dominerende skikkelse i
skabelsesberetningen, men han gjorde det aldrig alene, og skabte aldrig ud af
intet. Selvom den mandlige skaberkraft var den dominerende i fortællingerne, det
betyder det nemlig ikke at den kvindelige ikke fandtes. Vægten ligger på den
maskuline, udfarende og aggressive skaberkraft, mens den feminine og mere
passive skubbes i baggrunden. Alligevel findes der flere tegn på, at
jættekvinder også spillede en aktiv rolle i dele af skabelsesprocessen.
Clunies-Ross har på den baggrund betegnet skabelsesmyten som asernes
gennemtvingelse af et bestemt samfundssystem, hvor de selv, og de egenskaber, de
repræsenterede, fik forrang.

I Norden kaldte man "stedet" før verdens skabelse Ginnungagap, det var et uhyre
svælg, der var fyldt med energier og potentiale, men som også var uden form og
orden. De første væsener i denne verden var Ymir, han beskrives som androgyn,
frugtbar, men også passiv og ubevidst (sovende), det andet var koen Audhumbla,
som Gro Steinsland beskriver som en repræsentant for feminin omsorg, fordi den
sørger for mælk til Ymir. Af Ymir udsprang jætternes slægt, der således blev den
første i verden. Fra koen stammede en anden slægt, Bures, da den slikkede ham
fri af stenen. Bures slægt var aserne, kaldet Burs sønner. De havde både
bevidsthed og fri vilje, og var derfor i stand til at skabe verden ud fra
potentialet i Ginnungagap. Sammen med sine brødre slog Odin Ymir ihjel, og de
omformede derpå hans krop, så den blev til verden, som vi kender den, med
landjord, hav, himmel og bjerge. Odin byggede sin egen borg i centrum, og hans
fjender blev sendt ud i mod periferien. Men Odin og asernes omskabelse var kun
mulig gennem drabet på deres egen stamfar på mødrene side. Det var, som
Steinsland beskriver det, et offer, der leverede materiale til verden.

Den allerførste tid efter skabelsen beskrives som en lykkelig guldalder, men den
blev afbrudt af tre jættekvinders ankomst til Asgård. Det var et signal om, at
guderne ikke besad den totale kontrol over verden. Clunies-Ross foreslår, at
deres tilstedeværelse repræsenterede muligheden for exogame forhold, hvilket
guderne imidlertid forbød, da de frygtede konsekvenserne for deres magtposition,
hvis de tillod ægteskaber på tværs af slægterne. Og at de introducerede seksuel
reproduktion, og dermed livet og døden.Dværgene og menneskene blev skabt for at
imødegå truslen fra jætterne. En anden kvinde, Gullveig, der også ankommer til
Asgård i urtiden, ender med at blive dræbt. Gullveigsmyten er svær at tyde,
Steinsland spekulerer i, at hun måske var et aspekt af Freja som sejdudøver?
Det, der kan læses ud af mytefragmentet i Vølvens spådom, er at hendes død førte
til krig mellem de to gudeslægter, aser og vaner. En mands drab på en kvinde var
i det nordiske samfund en niddingsdåd. Resultatet af krigen, var at vanerne også
blev underlagt asernes dominans, men blev dog placeret over alle andre slægter.
Denne inferiøre position skyldtes deres dumhed under fredsafslutningen, hvor de
afviste de gidsler aserne udvekslede, fordi de ikke forstod deres værdi, og
sendte deres egne bedste mænd, Njord og Frej, til aserne.

Der er ingen myte eller noget mytefragment, som peger hen på eksistensen
forestillinger om en skabelse ex nihilo, som det fx kendes fra kristen
tradition. Skabelse foregik i nordisk sammenhæng ud fra noget, der allerede
eksisterede, om end i ufærdig og rå tilstand. Fokus lå derfor på
håndværksmæssige færdigheder, og koncepter som inspiration og håndværk var nært
forbundne. Clunies-Ross ser dette som en af grundene til, at feminin skaberkraft
blev nedtonet, idet kvinder kun skabte ufærdige ting, der først fik
guddommelighed gennem mandlig omskabelse.

Ragnarokforestillingen går som en rød tråd gennem store dele af mytologien. Den
har ganske sikkert gamle rødder, men Steinsland mener, at den i vikingetiden har
fået stærkere betydning gennem påvirkning fra de kristne
dommedagsforestillinger. Både fordi kristendommen i sig selv blev mere udbredt i
Norden da, men også fordi eskatologi fik større betydning indenfor kristendommen
i perioden omkring år 1000. Steinsland mener endvidere, at de kilder, hvor
Ragnaroksmotivet dominerer stammer sandsynligvis fra miljøet omkring
Ladejarlerne. Forestillingen om verdens undergang var især præget af tre
motiver: Kosmiske katastrofe, sammenbruddet af den sociale orden og kampen
mellem guder og jætter.

I mytologien var asernes væsentlige fordel i forhold til de andre magter deres
overlegne intelligens, og ved hjælp af den, kunne de tilegne sig kundskaber og
kræfter, der kunne afværge verdens skæbne, så kaosmagterne ikke fik overtaget.
Efter Gullveigsepisoden fulgte imidlertid den næste katastrofe for guderne,
Balders død. Det var en udstilling af gudernes ultimative magtesløshed overfor
de destruktive kræfter i verden. Og det betød, at det ikke længere var muligt at
standse den negative udvikling, som vil føre til det ordnede univers’ undergang.
Ved det sidste slag i verden, skulle guderne stå overfor jætternes hær, der var
forenet med de største og farligste uhyrer. Det var drabet på Ymir, som gav
jætterne grund til hævn, for i det nordiske slægtssamfund var et drab på ét
medlem af slægten et slag mod hele slægten.

I den mytologiske verden var der tre hovedgrupper, der havde hovedrollen i
myterne; aser, vaner og jætter. Dertil kom subklasser af de dominerende slægter;
bl.a. dværge, alfer og mennesker. Den sociale orden, der kendetegnede
mytologien, svarede til den virkelige verden, her var de selvejende bønder den
dominerende samfundsklasse. Den øvrige del af befolkningen, som udgjorde
majoriteten og som bestod af tjenestefolk, frigivne og trælle, kunne ikke agere
frit på samme måde som bondens familie, de var totalt afhængige af husherren og
fruen. Jætterne fungerede ikke kun som repræsentanter for en fjendtligsindet
natur, men kunne også være et billede på de ikke velstående befolkningsgrupper
eller fremmede.

Den middelalderlige litteratur var særligt fokuserede på de store navngivne
guders gerninger, og derfor er det såkaldt høje mytologi der er blevet bevaret
til vore dage. Det betyder, at mytologien for de øvrige mytologiske magter kan
være langt mere righoldig end hvad det overleverede kildemateriale bærer præg
af. I flere tekster er der påvist hentydninger til mytologiske forhold omkring
disse magter, der ellers er fuldkommen ukendte.

Guderne (norrønt: goð/guð) var en magtfuld særgruppe af overnaturlige væsener.
Deres indbyrdes forhold var meget forskellige, og de spillede derfor forskellige
roller i mytologien. De guder, som optrådte i myterne, var ofte personlige og
navngivne, mens andre grupper var mere diffuse, ligesom jætterne hvoraf nogle få
optrådte som individuelle figurer, mens andre var anonyme. Andre grupper, som fx
norner, vølver, diser og valkyrier, optrådte i reglen som kollektiver, selv om
enkelte af dem også optræder med navn i forskellige fortællinger. Guderne
tilhørte som nævnt ovenfor to slægter, den mest magtfulde og den vi kender flest
navne fra, var asernes slægt, den anden var vanernes. De to grupper besad
forskellige evner og opførte sig på forskellig vis, og denne opdeling strækker
sig tilsyneladende langt tilbage i forhistorisk tid.

Vaneguderne står primært for rigdom og frugtbarhed, Njord for søfart, handel og
ejendom, mens hans børn Frej og Freja står for frugtbarhed og seksualitet.
Vanerne, især Freja, var også associeret med sejd, en form for magi der gjorde
udøveren i stand til at kontrollere andre og opnå hemmelig viden, sejd blev dog
af nordboerne anset som en farlig og upassende praksis. Nogle myter beretter om
en stor krig mellem de to slægter, der havde fundet sted engang i urtiden. Siden
har de imidlertid indgået en fred og de tre vaneguder Njord, Frej og Freja boede
i den mytologiske nutid hos aserne i Asgård; det var et resultat af en aftale om
udveksling af gidsler som sikring af freden. I moderne tid er det blevet
foreslået at vanerne repræsenterede en gammel indfødt religion i Norden, mens
aserne blev indført sydfra, og at krigen symboliserede dette religionsskifte. Et
synspunkt der dog atter stort set er blevet forladt.

Asernes slægt omfatter nogle af de mest populære og kendte guder, fx Odin og
Thor. Disse to guddomme fremstår som to vidt forskellige skikkelser. Odin er en
kompleks figur med mange attributter, nogle af dem hemmelighedsfulde eller endda
en smule skumle. Han er den mest magtfulde figur i den nordiske mytologi, vis og
kyndig udi magi, men er også forræderisk og benytter gerne bedrageri for at nå
sine mål. I forklædning drager han ofte ud, enten for at tilegne sig rigdom,
magi eller for at intervenere i menneskenes affærer. Han fungerer derfor også
som krigsgud og støtter magtfulde krigere, selvom han til slut gerne forråder
dem, så de dør og derpå kan slutte sig til ham efter døden. I sine kilder
fremtræder han især som de professionelle krigeres gud og kongernes gud. Hans
mest berømte våben er spyddet Gungner, hans hest er den ottebenede Sleipner og
hans hjem er Valhalla, hvor han samler de bedste krigere som skal kæmpe for ham
i den sidste krig Ragnarok. Thor fremstilles som en langt simplere og mindre
intelligent figur, hvilket har ført til en beskrivelse af ham som en folkelig
gud. Han er fysisk meget magtfuld, og bevæbnet med sit kraftigste våben,
hammeren Mjølner er han et af de allerstærkeste væsener i den nordiske mytologi.
Han beskytter Asgård mod angreb udefra og kæmper mod jætter og uhyrer. I nogle
historier er han ledsaget af Loke, en flertydig person der i nogle tilfælde
optræder som en vittig spilopmager, og andre gange som en ondsindet forræder,
hvis handlinger i sidste ende vil afslutte gudernes herredømme og iværksætte
Ragnarok.

De mytologiske væsener defineredes ud fra en række forskellige faktorer. Den
vigtigste var oprindelse og genealogi, dvs. familieforhold. Slægtskabet havde
igen betydning for deres domicil, dvs. deres position i det mytologiske
landskab. Andre faktorer der karakteriserede det enkelte mytologiske individ var
fysiske attributter, karakteristiske ejendele, sociale relationer og de
handlinger og rejser de foretog. De magiske ejendele fungerede som
eksternaliserede manifestationer af deres natur og handlinger, der både blev
markeret gennem fremstillingen og brugen af dem. Gudernes ting forstærkede deres
kræfter og gjorde dem næsten uovervindelige. Til aserne knyttede der sig en
række begreber relateret til orden, samling og styring, fx bånd og lænker
(norrønt: bönd og höpt) og rådsmagt (norrønt: rögn/regin). Det betød ikke at
aserne ikke var afhængige af andre magter, som nævnt ovenfor var de ikke
almægtige. Deres magt hvilede på kontrol, noget der potentielt kunne brydes. De
beboede verdens centrum, hvilket betød, at deres magt blev svagere, jo længere
man bevægede ud mod periferien. Længst ude ved verdens kant holdt de farligste,
mest utæmmede og de ubundne magter til. Aserne var således ikke transcendente
guder, der udefra styrede verden, men var selv en del af den. I en kristen
helgenvita (Agatha saga) fremstilles Odins gerninger som meget lidt
daddelværdige, selv for en hedning. John Lindow tolker dette som et tegn på, at
guder som Odin og Freja nok blev opfattet som magtfulde skikkelser, men ikke som
moralske forbilleder heller ikke i før-kristen tid.

Menneskene spillede kun en lille rolle i myterne. De blev skabt med det formål
at være krigere for guderne og fylde verden ud, så jætternes territorium ikke
blev stort. I sagnene havde mennesker en betydeligt større rolle. Der er mange
strukturelle ligheder mellem de nordiske heltesagn og gudemyter, bl.a. i motiv
valget. Sagnene har haft en funktion, der mindede om myterne, dvs. normsættende
og ideologisk. Heltesagn var fortællinger om almindelige og dødelige mennesker,
men som foregik på et guddommeligt plan. Selvom de giver udtryk for at finde
sted i historisk tid, er de derfor rige på mytisk stof.

Mytologien udgør i sig selv ikke et helhedsbillede af religionen, handlinger og
sociale manifestationer har ligeså stor betydning. I mytiske sammenhænge blev
ritualer udført med det formål at regulere og opretholde den gældende
verdensorden, da guderne i myterne brugte rituelle handlinger til at overvinde
deres fjender med. Når ritualer optrådte som en del af handlingen i myterne, var
det målet at udskyde eller afværge den uafvendelige død. I myterne associeres
ritualer således med gudernes ønske om at tilegne sig større styrke eller
mentale evner, med det formål at opnå en fordel over deres fjender. De mytiske
ritualer fungerede som idealiseret forbillede for de virkelige. Ved at bidrage
med en mytologisk begrundelse, skabte myten en direkte forbindelse til mytisk
tid, og etablerede et helligt rum, hvor nutid og urtid blev sammensmeltet gennem
parallelle handlinger. Ofring var et væsentligt element i flere af myterne. Der
optrådte to former for offer, enten af sig selv eller en legemesdel, eller at
kollektivet ofrer en fremmed for at afværge en krise. Ofringer fungerede som et
forsvar mod det ukendte, ukontrollable og uventede, som fx sygdom, hungersnød,
krig osv. I myterne var ofrene antropomorfiske, men i sagaerne var det
udelukkende dyr. Menneskeofringer var tilsyneladende forbeholdt konger og adel.

Den mytologi, der beskrives i Snorres middelalderlige litterære fremstillinger,
bærer præg af forfatterens ønske om orden. Han har indordnet guderne efter et
klassisk græsk mønster, hvor de tildeles individuelle funktioner. I heldigste
fald peger de tilbage til den før-kristne kult, men det er højst usikkert. De
store navngivne guder, der optræder i myterne, blev hovedsageligt dyrket i
officielle sammenhænge. I dagligdagen har andre guddomme sandsynligvis haft
større betydning for den enkelte. Der kan have eksisteret lokale mytologier for
lokale guddomme. En af dem, Thorgerd Helgebrud, kan være overeleveret som et
brudstykke i Håkon Jarls saga. De nordiske myter blev ikke nødvendigvis fremført
som egentlige skuespil, selvom deres komposition viser indikationer i den
retning, fx i form af middelalderlige levn til lyriske og rytmiske fortællinger.
Desuden er der hentydninger til brugen af sange i forbindelse med ritualer hos
Adam af Bremen.

I Renæssancen opstod den første akademiske interesse for den før-kristne
nordiske mytologi i kølvandet på den klassiske interesse i det øvrige Europa. I
den sammenhæng blev Saxo Grammaticus’ Gesta Danorum første gang oversat til
dansk i 1514 I årene derefter begyndte indsamlingen af islandske manuskripter
fra middelalderen, og de første bearbejdninger af den ældre islandske litteratur
blev udgivet. I 1555 udgav Olaus Magnus sit værk Historia de gentibus
septentrionalibus om Nordens folkeliv. Og i 17. århundrede blev de første
videnskabelige studier af den nordiske mytologi offentliggjort. Ole Worm var
pioner i den forbindelse, og hans arbejde fik derfor stor indflydelse længe
efter. I samme periode blev eddadigtene oversat til latin, Peder Resens Edda
Islandorum fra 1665 var særligt prominent. Den og andre oversættelser øgede
kraftigt kendskabet til den hedenske nordiske mytologi udenfor Norden. Med den
romantiske bølge fik vikingernes mytologi et folkeligt gennembrud, og har i
nyere tid især spillet en prominent rolle i nationalromantiske sammenhænge, ved
f.eks. i digtning og historieskrivning at hævde en særlig nordisk egenart. Denne
strømning kan bl.a. genfindes i den danske nationalsang Der er et yndigt land,
hvor der er en reference til Freja, og i det danske militær, hvor militærbaser i
udlandet navngives med udgangspunkt i mytologien; i Irak: Camp Yggdrasil, Camp
Danevang og Camp Einherjer, og i Afghanistan: Camp Viking.

Et andet resultat af den øgede folkelige interesse i hedensk mytologi var
fremvæksten af rekonstruktionistiske neopaganistiske bevægelser i begyndelsen af
20. århundrede. En af de mest fremtrædende i denne periode var den
tysk-østrigske okkultist Guido von List. Denne tidlige bevægelse blev efter 2.
verdenskrig delvist kompromitteret af relationer til nazismen. Siden 1970’erne
har der i både Europa og USA været en genopblomstring af neopaganisme,
hovedsageligt manifesteret i asetrosfælleskabet, fx Forn Siðr i Danmark.

Nordisk mytologi fik en fornyet opblomstring i litteraturen og kunsten i
tilknytning til den romantiske strømning i 19. århundrede. I Danmark har især
N.F.S. Grundtvig haft stor indflydelse på den folkelige opfattelse af
mytologien, mens det internationalt især har været Richard Wagners brug af
litterære temaer fra mytologien i sin operacyklus Der Ring des Nibelungen, der
har haft betydning for kendskabet.

I 20. århundrede har fantasylitteraturen været stærkt influeret, hovedsageligt
pga. J.R.R. Tolkiens værker; særligt det posthume værk Silmarillion var stærkt
påvirket af nordeuropæiske myter og legender. Men det har især været hans roman
trilogi Ringenes Herres popularitet, der lagt grunden for den store udbredelse
af figurer baseret på væsener fra nordisk mytologi, fx dværge, elvere og jætter
i fantasygenren. Sidenhen har den også været inspirationskilde til værker i
andre litterære og populærkulturelle genrer. I Danmark har Peter Madsens
tegneserie Valhalla vundet stor popularitet, ligesom Lars-Henrik Olsen
romanserie om Erik Menneskesøn. I USA og internationalt har bl.a. Marvel Comics'
The Mighty Thor og American Gods og The Sandman af Neil Gaiman vundet stor
udbredelse.

Indenfor heavy metal er elementer af nordisk mytologi tilbagevendende temaer hos
bands som fx Manowar og Amon Amarth. Og i Skandinavien er der opstået en hel
genre kaldet Viking metal, hvor sange og album baseres på myter og eddadigte.

I spilverdenen findes der referencer til mytologien i adskillige titler,
heriblandt World of Warcraft: Wrath of the Lich King, Age of Mythology, Final
Fantasy, Ragnarok Online og Tomb Raider Underworld.

I før-kristen blev der kun nedskrevet meget få brudstykker af tekst, der kan
relateres til mytologien; det drejer sig hovedsageligt om kortfattede
runeindskrifter, som kun giver mening, når de sammenlignes med yngre og mere
omfattende kilder. I højmiddelalderen nedskrev kristne lærde de beretninger, som
i dag er vores hovedkilder til den nordiske mytologi, men de er i høj grad
præget af forfatternes kristne baggrund, og derfor skal de som kilder til den
før-kristne mytologi behandles med varsomhed. En anden kildegruppe er de
materielle levn, herunder især billeder af mytologiske begivenheder. Men uden
hjælp fra de middelalderlige skrifter er det heller ikke muligt at tolke deres
motiver.

Et væsentligt problem i studiet af nordisk mytologi er, at der ikke er
overleveret samtidige nordiske kilder til religionen, alt er enten skrevet af
udlændinge eller blevet til efter religionsskiftet. Det betyder, at vi i
realiteten ikke har andet end indicier. En prædiken, som findes i Hauksbók fra
ca. 1300, er sandsynligvis den ældste nordiske tekst, der er skrevet om nordisk
religion. I realiteten er det en oversættelse efter et engelsk forbillede, men
den bekræfter, at navnene på de vigtigste nordiske guder var Odin, Thor og
Frigg, og at de blev anset som paralleller til de romerske guder Merkur, Jupiter
og Venus. Dvs. for forfatteren var der ingen forskel på nordiske og
græsk-romerske guder.

Mytologien er i høj grad overleveret gennem skjaldedigtning, måske derfor Odin
fremstilles som den største gud; Thor er ellers den mest fremtrædende i myterne,
mens Odin havde størst betydning for skjaldene. Litteratur krævede i
middelalderen store ressourcer, og var derfor forbeholdt de rigeste, kilderne
favoriserer derfor overklassens religion. Den middelalderlige litteratur var
desuden særligt fokuseret på gudernes gerninger, derfor kan mytologien
vedrørende de øvrige mytologiske magter været langt mere righoldig end hvad det
overleverede kildemateriale bærer præg af. I flere tekster er hentydninger til
mytologiske forhold, der ellers er fuldkomment ukendte. John Lindow spekulerer i
at Trondhjem måske var et hedensk centrum, i en periode, hvor de norske konger
var blevet kristne. Og at det var her hvor mange af de mytologiske tekster, der
blev samlet i Island, var blevet til.

Vikingetidens kultur var hovedsagelig mundtlig, men man rådede også over et
skriftsprog i form af runerne. Det egnede sig imidlertid ikke til lange tekster,
og blev ikke brugt til overlevering af fx mytologien. Det betyder ikke
nødvendigvis at en egentlig skriftkultur var ukendt, da den fandtes i flere af
nabolandene. Grunden til at der ikke udviklede sig en skriftkultur i Norden før
religionsskiftet var sandsynligvis, at der ikke fandtes et behov for det. Den
skriftlige nordiske litteratur stammer derfor hovedsageligt fra middelalderen.
Den islandske litteratur er blevet brugt til at rekonstruere al nordisk og
germansk religion med. Jens Peter Schjødt mener, at det kan forsvares med at
Island ikke på noget tidspunkt var isoleret fra det øvrige Norden. Men han
understreger samtidigt, at det er vigtigt at holde sig for øje, at det islandske
samfund var meget forskelligt fra det øvrige Nordens, hvilket sandsynligvis må
have haft indflydelse på religionen. Ligesom disse tekster reelt kun indeholder
beskrivelser af islændingenes og nordmændenes mytologier. Sammenligninger af
især arkæologisk materiale fra den øvrige Norden og de islandske tekster viser
dog, at de forestillinger som optræder i bl.a. Eddaerne også har været velkendte
i både Danmark og Sverige.

Et andet væsentligt problem ved at benytte de islandske tekster er forfatternes
religiøse baggrund, der var kristen. Snorre Sturlason var bagmanden til den
vigtige mytologiske tekst Yngre Edda. Han var kristen, men besad en meget stor
viden om den traditionelle religion. Han var også skjald, og skrev sit værk som
en lærebog for yngre skjalde, der i hans samtid tilsyneladende ikke nødvendigvis
kendte den mytologiske baggrund for de kenninge, de benyttede i deres
skjaldedigte. Vores viden om den nordiske mytologi skyldes i høj grad ham, da
hans intention med sit værk var, at uddybe og forklare de ældre religiøse digte.
Snorre Sturlason var dog stærkt præget af kristendommen og de antikke
traditioner. Han lavede en systematiseret fremstilling af den gamle mytologi med
udgangspunkt i den græsk-romerske litterære tradition. Den struktur, der præger
hans beskrivelse af Nordens gudeverden, var derfor sandsynligvis langt mere
systematisk end den reelt havde været i før-kristen tid. Dertil kommer, at
Snorres tolkningsmodel til oprindelsen var euhemeristisk, dvs. baseret på idéen
om en historisk kerne i myterne. Det var en udbredt forklaringsmodel for
hedenske myter i datidens kristne lærdomsmiljø.

Både den Ældre Edda, de islandske ættesagaer, Snorre Sturlasons Yngre Edda og de
andre af hans skrifter etc. må tolkes på baggrund af at de er skrevet i kristen
middelalder og ikke måtte stride mod opfattelsen af det kristne verdensbillede
som det eneste sande; verden var skabt af kristendommens Gud, og menneskets
syndefald i Edens have var ophav til al hedensk tro og kult, der ville blive
besejret af Kristus i tidens fylde ved at slægter og land blev kristnet. Men
pga. hans forklaringer og beskrivelser af det mytologiske materiale, benyttes de
gerne som udgangspunkt i tolkningen af andre tekster. Den centrale kilde til den
nordiske mytologi er den Ældre Edda. Dateringen af digtene er meget usikker, men
indholdet stammer sandsynligvis fra før-kristen tid, mens formen kan være yngre.

Flere romerske kilder til sydgermanernes religion stammer helt tilbage fra
romersk jernalder. De viser glimt af en mytologi der havde klare paralleller til
den, der kendes fra de nordiske middelalderlige kilder. De ældste beskrivelser
stammer fra de første århundreder før og efter vor tidsregning; den eneste af de
klassiske tekster, hvor der kan spores paralleller til vikingetidens religion er
Tacitus’ værk Germania fra 98 e.v.t.. Fra germansk jernalder kendes også en
række romerske og græske kilder, de omfatter biografier om kristne missionærer
og fortællinger om de germanske stammers og kongeslægters forhistorie (fx
Procopius, Jordanes, Gregor af Tours, Paulus Diaconus og Beda). Andre kildetyper
omfatter så forskellige teksttyper som lovsamlinger, beslutninger fra
kirkemøder, dåbsløfter, pavebreve, prædikener, stamtavler for angelsaksiske
adelsfamilier og person og stednavne. Disse kilder er dog i reglen vanskelige at
tolke, og forståelsen af dem baseres derfor ofte med tilbageslutninger fra andre
kilder. Angelsaksiske stamtavler Kun ganske få fortællinger med mytologisk
indhold er blevet bevaret fra det sydgermanske område, det drejer sig om bl.a.
Trylleformlerne fra Merseburg og Nordendorfspændet. De indeholder navne på
guddomme, der både er kendte og ukendte i det nordiske materiale.

Størstedelen af vor viden om den nordiske mytologi er derfor baseret på
middelalderlig skjaldekundskab og fortællinger nedskrevet af den tids munke og
krønikeskrivere. Disse tekster er gerne blevet til med en kristen eller
romantisk historiekonstruktion for øje. En af dem var Adam af Bremen, der skrev
sit værk om ærkebispesædet Hamborg-Bremens historie på bestilling af biskoppen
der; det inkluderede et afsnit om Nordens historie og geografi. En anden var den
danske klerk, Saxo, der i Gesta Danorum berettede den danske kongemagts rødder
tilbage til sagnkongernes tid, og gav derved den daværende danske kongemagt en
historisk begrundelse og legitimation, til det trak han både på ældre
sandsynligvis mundtligt overleverede sagn og legender og islandsk materiale.

Disse skriftlige kilder blev næsten udelukkende skrevet ud fra et mandligt
synspunkt, hvilket ifølge Clunies-Ross forklarer det, hvorfor kvindelige aktører
fylder så lidt i myterne og har normalt har en passiv rolle. Runesten og
stednavne tyder dog på, at kvinder reelt har spillet en større i de nordiske
samfund end litteraturen viser. Vi ved imidlertid ikke om der har eksisteret en
mytologi med fokus på kvindelige guddomme.

Udover det skriftlige materiale findes en del ikke-skriftlige kilder, der kan
supplere de skriftlige kilder, det drejer sig bl.a. om arkæologiske fund. De
bevarede nordiske runesten udgør fx et værdifuldt materiale, som i skrift og
afbildning kan indeholde levn til den mytologi, vi præsenteres mere uddybende
for i Eddaen. Andre germanske folk har derudover bevaret sagn og myter, som
komplementerer de nordiske fortællinger. En anden fundkategori er grave, da
gravgaver ofte kan tolkes som afspejlinger af forestillinger, der kan genfindes
i mytologien.

I fundmateriale, som stammer helt tilbage fra stenalderen er der blevet
konstateret tegn på religiøse forestillinger; fx tyder skålformede fordybninger
på de sten, der dækkede stendysserne, på at man på det tidspunkt ofrede enten
til de døde selv, eller til guddomme relateret til dem. Men da der intet
skriftligt er overleveret om de religiøse forestillinger menneskene havde i
Norden før jernalderen, fordi der ikke er blevet overleveret skriftligt
materiale til det, er det imidlertid umuligt at konstatere nogen form for
kontinuitet mellem vikingetidens mytologi og stenalderens eller bronzealderens.
De afbildninger, som findes på fx helleristninger Sydskandinavien, kan derfor
ikke tolkes på grundlag af de mere end 2.000 år yngre myter fra Island.

Fra romersk og germansk jernalder begynder der at dukke fund op, som med stor
sikkerhed kan relateres til den kendte før-kristne mytologi; det drejer sig fx
om guldbrakteater med afbildninger af Odin eller Tyr. Andre er dog blevet
udstyret med billeder, hvis motiver er fuldstændigt ukendte for os; fx
guldhornene. Fra 4. århundrede findes også spor efter mytologiske
forestillinger, som efterhånden forsvandt igen; her begyndte man flere steder i
Norden at begrave de afdøde i skibssætninger eller rigtige både, de skulle
bruges til at fragte den døde til dødsriget. I nogle tilfælde er der fundet en
mønt i den dødes mund. Det tyder på at den græske myte om Charon havde en
direkte nordisk parallel.

Hvilke navne der var gudenavne ved vi primært fra middelalderens historier, men
forekomsten af de eller beslægtede navne i andre sammenhænge kan også give
yderligere information om mytologien. I folketroen er der op til nyere tid
overleveret flere forestillinger om afdøde forfædre og naturfænomener, der også
kendes fra den før-kristne mytologi. Og beretninger om mytologiske væsener som
fx alfer, dværge, huldrefolk o. lign. bygger med stor tydelighed på ældre
fortællinger. Med få undtagelser har de kun været mindre guddomme, som har levet
videre efter religionsskiftet; en væsentlig undtagelse er Odin, som mange steder
i fx Tyskland og Sverige førte den vilde jagt. Folkloristiske forestillinger kan
vise nogle af de karakteregenskaber guder og andre overnaturlige væsener blev
tillagt førhen.

Ugedagene blev oprindeligt opkaldt efter de vigtigste guder, en praksis, der
blev indlånt fra Romerriget. Det navn man brugte i de germanske områder var en
parallel til det romerske. Derfor kan nogle af nordboernes opfattelser af deres
guder i jernalderen kan påvises, ved at sammenligne dagenes latinske og nordiske
navne og de egenskaber, der blev tillagt de romerske guder. Fx er dies Mercurii
blev oversat med onsdag, hvilket viser at Merkur blev anset som en parallel til
Odin. tilsvarende blev dies Jovis (Jupiter til torsdag (Thor) og dies Martis
(Mars til tirsdag (Tyr).

Fordelingen af stednavne, der er dannet af gudenavne, kan ofte bruges som
indikation af hvilke guder og gudinder, som blev dyrket i bestemte områder. I
nordiske stednavne indgår følgende guders navne med sikkerhed: Thor, Njord, Ull,
Frø/Frej, Odin, Tyr, Frigg og Freja. Andre navne, der sandsynligvis er blevet
brugt omfatter Vidar, Balder, Høder og Skade. De kollektive betegnelser diser,
vaner og alfer forekommer også. Også i personnavne indgik der ofte en guds navn,
bl.a. følgende Thor, Frø/Frej, Odin, valkyrienavne og muligvis Tyr, dertil kom
også betegnelser på guder, såsom gud, as, ragn/regin (gudemagt), dis og alf.



https://da.wikipedia.org/wiki/Rasmus_Seebach

Rasmus Christian Seebach (født 28. marts 1980 på Frederiksberg) er en dansk
sanger, sangskriver og producer. Han solodebuterede med hitsinglen "Engel" i
april 2009, efter at have fungeret som sangskriver for andre artister i mere end
ti år. I september fulgte hans selvbetitlede debutalbum, der blev en stor succes
med over 230.000 solgte eksemplarer, samt rekorden for flest uger på toppen af
album-hitlisten. Med udsendelsen af sit andet album, Mer' end kærlighed i
oktober 2011, blev Rasmus Seebach den hurtigst sælgende kunstner i Danmark
nogensinde, da albummet solgte over 42.000 eksemplarer på én uge. Samlet set har
Rasmus Seebach solgt over 475.000 eksemplarer af sine to første album, sammen
med live-albummet Rasmus Seebach Live (2012). I november 2013 udkom Seebachs
tredje album, Ingen kan love dig i morgen. I november 2015 udkom hans fjerde
studiealbum: Verden kan vente.

Rasmus Seebachs musik er også udgivet i Sverige og Norge, og på engelsk i
Tyskland. Han han især har haft succes i Sverige og Norge med top fem-hittet
"Natteravn", der solgte henholdsvis guld og tre-dobbelt platin. I Danmark har
Seebach som sangskriver, sammen med storebroderen Nicolai, haft stor succes med
støttesangen "Hvor små vi er" (2005), der solgte 13 gange platin.

Rasmus Seebachs succes som soloartist er blevet tilskrevet sangenes enkle,
banale tekster om "kærlighed og byture, der i sin lyrik oftest er tale- eller
SMS-sprog", samt "at hans livshistorie indeholder ingredienserne til en dansk
pop-fortælling af de mere barske", med henvisning til at Rasmus Seebach er søn
af den folkekære dansktop-sanger Tommy Seebach, der døde af et hjertestop i
2003, efter et årelangt alkoholmisbrug.

Rasmus Seebach blev født den 28. marts 1980 på Frederiksberg i København, som
søn af Karen Sommer og sangeren Tommy Seebach. Rasmus Seebach har desuden en
lillesøster, Marie, foruden storebroderen Nicolai. Faderen døde i 2003 af et
hjertetilfælde i en alder af 53 år. I sangen "Den jeg er" fra 2009, tilgiver
Rasmus Seebach faderen for hans alkoholiske livsstil med ordene, "Lov mig du må
ikke sige undskyld, for du har gjort mig til den jeg er". Som ung ville Rasmus
Seebach være professionel fodboldspiller. Som barn spillede han på førsteholdet
i KB Fodbold på Frederiksberg, men fravalgte fodbolden fordi det gik op for ham
at "jeg hellere ville hygge og tage med til klassefest. At jeg ikke syntes, det
var sjovt at skulle være så skidefokuseret på at træne, spise sundt og sådan
nogle ting."

Rasmus Seebach blev interesseret i musik i en tidlig alder. Faderens lydstudie
lå op ad Rasmus' barndomsværelse, hvilket betød at han med sine egne ord var
"tvangsindlagt til at lytte til tonerne" og har gjort at han underbevidst er
inspireret af faderens musik. Selvom han voksede op med popmusik så blev Rasmus'
i teenageårene interesseret i rap- og hip-hopmusik, på grund af "der var noget
fed attitude og noget kant" over genren. Sammen med storebroderen Nicolai
dannede han rapgruppen, G-Bach, og i 1999 udsendte de et hiphop-album med titlen
Skakmat. Albummet var inspireret af den hårde amerikanske hip-hop, men havde
samtidig poppede omkvæd. Det var ifølge Rasmus Seebach et skizofrent album: "På
den ene del var vi megasure, og på den anden halvdel ville vi egentlig gerne
lave nogle sange, som folk godt kunne lide".

Siden slutningen af 1990'erne har Seebach sammen med broderen skrevet og
produceret sange til både danske og udenlandske kunstnere. Rasmus og Nicolai
Seebach er inspireret af den svenske producer Max Martin, der har arbejdet med
Britney Spears og Katy Perry. Seebach-brødrene har siden 2000 drevet
produktionsselskabet Top Notch Music, og har bl.a. arbejdet med Infernal,
Jokeren, Natasja, Sisse Marie Søby, David Bisbal og Big Brovaz. I 2005 skrev de
musikken til velgørenhedssangen "Hvor små vi er" til fordel for ofrene for
tsunamien i Det Indiske Ocean. I de efterfølgende år indledte de et samarbejde
med rapperen Ankerstjerne (der gik under navnet Jinks), der begge havde studie i
pakhusene på Njalsgade på Islands Brygge. I begyndelsen skrev Rasmus, Nicolai og
Ankerstjerne sange til deltagere til MGP (heriblandt B-Boys og Nicolai
Kielstrup).

Rasmus Seebach har yderligere været med i filmen Carmen & Babyface fra 1995,
hvor han spiller Adrian (Babyface).

Rasmus Seebach var oprindeligt kun sangskriver for andre kunstnere, og havde det
bedst med ikke at være i forgrunden. Dette ændrede sig imidlertid da han skrev
sangen "Engel", og Seebach følte det var hans kald at blive sanger. Samtidig var
han bange for at han senere i livet ville fortryde ikke at have forfulgt en
sangkarriere, "Jeg var ved at være 29 år på det tidspunkt, og så tænkte jeg:
'Okay, skal det ikke bare være nu'. Jeg tror, at jeg ville ærgre mig rigtig
meget, hvis jeg havde siddet som 35-årig og spurgt, hvorfor jeg ikke bare havde
sunget sangene selv." "Engel" udkom som Seebach's debutsingle i sommeren 2009,
og blev med tiden et stort hit. Ifølge Thomas Søie Hansen fra Berlingske Tidende
repræsenterer sangen "arnestedet for en helt ny æra i dansk popmusik".

Den 28. september 2009 udkom debutalbummet Rasmus Seebach, hvilket yderligere
affødte hitsinglerne "Glad igen", "Lidt i fem" og "Natteravn" blandt de 11
numre. "Engel" vandt i kategorien "P3 Lytterhittet" ved P3 Guld i januar 2010
Albummet blev udgivet i Sverige den 7. juli 2010 på Universal. Her har singlen
"Natteravn" ligget som #4 på hitlisten, og bl.a. hittet på den svenske
radiostation NRJ, ligesom Seebach har optrådt på svensk TV med sangen. I Danmark
rundede albummet i november 2013 mere end 230.000 solgte eksemplarer, og Seebach
overtog i oktober 2010 Kim Larsens rekord for flest uger som nummer ét på den
danske album-hitliste, med 25 uger.

Ved Zulu Awards 2010 vandt Seebach tre priser i kategorierne Årets nye danske
navn, Årets danske sanger og Årets danske hit (for "Engel"). Samme år vandt han
prisen som Årets danske mandlige kunstner ved Danish Music Awards.

Rasmus Seebach var med til at skrive Burhan G's single "Jeg vil ha' dig for mig
selv" samt yderligere to sange fra albummet Burhan G, der udkom i 2010. Samme år
var han også med til at skrive sangen "Ghost of You" til den amerikanske
pop-gruppe Selena Gomez & the Scene, fra albummet A Year Without Rain.

Den 27. maj 2011 udkom sangen "Engel" i en engelsksproget version med titlen
"Angel" på Universal Music i Tyskland. I september måned udkom "Natteravn" i den
engelske udgave, "Calling (Nighthawk)". Singlen opnåede en beskeden placering
som nummer 90 på den tyske single-hitliste. Det var efterfølgende planen at en
engelsk udgave af Rasmus Seebachs debutalbum skulle udkomme i november 2011, men
albummet udkom aldrig. Dette skyldes ifølge Seebach manglende opbakning fra
pladeselskabets side.

Han skrev sangen "En god grund" sammen med bl.a. Cutfather til X Factor-Sarahs
debutalbum, Hjerteskud fra 2011.

Rasmus Seebach udsendte sit andet studiealbum Mer' end kærlighed, der består af
12 kærlighedssange, den 17. oktober 2011. "I mine øjne" udkom som første single
den 22. august, og er ifølge pladeselskabet "en sang, der er inspireret af
Rasmus’ mor, og den handler om folk, der betyder meget for ham". Singlen gik
direkte ind som nummer ét på single-, streaming- og airplay-listerne, og solgte
over 15.000 downloads på én uge. Singlen modtog i midten af december dobbelt
platin for 60.000 downloads, og er dermed Seebach's største hit til dato.
Albummet modtog overvejende positive anmeldelser, og gik direkte ind som #1 på
hitlisten med 42.089 solgte eksemplarer i den første uge. Dette gør Rasmus
Seebach til den hurtigst sælgende kunstner nogensinde. Albummet var det bedst
sælgende i 2011 i Danmark. I slutningen af oktober 2012 blev Mer' end kærlighed
certificeret 10 gange platin for 200.000 solgte eksemplarer. Albummet havde i
november 2013 solgt over 225.000 eksemplarer.

I januar 2012 indspillede Seebach duetten "Say You, Say Me" med den amerikanske
sanger Lionel Richie i Los Angeles. Sangen er en country-version af Richies sang
fra 1985, og udkom på albummet Tuskegee den 5. marts 2012. Albummet indeholder
genindspilninger af Richies største hits i duet med anerkendte country-sangere
som Shania Twain, Jennifer Nettles, Kenny Rogers og Willie Nelson. Richie var så
begejstret for samarbejdet, at sangen udkom i det meste af verden på den
internationale udgave af albummet. Den 9. marts 2013 optråde Seebach og Richie
med sangen i X Factor.

Seebach har også medvirket i børneserien Ramasjangskolen, som ofte bliver vist
på DR Ramasjang.

Det blev i april 2013 bekræftet, at Rasmus Seebach danner par med Julie Teglhus,
der til daglig er jurastuderende og 13 år yngre end Rasmus.

Den 12. november 2013 udkom live-udgivelsen Rasmus Seebach Live, med en koncert
fra Horsens Statsfængsel i juni 2012.

Den 13. september 2013 udkom singlen "Olivia". Sangen handler om en
teenagekæreste Seebach ikke kan genkende mere. "Olivia" var første single fra
Rasmus Seebachs tredje studiealbum, Ingen kan love dig i morgen der udkom den 4.
november 2013. Seebach har forklaret om titlen: "Vi har ét liv, og jeg synes, at
det gælder om at få det bedste ud af det, vi har, i stedet for at gå og bekymre
os om i morgen, og lige netop dét, tror jeg rent faktisk er lettere sagt end
gjort". Albummet var ifølge Seebach karakteriseret ved at have "lidt mere
skramlede produktioner" end tidligere. Det solgte 49.332 eksemplarer i den
første uge hvilket slog Seebachs egen rekord for flest solgte album på én uge
(siden hitlisternes opgørelse i 1993), som han satte med over 42.000 eksemplarer
af Mer' end kærlighed (2011). Ingen kan love dig i morgen affødte også hitsne
"Sandstorm" (2013) og "Øde ø" (2014). Albummet var det bedst sælgende i både
2013 og 2014, og modtog i november 2014 ni gange platin for 180.000 eksemplarer.

Seebachs fjerde studiealbum, Verden ka' vente udkom 6. november 2015. Albummets
første single, "Uanset" blev streamet 122.000 gange på udgivelsesdagen på
Spotify i Danmark, hvilket er en rekord.

Ifølge rapper og sangskriver Ankerstjerne, som har samarbejdet med Rasmus
Seebach, har han "en musikalitet – formentlig fra sin far – som jeg og de fleste
andre aldrig får. For ham er det at spille og synge så naturligt som at trække
vejret." Om Seebachs vokal har Ankerstjerne udtalt at, "Nogle kan synge
sindssygt smukt og teknisk. Men der er også nogle, der lyder som et rigtigt
menneske".

Journalist Danni Travn mener, at Rasmus Seebach succes skyldes at han har ramt
den danske selvforståelse: "Jeg synes, at Seebach lykkes med at formidle en
persona, som man dybest set gerne vil hænge ud med. Og det tror jeg gælder ret
bredt. Selvom man ikke er interesseret i hans musik, så er han god til – med et
godt gammelt dansk udtryk – at gå ind i folk med træsko på. Og det kan danskere
godt lide." Travn mener yderligere at Seebachs sange er autentiske: "Følelsen
af, at man godt kan lide ham gør også, at man gerne vil lytte til hans
historier. På den måde er han rigtig god til at bygge en bro mellem sin person
og sin musik."

Christian Møller, der var med til at skrive kontrakt med Rasmus Seebach i 2009,
har forklaret Seebachs succes: "Produktionen lyder jo som moderne, international
popmusik, men der er et eller andet over det, der er så dansk og så i øjenhøjde
med den almindelige dansker". Ifølge Michael Charles Gaunt fra Berlingske
kredser Seebachs tekster om "livet, kærligheden og de skærmydsler, du møder på
din vej". Teksternes brede appel tilskrives ifølge Christian Møller at de er
"hverdagsagtige, ægte og uglamourøse." Ifølge broderen Nicolai Seebach omhandler
teksterne "det, der sker i hans liv. Sætning for sætning. Det er fuldstændig
1:1", og ifølge Ankerstjerne giver de "et helt umiddelbart og uredigeret kig ind
i ens liv".

Rasmus Seebachs tekster er ofte blevet kritiseret for at være banale og
trivielle. Selv har Rasmus Seebach udtalt, at han opfatter dét som et
kompliment: "Fordi jeg synes, det trivielle er svært. Det er der nok mange, der
har svært ved at forstå. At det er vildt svært at skrive rigtig banalt, men
stadig rørende. Det er så svært at ramme den der helt ærlige formulering, som
man bliver rørt af. Det er i hvert fald det, jeg selv bliver rørt af." Selv
forklarer han sin succes med at "folk mærker de ting, jeg selv mærker, når jeg
sidder ved klaveret."



https://da.wikipedia.org/wiki/Pia_Kj%C3%A6rsgaard

Pia Merete Kjærsgaard (født 23. februar 1947 i København) er en dansk politiker.
Hun er tidligere politisk leder af Fremskridtspartiet, som hun sad i Folketinget
for i perioden 1984-1995. Hun er stifter af Dansk Folkeparti og var fra 1995 til
2012 formand for partiet. Fra fredag den 3. juli 2015 er hun formand for
Folketinget. Kjærsgaard er blevet en af de bedst kendte politikere i Danmark i
de senere år, både for hendes holdning mod multikulturalisme og indvandring, og
for hendes parlamentarisk støtte til VK-regeringerne under Anders Fogh Rasmussen
og Lars Løkke Rasmussen i perioden fra 2001 til 2011.

Den 7. august 2012 annoncerede hun sin tilbagetræden som partiformand. Hun
udnævnte Kristian Thulesen Dahl som sin efterfølger, og han tiltrådte den 12.
september 2012. Kjærsgaard har været en inspiration for indvandrerkritiske
partier og anti-islamiske bevægelser i hele Europa. Hun er medlem af
Folketingets Præsidium og er desuden Ridder af 1. grad af Dannebrogordenen.
Privat har hun siden 1967 været gift med Henrik Thorup.

Pia Kjærsgaard er født i København og voksede op på Østerbro, som datter af
farvehandler Poul Kjærsgaard og husmoder Inge Munch Jensen. Efter forældrenes
skilsmisse boede hun hos sin far, men flyttede senere sammen med sin mor og
dennes nye mand. Hun gik på Gentofte Skole fra 1954-63, og efter folkeskolen kom
hun i lære i en kjoleforretning. Hun fravalgte dog dette for en stilling som
kontorelev i en forsikrings- og reklamevirksomhed – en stilling hun senere opgav
til fordel for en stilling i Aller Press A/S.

Efter eget udsagn opfattede hun familien som kernen i samfundet, og hun var
indledningsvis ikke politisk interesseret. Pia Kjærsgaard var hjemmegående, så
længe hendes børn var små, men en politisk interesse spirede samtidigt. I 1978
blev hun hjemmehjælper og tog sit pigenavn tilbage og begyndte som
læserbrevsskribent. Det samme år meldte hun sig ind i Fremskridtspartiet.

Den 3. juni 1967 blev hun gift med Henrik Thorup. Thorup er næstformand for
Statsrevisorerne og medlem af regionsrådet i Region Hovedstaden, valgt for Dansk
Folkeparti. Parret har to børn, datteren Nan (f. 1967) og sønnen Troels (f.
1969). Parret har siden 1980 været bosiddende på Kærmindevej i Gentofte.

I 1978 meldte hun sig ind i Fremskridtspartiets vælgerforening, og i 1979 blev
hun opstillet til Folketinget i Ryvangkredsen. Fra 1981 var hun opstillet i
Ballerup- og Gladsaxekredsene, fra 1983 tillige i Hvidovrekredsen, fra 1987 til
1995 i Middelfartkredsen. Ved valget i 1984 blev Pia Kjærsgaard suppleant for
Københavns Amtskreds. Da Fremskridtspartiets daværende leder Mogens Glistrup
blev idømt en fængselsdom for skattesvig, overtog Kjærsgaard hans
folketingsmandat.

Hun blev sekretær for den lille folketingsgruppe, der talte fire medlemmer, og
valgtes i 1985 til gruppens næstformand og politiske ordfører. Hun tilhørte de
såkaldte 'slappere', der var i modsætning til Glistrups strammerfløj. Da han
vendte tilbage til politik efter udstået straf, blussede stridighederne mellem
de to fløje i partiet op, og Kjærsgaard, der hidtil havde været en stor beundrer
af Glistrup, distancerede sig mere og mere fra hans facon. Hun ønskede, at
partiet skulle have indflydelse og derfor samarbejde og indgå kompromiser med de
borgerlige partier. Der var ingen politisk uenighed mellem de to fløje, men de
var voldsomt uenige om ledelsesstruktur, partidisciplin samt om, i hvilket
omfang der kunne indgås aftaler med andre partier. Under Kjærsgaards ledelse
indgik Fremskridtspartiet for første og eneste gang et finanslovsforlig i 1989.

I slutningen af 1980’erne begyndte partiet at markere sig på en ny mærkesag,
kampen mod den danske udlændingepolitik. Partiet blev talerør for den skepsis
mod indvandrere og flygtninge, der opstod i dele af den danske befolkning på et
tidspunkt, hvor en række konflikter ude i verden betød, at der kom store grupper
af flygtninge fra bestemte lande. Desuden var man imod de mange
familiesammenføringer, som var muliggjort af den nye udlændingelov fra 1983.
Efter flere år med opslidende magtkampe blev Glistrup ekskluderet i 1990, men
stridighederne fortsatte, og da Kjærsgaards fløj blev nedstemt på et kaotisk
landsmøde i 1995, forlod hun sammen med fire andre af partiets 11
folketingsmedlemmer Fremskridtspartiet og dannede kort tid efter Dansk
Folkeparti (DF).

Kjærsgaard og hendes mand deltog i 1980'erne i møder i organisationen World
Anti-Communist League (WACL). Engagementet har givet hende kontakter til Taiwan,
hvor organisationen er grundlagt. Om World Anti-Communist League udtalte hun i
1988: ”Det er en verdensomspændende organisation, der klart har til formål at
bekæmpe kommunismen verden over. Dette gode formål giver jeg naturligvis min
fulde støtte, og jeg havde da således lejlighed til at holde en tale under
kongressen for en indbudt kreds.”

Store interne konflikter splittede endegyldigt Fremskridtspartiet i 1995, og den
6. oktober 1995 forlod Pia Kjærsgaard sammen med sine tre folketingskolleger
Kristian Thulesen Dahl, Ole Donner og Poul Nødgaard partiet. Det nye partis
politik var ikke væsensforskellig fra Fremskridtspartiet, men kampen mod
flygtningepolitikken og for det danske blev mere udtalt. Kjærsgaard blev DF's
ubestridte leder og sørgede for, at det nye partis struktur blev mindre
anarkistisk, end FRP havde været, med klare kommandoveje og større central
styring.

På DF's stiftende landsmøde den 1. juni 1996 i Vissenbjerg på Fyn valgtes Pia
Kjærsgaard som landsformand. På kort tid fik partiet 6.500 medlemmer. I
bestræbelsen på at blive accepteret som et ansvarligt og samarbejdsdueligt parti
slog ledelsen hårdt ned på offentlig kritik fra partimedlemmer i form af
eksklusioner. Ved folketingsvalget i 1998 opnåede partiet 7,4% af stemmerne og
13 mandater. Partiet var dog uden betydning for flertalsdannelsen og blev holdt
ude fra forligsarbejdet, bl.a. med den begrundelse, at det ikke var "stuerent".
Valgresultatet i 2001, hvor DF fik 12% af stemmerne og 22 mandater, placerede
partiet i en nøgleposition, idet DF sammen med Venstre og Det Konservative
Folkeparti havde flertallet i Folketinget. Resultatet af valget blev en
VK-regering under ledelse af Anders Fogh Rasmussen med DF som parlamentarisk
grundlag. Herefter deltog partiet i forlig på alle politikområder, indgik
finanslovsaftaler med regeringen og fik ændret udlændingepolitikken mærkbart.

Ved valget i 2005 fik partiet 24 mandater og kunne fastholde VK-regeringens
afhængighed af dets parlamentariske støtte. Som støtteparti udviklede DF sin
politiske bredde, idet partiet gjorde velfærdspolitikken til et kerneområde
sammen med udlændinge- og indvandringspolitikken. DF afviste generelt
forringelser på velfærdsområdet og indskrænkning af den offentlige service, og
navnlig på ældreplejen har partiet ønsket en forbedret service.

Ved valget i 2007 forsøgte midterpartierne, herunder det nydannede Ny Alliance
(Liberal Alliance), at isolere DF's indvandringspolitik, men partiet gik frem og
fik 25 mandater (13,9% af stemmerne). DF havde samme år 8.390 medlemmer. Valget
i 2011 medførte en tilbagegang for DF til 22 mandater (12,3% af stemmerne),
samtidig med at partiet gled ud af regeringssamarbejdet ved regeringen Helle
Thorning-Schmidts tiltræden. Efter folketingsvalget i 2011 og VK-regeringens
afgang blev Pia Kjærsgaards og DFs indflydelse på den daglige politik mere
indirekte. I september 2012 trådte hun tilbage som partiformand, hun
efterfulgtes af Kristian Thulesen Dahl.

Den 8. november 2002 følte Pia Kjærsgaard sig forulempet og truet af en kvinde
på Holbergsgade i København. Pia Kjærsgaard trak som følge heraf en peberspray
og viste den frem for kvinden. Bagefter tilkaldte hun politiet og erklærede sig
skyldig i overtrædelse af våbenloven, og accepterede politiets sigtelse.

Pia Kjærsgaard nævner, at hun havde købt pebersprayen et par år tilbage under et
besøg i USA, og har haft den liggende i sin håndtaske siden da.

I marts 2003 blev hun idømt en bøde på 3.000 kr. for overtrædelse af våbenloven.
Efterfølgende gav hun udtryk for, at hun så brugen af peberspray legaliseret.

Efter at Pia Kjærsgaard var blevet overfaldet på Nørrebrogade i København 2.
februar 1998 skrev Lars Bonnevie i en kronik:

Han kaldte hende desuden "åbenlyst racistisk". Bonnevie blev dømt for injurier i
byretten.

De to anlagde injuriesag mod Sonnergaard for at have kaldt dem landsforrædere.
Sonnergaard blev frikendt i 2001, fordi retten mente at der måtte være stor
frihed til udtalelser i den politiske debat.

I 2003 tabte Pia Kjærsgaard i Højesteret en injuriesag mod Karen Sunds, efter at
have vundet i både by- og Landsret. Karen Sunds havde i 1999 i forbindelse med
diskussion om nej-kampagnen mod euroen udtalt at:

Højesteret anvendte dermed Dansk Sprognævns definition af racisme, der dækker
tre betydninger i nutidig sprogbrug:

Hun har modtaget Kosan Prisen af direktør Knud Tholstrup, Kosan A/S, blevet
kåret som Årets Politiker af Landsforeningen for Erhvervsinteresser,
tildelt »Det gyldne Posthorn« af Dansk Postordreforening samt tildelt
hædersmedaljen Friend of Overseas Chinese Association.



https://da.wikipedia.org/wiki/Jens_Otto_Krag

Jens Otto Krag (15. september 1914 i Randers – 22. juni 1978 i Skiveren) var en
fremtrædende dansk, socialdemokratisk politiker og statsminister i flere
perioder.

Han blev uddannet i økonomi og fik sin eksamen som cand.polit. fra Københavns
Universitet i 1940. Derefter blev han sekretær i Valutacentralen og Direktoratet
for Vareforsyning. Efter krigen blev han kontorchef i Arbejderbevægelsens
Erhvervsråd.

Jens Otto Krag var gift med Eva Birgitta Tengroth fra 1950 til 1952. 1959
giftede han sig med skuespilleren Helle Virkner i Roquebrune-Cap-Martin. De fik
to børn, Astrid Helene, kaldet Søsser, og Jens Christian, inden ægteskabet blev
opløst i 1973. Uden for ægteskab fik han sønnen Peter Hansted (født 1956) med
Lisbet Hansted.

Jens Otto Krag var en hovedkraft bag Socialdemokratiets efterkrigsprogram:
Fremtidens Danmark.

Han afløste i 1962 Viggo Kampmann på statsministerposten, og han var til
stadighed en ivrig tilhænger af en aktiv dansk Europapolitik.

Omkring 1964 gik der rygter om, at Jens Otto Krag skulle være ny
nationalbankdirektør og dermed stå i spidsen for modernisering af
Nationalbanken, som bl.a. skulle udmønte sig i flytningen til Arne Jacobsens nye
glashus, som åbnede syv år senere i 1971.[Kilde mangler] Krag var alligevel ikke
interesseret i posten, som dermed gik til direktør Erik Hoffmeyer.

I 1966 fik Socialdemokratiet og Socialistisk Folkeparti for første gang flertal,
og dannede "det røde kabinet", en socialdemokratisk mindretalsregering alene
støttet af Socialistisk Folkeparti. Det var i denne forbindelse Krag blev kendt
for udtrykket: Man har et standpunkt, til man ta'r et nyt – et citat hentet fra
Ekstra Bladets interview med den genvalgte statsminister. Han havde inden valget
i 1966 udtalt, at han aldrig ville danne regering alene med Socialistisk
Folkepartis tilslutning.

Efter folkeafstemningen 2. oktober 1972 om tilslutningen til EU (det daværende
EF) overraskede Krag næsten alt og alle ved dagen efter at gå af som
statsminister. Vennen Erling Dinesen vidste dog om beslutningen i
forvejen.[Kilde mangler] Krag fortsatte frem til valget i 1973 som menigt
folketingsmedlem. Efter sin afgang ved valget underviste Krag i politisk
videnskab på Aarhus Universitet. I 1974 blev Krag leder for EF-Kommissionens
delegation i USA. Bekendtskabet med det hektiske liv kombineret med det
trøstesløse og skuffende arbejdsklima i Washington fik Krag til at droppe jobbet
året efter.[Kilde mangler] Han brugte herefter tiden til at revse danskerne, som
i mellemtiden havde stemt modstanderen, skattenægteren og advokaten Mogens
Glistrup ind i Folketinget. Danskerne (og dermed også hans gamle vælgere) blev
indirekte kaldt for intolerante overfor de fremmede. Interviewet bragtes i
Ekstra Bladet, som samtidig udstillede Krag som en ensom gammel mand hvis
politiske idealer hører en svunden tid til.[Kilde mangler] Det blev det sidste
interview som Krag gav inden sin død to år senere.

De sidste år tilbragte han i sit elskede sommerhus i Skiveren, hvor han skrev og
malede. Her døde han 22. juni 1978, og i rustvogn blev han kørt gennem Danmark
til bisættelse i Folkets Hus på Vesterbro (det nuværende Vega) og begravelse på
Vestre Kirkegård i København. Undervejs kørte rustvognen igennem fødebyen
Randers, hvor folk stimlede sammen for at tage afsked.



https://da.wikipedia.org/wiki/Thor

Thor eller Tor (norrønt: Þórr, angelsaksisk: Þunor, oldhøjtysk: Donar) er i
nordisk mytologi Sifs ægtemand, og var tordenguden i den germanske og nordiske
mytologi. Med hensyn til etymologi og funktion, er Thor stort set identisk med
den oldindiske gud Indra; og i funktion, men ikke etymologisk, både med den
græske gud Zeus og den romerske Jupiter. Navnet Þórr er også beslægtet med
ordene torden og dunder (sidstnævnte fra nedertysk: dunder) – ligesom det
engelske thunder og tysk Donner. På de fleste germanske sprog har Thor givet
navn til torsdag, Islændingene har dog erstattet þórsdagur med fimmtudagur
(femtedag).

I de myter, som blev nedskrevet på Island i middelalderen, var Thor Odins ældste
søn, og den næstmægtigste gud i asernes slægte, efter Odin selv. Som tordengud
rådede han over vejret, og bekæmpede civilisationens fjender, som fx jætter og
trolde, og beskyttede gudernes og menneskenes land mod kaosuhyrer, som fx
Midgårdsormen. Han kaldtes også Asathor, var søn af Fjørgyn (Jorden) og gift med
Sif. Med hende havde han to børn – Trud og Modi el. Mode/Modig. Med jættekvinden
Jernsaxa havde han drengen Magni el. Magne. Han var ganske vist ofte krigerisk i
sin optræden, men fungerede kun sjældent som krigsgud; asernes vigtigste
krigsguder var Tyr og Odin. Thor blev påkaldt i spørgsmål, der berørte vind,
vejr og vækst, han kontrollerede nemlig naturkræfterne, som kunne skade
afgrøderne. Bag sit galsindede ydre stod Thor for lov og orden og opretholdelsen
af freden i samfundet.

Thor, Odin og Loke er de tre figurer, som optræder flest gange i de mytologiske
fortællinger, mens det af andre kilder fremgår, at Thor sammen med Odin og Frej
var de vigtigste guder i kulten.

Thor blev dyrket over hele Germanien i jernalderen. Fra forskellige kilder
fremgår det at lunde eller enkelte træer fungerede som helligsteder for
Thorsdyrkerne; missionærerne i Nordeuropa i 8. århundrede regnede gerne fældning
af hellige lunde blandt deres største bedrifter. Omkring år 1000 var der ved
Dublin i Irland stadig en skov indviet til Thor, ligesom stednavne i både
Skandinavien og England vidner om hellige skove, fx Thorslund i Danmark og
Thundersley (Thundreleah) i Essex. På Island, hvor der ikke fandtes egentlige
skove, mistede denne forbindelse sin betydning. Dog kan den være bevaret i form
af de hellige højsædestøtter, som de første bosættere havde taget med sig fra
moderlandet.

Thorkulten levede længe i Nord og Vesteuropa; fra 1. århundrede har vi vage
beskrivelser af sydgermanske soldater i romersk tjeneste, som anråbte Herkules,
en latinisering af Thor; og fra Norden er der tegn på en kontinuerlig dyrkelse
af guden langt op i nyere tid, kristne helgener kunne endda overtage Thors rolle
i fortællinger og troldedrab og lignende. I overgangstiden, da kristendommen
vandt indpas, blev Thor opfattet som den vigtigste modpol til Kristus; og meget
tyder på, at han blev opfattet som den vigtigste guddom i den germanske og
nordiske religion I flere kristne fortællinger spiller Thor en afgørende rolle
som afgud eller dæmon, og selv mænd, der egentlig var kristne, kunne i nogle
historier påkalde Thor, når de var i svær nød. I folkloren overlevede
forestillingen om træer og træsøjler som beskyttende mod lynnedslag og storme
længe efter religionsskiftet; fx kan opsætningen af et symbolsk træ ved
rejsegilder være et levn efter et gammelt ritual knyttet til Thor.

I en beretning om Skt. Bonafacius’ mission i Nordeuropa fortælles det, at han
fældede et betydningsfuldt egetræ, kaldet Donars eg, ca. 723 i nærheden af
Geismar for at demonstrere de hedenske guders magtesløshed overfor den kristne
gud. Denne begivenhed markerede i eftertiden Tysklands omvendelse til
kristendommen. Denne helligdom var et vigtigt kultcentrum for den germanske
stamme chatti, som beboede det nuværende Hessen. Thor, i formen Thonar, bliver
også nævnt i et gammelt saksisk dåbsløfte fra 8. eller 9. århundrede. Teksten
lyder: :ec forsacho allum dioboles uuercum and uuordum, Thunaer ende Uuöden ende
Saxnote ende allum them unholdum the hira genötas sint, hvilket kan oversættes
til: Jeg forsager alle djævelens ord og gerninger, Thunear, Uuöden og Saxnote,
og alle de dæmoner, der følger dem. Hvem Saxnot er usikkert. Nyere forskning har
også påvist forbindelser med Thor-forestillingerne i Norden og parallelle
figurer i både samisk og finsk-ugrisk religion.

Thor var gift med asynjen Sif. Hendes navn betyder ’slægtsskab gennem ægteskab’,
og hun beskrives som næsten lige så fager som Freja, frugtbarhedsgudinden.
Sammen med Sif fik han sønnen Mode og datteren Trud (Mod og Styrke). Thor fik
også børn med en del andre kvinder, bl.a. fik han sønnen Magni (Styrke) med
jættekvinden Jernsaxa. Som navnene antyder, var hans børn var personifikationer
af hans væsentligste mytologiske rolle. Thors gård i Asgård hed Bilskirner og lå
i Trudvang, det var Thors rige, og navnet betyder Styrkens bolig. Thors
tjenestefolk hed Tjalfe (Þjálfi) og Røskva; de var mennesker, af bondeslægt.
Thor fik de to søskende af bonden som erstatning, efter at en af Thors bukke var
blevet halt, efter et ubetænksomt uheld under en aftensmåltid hjemme hos dem.
Thor beskrives mange steder som rødskægget, dette var ligesom hans gnistrende
øjne og mægtige stemme sandsynligvis en reference til tordenvejr eller også den
rødlige himmel før en storm, og var knyttet til rolle som vejrgud.

Ifølge Snorre Sturlason var den ellers næsten ukendte gud Ull Thors stedsøn, og
dermed Sifs søn fra et tidligere forhold. Han er i de skriftlige kilder en meget
afbleget figur, og der er ingen spor efter dyrkelse af ham i hverken Danmark
eller Island. De få levn, der findes til forestillingerne om ham viser, at han
var en gammel himmel og retsgud, der var associeret med rituelle ringe af guld;
elementer der i de islandske kilder i høj grad også blev associeret med Thor. I
den sene hedenske periode optrådte Ull hovedsageligt i forbindelse med jagt,
skiløb og bjerge. Thors mor var Fjørgynn (Jorden), men udover det fremstår hun
ikke andet end som et navn i kilderne.

Ull var måske ikke den eneste gud, som Thor kom til at overskygge; sammen med
Odin overtog Thor tilsyneladende mange af de egenskaber og funktioner, som den
gamle himmelgud Tiwaz tidligere havde haft; dette skifte efterlod Tyr som en
noget afbleget skikkelse i nordiske mytologi. I kilderne optræder Thor derfor
som gud for samfundet som helhed. Sammenligninger mellem de mange forskellige
kilder Thor optrådte i viser, at hans overordnede funktion var at være gudernes
og menneskenes beskytter mod destruktive naturkræfter; han sørgede for, at den
konstante trussel mod kosmos ikke blev virkeliggjort. Langt størsteparten af de
kilder, som fortæller om kampe mellem jætter og guder har Thor som enten
hovedperson eller vigtig bifigur. Flere myter med Thor indeholder også kampe med
uhyrer og monstre. Kampene mod dem var i en realiteten blot et særligt markant
udtryk for hans egenskab af kosmos’ vogter. Jætterne var ikke entydigt onde, men
var en modmagt til guderne, der repræsenterede kaos overfor gudernes orden. I
nogle tilfælde havde han et mere fredeligt forhold til jætter.

I forhold til grubleren og intrigemageren Odin var Thors psyke enkel og ligetil,
hans vigtigste egenskab var hans styrke, og han brugte næsten udelukkende den
til at løse problemer med. Kløgt og snilde blev kun brugt yderst sjældent, et af
de tilfælde er Alvíssmál, hvor han snyder dværgen Alvis til at svare på sine
spørgsmål, indtil solen står op og Alvis forvandles til sten. Men normalt var
Thors metode brutal magt herunder åben vold og drab på både mænd og kvinder.
Overordnet set lå forskellen mellem ham og Odin snarere i samfundets sociale
forskelle end i noget religiøst. Deres hovedfunktionsområde var i grunden de
samme, nemlig at opretholde verdensordenen, men hvor Thor var hele samfundets
gud, så var Odin kun gud for visse samfundsklasser. I Hárbradsljód fremstilles
Thors drab på jætterne som en slags befolkningskontrol, som aserne fandt
nødvendigt af frygt for at jætternes antal skulle blive så stort, at de kunne
true asernes magtposition. Men kombineret med hans raseri kunne Thors naivitet
være årsag til at verdensordenen blev sat på spil, det skete fx, da han forsøgte
at fange Midgårdsormen.

Som mange andre af aserne blev han påkaldt i mange forskellige situationer; han
fungerede fx som både frugtbarhedsgud og retsgud; som hjælper, når man var i
nød; vejrgud; og i sjældne tilfælde blev han også anråbt i krig, men i reglen
altid på baggrund af hans rolle som beskytter mod skadelige kræfter. Thor er
ofte blevet kategoriseret som en krigsgud, hvilket kildematerialet dog ikke
støtter. Han optræder ingen steder som strateg, men handler primært impulsivt og
kortsigtet, noget der i myterne fra vikingetiden endda bliver gjort grin med.
Hans machoprægede facon lå nemlig langt fra datidens krigerideal. Hans
krigeriske optræden er i myterne udelukkende en konsekvens af hans rolle som
beskytter og vogter af kosmos. Thor havde magt over vejret. Han sørgede for regn
og vind, og når han kørte over himlen sprang lynene fra hans vogn, så det
tordnede på Jorden; det kaldtes Thor-drøn (torden). Derfor var han også en
vigtig gud for de søfarende og frugtbarhed.

Thor vigtigste attribut var hammeren Mjølner, som sammen med styrkebæltet
(Megingjord) og et par jernhandsker (Iarngreiper) gjorde ham ufatteligt stærk.
Mjølner var gudernes største skat, da den gjorde Thor i stand til at beskytte
Asgård mod jætterne. Thor havde også en vogn, der blev trukket af to gedebukke;
Tanngnjost og Tanngrisner (som betyder den tandgnissende og mellemrummet mellem
tænderne). Bukkene kunne han spise, så længe han bagefter fik samlet deres ben i
deres skind, kunne han gøre dem levende næste dag. Når jætterne hørte at han
kørte ud, blev de rædselsslagne og gemte sig, for det var som regel for at slås
med dem, at han gjorde det. Hans særlige tilknytning til jorden ses bl.a. i
Snorre Sturlasons fortælling Gylfaginning, hvor det fremgår at Thor imodsætning
til de øvrige guder foretrak at vandre over land og gennem floder frem for at
ride til hest, når han skulle til gudernes ting ved foden af Yggdrasil. Mange
smykker fra vikingetiden forestiller hans hammer Mjølner, et tegn på Thors store
popularitet i denne periode. Han blev tilsyneladende endda bevidst brugt af
tilhængerne af den gamle religion som en hedensk modpol til Kristus under
religionsskiftet.

Som de andre guder var han ikke udødelig, og i dommedagslaget Ragnarok vil han
kæmpe mod Midgårdsormen (Miðgarðsormr), de vil dræbe hinanden; begge hans sønner
vil derimod overleve undergangen af den gamle verden og videreføre hans rolle i
den nye. Særligt, da kristendommen bliver en alvorlig konkurrent til den gamle
religion, blev Thors hammer et symbol for tilhængerne af den traditionelle
religion, på samme måde som korset var for de kristne, og Thor blev fx i Norge
opfattet som en direkte modstander af Olav Tryggvason.

Ligesom de øvrige guder havde Thor en række tilnavne og aliaser, men i forhold
til Odins var Thors navne af mere en venlig karaktér. Det viser at han var en
gud, man forventede at få hjælp af, hvis man bad om det. Hos ham blev man
modtaget med venlighed, et af hans tilnavne er fx Astvinr, som betyder kærlige
ven.

De to tekstsamlinger, der rummer den største mængde information om Thor, er de
islandske skrifter Ældre og Yngre Edda. Den første er en samling af religiøse
digte af før-kristen mundtlig oprindelsen, som blev indsamlet og nedskrevet i
13. århundrede. Den anden en redigeret genfortælling af ældre hedenske myter,
hvoraf nogle er bevaret i Ældre Edda; denne tekst blev skrevet af Snorri
Sturluson, og er ligeledes fra 13. århundrede. I den fremstilles Thor og de
øvrige aser som delvist guder og delvist mennesker, der bedrog nordboerne, så de
troede aserne var guder. Alligevel genfortæller Snorre en lang række myter, hvor
både Thor og de andre aser umiskendeligt fremstår som guder.

Få årtier før Snorre skrev sit værk, færdiggjorde Saxo Grammaticus, en klerk i
biskop Absalons tjeneste, sit historiske værk Gesta Danorum. Han beskrev ligesom
Snorre de gamle guder i euhemeristisk form; aserne kom oprindeligt fra
Konstantinopel i Romerriget, men blev fordrevet til Norden. I Saxos fortælling
hersker der ingen tvivl, de gamle guder var falske guder, og dyrkelsen af dem er
overtro. I historien om Starcatherus fremgår det, at Thor altid er almuens gud,
modsat Odin, der var heltenes og kongernes. I historien om kongen Regnerus
(Regner Lodbrog) fremgår det, at Thors styrke var større end noget menneskes
eller guds.

Thor nævnes også i flere af de islandske sagaer, som gerne gjorde brug af ældre
mundtlige og poetiske traditioner. I disse tekster er der også flere
hentydninger til den religiøse dyrkelse af Thor. Sagaer hvori Thor og hans kult
nævnes:

Fra et angelsaksisk manuskript kendes en trylleformular skrevet med runer,
manuskriptet er dateret til 1073. Teksten lyder i transskriberet form således;
kuril sarþuara far þu nu funtin is tu þur uigi þik þ(u)rsa trutin kuril sarþuara
uiþr aþrauari. Oversat betyder det: Kuril sår-volder, gå nu! Du er fundet, må
Thor velsigne dig, thursers herre! Kuril sår-volder. Mod blodåre pus.
Trylleformlen skulle tydeligvis bruges mod en bestemt lidelse, og Thors
velsignelse må forstås som et slag med Mjølner, da Kuril specifikt omtales som
thurs, dvs. jætte. Denne formular kan sammenlignes med amuletter fra 11.
århundreder, der stammer fra Sverige, hvor Thor ligeledes påkaldes for
beskyttelse. (se fx nedenfor)

Mange genstande der kan relateres til Thor, er blevet fundet over hele
Nordeuropa, de omfatter både billeder, der forestiller mytologiske situationer,
runeindskrifter, og smykker formet som Mjølner. Fra 7. århundrede stammer en
fibula formet som et menneske, den blev fundet i Nordendorf, nær Augsburg og
bærer en inskription på ældre futhark, hvor bl.a. navnet Donar indgår, hvilket
er det vestgermanske navn for Thor. I overgangen til kristendommen blev
amuletter formet som thorshamre meget populære. Mange af dem er blevet fundet i
grave, og er udformet så de kan bæres i en kæde. Spredningen i disse fund af
denne type viser en tendens til, at thorshamrerne var mest udbredte i områder
med en stærk kristen indflydelse, især sydlige Norge, Danmark og sydøstlige
Sverige. I slutningen af 10. århundrede er der en ensartethed i udformningen af
disse hamre, som viser at de sandsynligvis fungerede som ”modsymbol” til det
kristne kors.

Fra Kvinneby på Øland stammer en amulet, hvorpå der er skrevet en trylleformel i
runer; den er dateret til omkring år 1000. Teksten lyder: tiRþiRbirk
bufimiRfultihu risþeRuisinbral tilufranbufaþorketih ansmiRþemhamrisamhuR
hafikamflufraniluit feRekiafbufakuþiRu untiRhanumaukyfiRhan um, hvilket kan
oversættes til: Her jeg skar beskyttelsen fpr dig, Bófi, med... ... ... til dig
er sikker. Og må lynet holde alt ondt væk fra Bófi. Må Thor beskytte ham med den
hammer, der kom op fra havet. Fly ondskab! Du får intet fra Bófi. Magterne er
under ham og over ham. Der er flere teorier om, hvad den præcise betydning af
ordene er, men der er generel enighed om, at Thor påkaldes for at beskytte en
person ved navn Bófi med sin hammer. Selve amuletten er en firkantet stykke
kobber, som måler ca. 5 cm på hver side; i hvert hjørne er der et hul, hvilket
betyder, at den sandsynligvis har fungeret som vedhæng på en kæde.

Der kendes seks inskriptioner på runesten, der nævner Thors navn; tre af dem er
fundet i Danmark, og tre af dem i Sverige. Fem af dem er påkaldelser af Thor,
for at han skal vie stenen. Dertil kommer afbildninger af især Thors fiskedræt
og kamp med Midgårdsormen på stenrelieffer. En af dem er fundet i Hørdum Kirke i
Nordjylland, en anden i landsbyen Gosford i England. Fra Gotland kendes en
afbildning af myten på en billedsten fra 8. århundrede, samme motiv findes på en
runesten i Uppland fra 11. århundrede.

På Island er fundet en statue fra omkring år 1000, der viser Thor siddende mens
han holder Mjølner foran sig, den er formet som et kors. Fra Skog kirke i
Hälsingland stammer en vægtæppe fra begyndelsen af 12. århundrede, på det er der
bl.a. fremstillet tre personer, som med stor sikkerhed forestiller den
gudetriade, Adam af Bremen omtaler i Uppsala; han omtaler en figurgruppe i det
store hedenske tempel, som skal forestille guderne Odin, Thor og Frej. Odin er
afbildet med ét øje, Thor med en hammer og Frej med et kornaks.

Mange af de overleverede historier i den nordiske mytologi handler om Thor. Ofte
har fortællingerne om Thor et komisk præg, humor i myterne er noget usædvanligt
og nærmest unikt for Norden. I forskningen er der uenighed, om hvor gamle de
komiske elementer har været. Tidligere har der været en tendens til at forklare
dem som resultatet af en sen udvikling, hvor historierne, fra at have haft en
langt mere alvorlig karaktér i den før-kristne tid, er blevet ændret af hensyn
til et kristent publikum. I de senere år har et nyt synspunkt imidlertid vundet
indpas; komikken er et oprindeligt element i de mytologiske fortællinger,
hvilket kan skyldes at nordboerne ikke opfattede deres guder som almægtige og
ufejlbarlige væsner, de var i stedet dødelige, havde mindre heldige
karakteregenskaber og kunne begå fejl. Ingen i nordisk mytologi var enten gode
eller onde, de blev karakteriseret som enten fjender eller venner. Men trods de
ofte uheldige omstændigheder, ender Thor alligevel altid som sejrherre. Hans
kamp mod gudernes fjender var kontinuerlig, og mange historier om jættekampe er
gået tabt; et digt fra 10. århundrede nævner fx en lang række navne på jætter,
der var blevet dræbt af Thor. Nedenfor følger et uddrag af de bedst kendte:

En gang bad Thor jætten Hymer ham tage ham med ud for at fiske. Han havde
forklædt sig som en jættedreng, og Hymer afviste derfor i første omgang at tage
ham med, men til slut gav Hymer sig, på den betingelse at drengen selv skaffede
sit eget agn; Thor rev så hovedet af Hymers største okse. Thor blev sat til at
ro, men Hymer begyndte at blive urolig da drengen roede længere ud end alle hans
normale fiskepladser. Ude på åbent hav stoppede Thor og kastede oksehovedet. Han
brugte et anker som krog, og der gik ikke lang tid før noget bed på. Da drengen
ikke var i stand til at trækket fangsten op, blev Hymer for alvor ræd. Thor (at
det var ham, var nu klart) rejste sig i båden, strammede styrkebæltet og stemte
benene igennem båden direkte mod havbunden. Mens tordenen samlede sig på
himmelen, viste Midgårdsormen sit edder-dunstende gab, og Thor brølede i triumf,
idet han hævede Mjølner til slag. Da fik Hymer nok og kappede fiskesnøren over;
Thor dræbte derpå Hymer i raseri, og vadede i land. Samme aften blev Midgård
ramt af en forfærdelig storm. I nogle udgaver af myten lykkedes det Thor at
ramme Midgårdsormen med sin hammer, måske et levn til en ældre version, hvor det
lykkedes ham at dræbe uhyret. Historier om himmelguder, der dræber kosmiske
monstre, er vidt udbredt i alverdens mytologier.

Gro Steinsland mener dog ikke at Thor nødvendigvis dræbte Midgårdsormen i
tidligere versioner; den var et tvetydigt væsen, på én gang var det et farligt
og fjendtligsindet væsen, men samtidig var den nødvendig for verdens stabilitet;
så længe den lå rullet sammen omkring hele Jorden bestod kosmos. Da Hymer
kappede snøren forhindrede han derved, at verdensordenen blev brudt, som Thor i
sit overmod i realiteten havde sat på spil. Beretningen har en komisk og burlesk
form, i den mødes det kosmiske og dagligdags, hvor gudens kamp med monstret
finder sted i en fuldkommen dagligdags og velkendt situation for datidens
tilhørere, nemlig en fisketur. Denne komiske ramme for en yderst alvorlig
fortælling, er en afspejling af nordboernes i realiteten lidt ambivalente
forhold til guderne; her var ingen helt igennem gode eller onde, og selv kosmos’
vogter kunne optræde som en trussel mod verdensordenen. Myten fungerede derfor
som en anskuelse og indsigt i verdens opbygning og i gudens natur, han var en
umådeligt stærk vogter, men ikke specielt klog. Da Thor rasende og ydmyget over
sit nederlag må vade i land, er det selve vikingetidens machoideal, der gøres
til grin, og historiens budskab er, at kaosmagterne også er nødvendige for
verdens beståen.

Denne fortælling var utvivlsomt meget populær, da den optræder i relativt mange
kilder. Historien gengives i Ragnarsdrápa, Hýmirskvídja og Gylfaginning, og er
afbilledet på billedsten fra Gosforth i England, Hørdum i Danmark og Altuna i
Sverige.

Efter at Thor havde taget Røskva og Tjalfe fra bonden, lod han bukkene stå
tilbage, og rejste videre mod Jotunheim. Tjalfe var rask til bens, og bar Thors
proviant. En aften fandt de et herberg, med fem store rum, og de lagde sig til
at sove i et af dem. Midt om natten blev de vækket af et jordskælv, som rystede
hele huset. De trak sig derpå ind i det mindste rum, mens Thor holdt vagt ved
indgangen, sammen med Mjølner. Da de vågnede den næste morgen, så de en kæmpe,
der lå ved siden af herberget, og herberget var hans handske. Så stor var han.
Kæmpen hed Skrymer.

Endelig kom de frem til Udgårdslokes borg. Her var der mange kæmper, som sad
inde i salen. Da de kom ind, sagde Udgårds Loke, at her måtte alle kunne en
kunst, som ingen andre kunne lige så godt. Han spurgte Thor og hans følge hvad
de kunne. Loke svarede, at ingen kunne spise lige så hurtigt som ham. Udgårds
Loke bad derfor Loge komme frem på gulvet, for at spise om kap med Loke. De
kappedes i samme trug, og mødtes på midten, men siden Loke kun havde spist
kødet, mens Loge havde spist ben og trug med, så tabte Loke. Udgårds Loke
spurgte derpå hvad Tjalfe kunne, og fik at vide, at Tjalfe gerne ville løbe om
kap med en derfra. Han fik Huggr at kappes med. I det første løb kom Huggr i mål
så længe før Tjalfe, at han kunne vende sig mod Tjalfe, før han kom i mål. Det
næste løb gik ligesådan. Men tredje gang var Tjalfe end ikke kommet halvvejs, da
Huggr var kommet i mål. Så spurgte Udgårds Loke Thor, hvad han kunne. Thor ville
drikke om kap. Udgårds Loke bad så sin mundskænk finde det store drikkehorn, som
hirdmændene blev dømt til at drikke af, dersom de havde forbrudt sig. Han sagde
til Thor, at han burde kunne tømme hele hornet i en slurk, og at kun få måtte
bruge to slurke, og næsten ingen tre. Men selv efter tre slurke, kunne man
næsten ikke se, at der var blevet drukket af hornet. Da udfordrede Udgårds Loke
Thor til nok en leg – Thor skulle prøve at løfte hans kat fra gulvet. Det
plejede de små drenge i Udgård at more sig med, så det burde Thor nok kunne
klare. Man uanset hvor højt Thor strakte sig for at løfte katten, så lettede den
blot én fod. Thor blev rasende, og udfordrede da en eller anden til at komme hen
til sig så skulle de se hvor stærk han var. Udgårds Loke råbte på sin gamle
oldemor Elle, som kom ind og tog fat i Thor, uanset hvor meget Thor trak i
hende, stod Elle lige godt fast. Det gik ikke bedre end at Elle fik Thor i knæ.

De blev natten over, og nød alle former for gæstfrihed. Næste morgen, da Thor og
hans følge skulle drage hjem, spurgte Udgårds Loke hvad Thor syntes om sit
ophold hos ham. Thor svarede at han ikke havde haft nogen ære af det, og
græmmedes over, hvordan de måtte se på ham som en svækling. Udgårds Loke
indrømmede da overfor Thor, at siden Thor var så stærk som han var, ville han
aldrig få lov til at komme ind i borgen igen, for han ville bare bringe dem i
ulykke. Han fortalte så Thor, at han og hans følge var blevet snydt af et
synsbedrag, for det var Udgårds Loke selv, der var kæmpen Skrymer, og han havde
holdt et helt bjerg mellem sig selv og Thors hammer, ellers ville Thor havde
dræbt ham allerede i første slag. Og konkurrencerne – Loge var ilden, som kunne
fortære både kød og trug. Huggr var Udgårds Loke tanke. Og i den anden ende af
drikkehornet, som Thor drak af, lå havet, og det var selve verdenshavet, der
havde sunket sig, da Thor drak. Da Thor løftede katten, blev de alle
rædselsslagne, for det var ikke en kat, men Midgårdsormen, Thor havde kæmpet
med. Han havde løftet den så højt at kun dens hoved og hale havde rørt jorden.
Og til sidst, den gamle Elle, som Thor havde taget livtag med, var alderdommen
selv. Aldrig har der været, og aldrig vil der kommer nogen, som til sidst ikke
vil falde for alderdommen. Udgårds Loke havde håbede derfor, at Thor aldrig
ville komme forbi hans borg igen, for så måtte han finde på lignende kunster.
Thor hævede hammeren og ville slå Udgårds Loke, men pludselig var han borte, det
samme var borgen, og Thor måtte vende sig om og drage tilbage til Trudvang.

Thor havde været væk for at kæmpe mod trolde, som han så ofte var. På vejen hjem
skulle han over et sund, men færgemanden, som stod på den anden siden ville ikke
tage Thor med over. Han hånede Thor, fordi han var barbenet og lurvet efter sin
lange rejse, og mindede ham om den gang, han frygtsomt havde gemt sig i Skrymers
handske (se ovenfor). Thor fik at vide, at færgemanden hed Hårbard, men viste
ikke, at det i virkeligheden var Odin, der havde forklædt sig. Lige meget hvad
Thor sagde til ham, fik han kun hån tilbage. Da Thor spurgte Hårbard, hvor han
havde lært at tale sådan, fik han det svar, at han havde lært det af de gamle
mænd, som bor i gravhøjene. Han sagde også, at Thor burde skynde sig hjem til
Sif, for hun havde en elsker på besøg. Thor gav til slut op, og gik derfra, men
lovede at hævne sig næste gang de mødtes.

Historien begyndte med, at Thor mistede Mjølner mens han sover, det var hans
vigtigste våben og værn mod gudernes fjender, og dermed asernes bedste
beskyttelse. Loke fandt ud af. at det var jætten Trym som havde stjålet den, og
han nægtede at levere den tilbage, før han blev gift med den smukkeste af alle
gudinderne, Freja. Hun nægtede også, og det endte med at Thor måtte klæde sig ud
som Freja; han brugte to sten som bryster. Loke skulle følges med Thor og klædte
sig ud som brudepige. Da de nåede frem til Trymheim, lagde Trym mærke til at
bruden spiste usædvanlig meget for en dame, men Loke forklarede da, at hun ikke
havde spist noget de sidste 8 dage, fordi hun ventet spændt på at gifte sig. Så
spurgte Trym hvorfor hun havde så onde øjne, og Loke måtte derpå forklare, at
hun heller ikke havde sovet i de 8 dage, fordi hun glædet sig så meget til
giftermålet. Til slut overrækker Tryms søster hammeren til parret, hvorpå Thor
knuser alle jætterne med den, og Thor og Loke kan atter rejse hjem. Historien
fremstår i den kendte form som en komedie, hvor de normale sociale mønstre
vendes på hovedet; det er nu jætten Thrym, som ejer Mjølner, og for at vinde den
tilbage må Thor skifte køn og næsten indgå ægteskab med en jætte, et socialt
lavere rangerende væsen i den nordiske kosmologi. Frarøvelsen af Mjølner
fungerede som en frarøvelse af Thors mandighed og dermed handlekraft. Historien
afsluttes dog med genoprettelsen af den normale verdensorden.

Jætten Geirrød havde engang taget Loke til fange, og han tvang derpå Loke til at
lokke Thor derhen uden sin hammer og styrkebælte. Geirrød mente, at Thor nemt
ville kunne dræbes uden sine våben. På vejen derhen overnatter Loke og Thor hos
til jættekvinden Grid og hun forærer dem et par jernhandsker, et andet
styrkebælte, og en mystisk stav kaldet Gridarvol. Da Thor kommer frem til
Geirrøds gård, dræber han først Geirrøds to døtre ved at knække ryggen på dem.
Geirrød bliver rasende, og kaster en glødende jernstang efter Thor. Thor tager
fat i stangen med jernhandskerne og kaster den gennem en jernsøjle, videre
gennem Geirrød selv, og ned i jorden udenfor. Således døde Geirrød.

Thor var ude for at jage trolde samtidig med, at Odin var redet på Slejpner til
Jotunheim. Odin kom da til jætten Hrungners gård. Hrungner undrede sig over hvem
Odin var, og kommenterede både hans hjelm og den fine hest. Odin svarede, at
hurtigere hest fandtes ikke. Men Hrungner havde hesten Guldfakse, som han mente
måtte være hurtigere. Derfor indgik de et væddemål. Odin red meget hurtigere end
Hrungner, og Hrunger blev så rasende, at han helt glemte hvor han red hen, og
endte i Asgård. Der blev han budt ind, for at få noget at drikke, og man bød ham
af Thors skåle; dem tømte han efter tur. Hrungner blev fuld, og begyndte at
prale; han skulle nok kunne løfte hele Valhal op, og flytte den til Jotunheim.
Han skulle nok også kunne sænke hele Asgård, og dræbe alle dets indbyggere,
undtagen Freja og Sif, dem ville han tage med sig, for de var så smukke. Aserne
blev bange for ham, og begyndte at snakke om Thor, akkurat da kom Thor ind med
løftet hammer. Han var rasende fordi Hrungner sad der, og han var jo ingen ase,
men en jætte. De skændtes lidt, og Hrungner udfordrede Thor til holmgang på
Grjotunagard.

Da guderne kom der hen, havde Hrungner fået lavet en mand af ler, som var ni mil
høj; han hed Mokkurkalve, og stod nu ved siden af Hrungner. Kampen begyndte, men
Thor kunne ikke trænge igennem Hrungners stenskjold med hammeren. Tjalfe lød da
frem til Hrungner og fortalte, at Thor planlagde at komme op gennem jorden under
ham. Hrungner lagde derfor sit skjold under sig, hvorpå Thor kastede Mjølner mod
ham og ramte Hrungners hoved så det knustes. Hrungner kastede i samme øjeblik
sin slibesten mod Thor, men Mjølner slog den i to stykker i luften. Den ene del
ramte Thor i panden og sad fast. Tjalfe fik ram på Mokkurkalve, men da han faldt
kom foden til at ligge over Thors hals, så han ikke kunne rejse sig. Thors søn
kom og flyttede foden, selvom han blot var tre dage gammel. Magne fik da hesten
Guldfakse som tak. Vølven Groa begyndte at synge galder for at få stenen ud af
Thors pande, men da Thor fortalte om hvordan han en gang havde reddet hendes
mand, Aurvandil, blev hun så glad, at hun glemte galdren. Stenen blev derfor
siddende.

Tvekampen mellem Thor og Hrungner er måske et levn efter et ritual knyttet til
Thor, det har måske været relateret til optænding af hellig ild eller en
overgangsrite for drenge, der var blevet til voksne mænd.

I Thors fravær lover de øvrige guder hans egen datter Trude bort til dværgen
Alvís. For en gud, var det et højst upassende forhold, og det var en særdeles
ydmygende situation for en fader, når han ikke selv kunne afgøre hvem hans
datter skulle giftes med. Thor forsøger dog at undgå giftermålet, og overvinder
Alvís med noget for ham så usædvanligt som list. Thor passer dværgen op, og
tvinger ham til at besvare spørgsmål, lige indtil solen står op, og Alvís bliver
forvandlet til sten. Thor blev således udfordret på sin evne til at beskytte
kvinderne i sin slægt, og hans position som mand og slægtsoverhoved blev derved
sat på spil. Dværgen Alvís navn spiller sikkert både på hans klogskab, fordi han
kan besvare alle Thors spørgsmål, og hans dumhed, fordi han ikke opdager Thors
list.

Spådommen om Thors død genfortælles i både Ældre og Yngre Edda; her bliver det
sagt, at Thor skal møde Midgårdsormen ved Ragnarok, og der skal de dræbe
hinanden. Først vil Thor dræbe ormen, men han vil kun gå ni skridt, før han selv
segner om og dør på grund af al giften, som ormen har spyet ud på ham. Hvor
beretningen om deres første møde under fisketuren, som endte med status quo, var
fuld af humor, er deres andet møde fremstillet med stor alvor, her vil udfaldet
da også være et helt andet.

Det bevarede kildemateriale til ritualerne i Thorkulten er, ligesom for de
øvrige guder, langt svagere end for mytologien. Beskrivelserne af kulten er
derfor præget af stor usikkerhed. I kilderne optræder statuer og billeder, der
forestiller Thor, oftere end nogen af de andre guder. Og når han var opstillet
sammen med andre gudefigurer, var Thor altid stillet på den mest prominente
plads. Denne type figurer beskrives flere gange som mandshøje, men dem, der er
blevet fundet, er alle mindre en det. Statuerne blev brugt ved ritualer, fx blót
og divination. i Norge ofrede man fødevarer som bryg og kød til ham. I
forbindelse med nogle ritualer, blev en gudefigur placeret på en vogn og trukket
rundt. I de fleste tilfælde var vaneguder involveret i denne skik, men i enkelte
tilfældes forbindes den også med Thor; som også havde en vogn, som et sine
vigtigste kendetegn.Dudo af St. Quentin skrev omkring år 1000, at normannerne i
tidligere tider havde ofret mennesker til Thor. I nordiske kilder omtræder der
flere tilfælde af personer, som fik brækket ryggen på en sten, hvilket kan have
været en offerpraksis fra Thorkulten.

I Eyrbyggjasága findes en beskrivelse af et tempel indviet til Thor. Det blev
opført af landnamsmanden Thorolf, da han bosatte sig på Island. Her nævnes en
række af de genstande, der fandtes i det. Derinde var der opstillet to
højsædestøtter, hvor der to ”reginnagler”, der var en kedel til opsamling af
blodet fra offerdyrene, en guldring, samt afbildninger af både Thor selv og
andre guder. Guldringen blev benyttet når man svor en ed, hvilket viser hans
stilling som retsgud. Reginnaglerne var sandsynligvis udskårne gudebilleder,
hvor der var indsat et søm af jern eller et stykke flint, der kunne bruges som
ildstål. Denne beskrivelse af et tempel er primært en værdifuld kilde til 13.
århundredes opfattelse af indretningen af hedenske helligsteder kan være delvist
inspireret af kristne forhold, men meget i den understøttes af andre kilder.

Hammersymbolet var vidt udbredt og blev brugt både i privat og offentlig kult. I
vikingetiden blev det brugt på samme måde som det kristne krucifiks og var et
symbol på livet og blev brugt både som beskyttelse og velsignelse. Ved
bryllupper blev en hammer placeret i brudens skød. Den blev brugt, når et nyfødt
barn blev indlemmet i familien, og ved begravelser. Ifølge de islandske
traditioner levede thorsdyrkerne videre sammen med deres slægtninge efter døden,
ikke i den gravhøj, hvor de blev lagt, men fx i et særligt bjerg. Thor
tilknytning til slægten og forfædredyrkelsen viser, at han var knyttet til
samfundet i almindelighed.

Thor havde formentligt overtaget Tiwaz’ rolle som retsgud, da han ofte knyttes
til edsaflæggelse og tinget; fx åbnede det islandske Alting altid på en torsdag,
og Adam af Bremen omtaler en stor statue af Thor, der var opstillet i
forbindelse med tinget i Uppsala.

Da Thor var en populær gud over hele det germanske område, kom Thors navn til at
indgå som forled i mange personnavne, som stadig bruges. Sammensætninger med
Thor var fx en af de hyppigste navnegrupper i hele Norden; ca. hvert fjerde navn
i Landnámabók var af denne type. Det er med til at indikere, at Thor blev
opfattet som den vigtigste gud i den brede befolkning. I et register over de 110
høvdinge på Island i årene 930-1030, havde ca 60 navne tilknyttet guderne, fx
Åsbjørn eller Torbjørn, mens ca 50 af disse begyndte med Tor- eller Thor-. Om
alle disse var viet til Thor, ved vi ikke, men meget taler for, at sønner, der
var tilegnet Thor, blev foretrukket frem for ældre eller yngre brødre. I
vikingetid og tidlig middelalder var det vigtigere for at høvding, at den bedste
af hans sønner overtog magtstillingen, ikke om drengen var ældst eller født i
ægteskab.

Hans popularitet smittede også af på stednavne, og mange lokaliteter er
navngivet efter ham. Det er dog usikkert, hvor mange stednavne hvor Thor indgår,
som egentligt er opkaldt efter ham, og ikke en person, der bar hans navn. Nogle
eksempler med sikker forbindelse til dyrkelsen af Thor, kan ses her:

Mange forfattere, her i blandt Saxo, Adam af Bremen, Snorre Sturlason, Ælfric af
Eynsham, sammenlignede Thor med den romerske gud Jupiter. Den byggede velsagtens
på en række sammenfald i deres kosmologiske funktioner; de kontrollerede begge
vejret og lynet; begge er de også barn af Moderjord og blev i mange tilfælde
opfattet som den stærkeste af alle guder; egetræet var også helliget dem begge;
og Jupiter dræbte uhyret Tyfon, mens Thor kæmpede mod Midgårdsormen. Tacitus
identificerede derimod Thor med Græsk-romerske hero Herkules på grund af hans
styrke, udseende, våben og hans rolle som verdens beskytter. Lighederne mellem
Jupiter, Zeus, Herkules og Thor skyldtes sikkert, at de alle har udviklet sig
fra den samme indoeuropæiske rod. Desuden har Thor en meget direkte parallel i
den vediske guddom Indra, hans hovedfunktion var også vogter af kosmos, han
havde rødt hår, var aggressiv, havde en stor appetit, han kæmpede mod et
verdensmonster og ejede et våben med guddommelige egenskaber.

I andre nordeuropæiske mytologier findes der også paralleller med forskellige
grader af lighed. Til den keltiske mytologi er der en usikker forbindelse til
Taranis og Tanasus; hos balterne til Perkunas; hos slaverne til Perun; hos
venderne til Percunust; og hos finno-ugrierne til Torum, Thurms, Tere,
Ilmarinen. Samerne i Nordskandinavien overtog Thor under navnet Ukko, det samme
gjorde finnerne under navnet Horagalles.



https://da.wikipedia.org/wiki/Islamisk_Stat

Islamisk Stat (arabisk: الدولة الإسلامية, al-Dawlah al-Islāmīyah), også kendt
som den Islamiske Stat i Irak og Levanten, forkortet til ISIL, ISIS eller IS, er
en sunnimuslimsk militant gruppe, som kæmper for at oprette et islamisk kalifat
i Mellemøsten. Islamisk Stat er vokset ud af en række sunnimuslimske
oprørsgrupper, der opstod efter invasionen af Irak 2003. Er kendt på arabisk som
ad-Dawlah al-Islāmiyah fī 'l-ʿIrāq wa-sh-Shām - forkortet til Da'ish, Da'eesh
eller Daesh.

Før invasionen var Irak ledet af Saddam Hussein og Ba'ath-partiet, som med
jernhånd slog ned på islamistiske grupper. Efter den vestlige invasion af Irak
fik også al-Qaeda en lokal afdeling i landet. Efter at Abu Bakr al-Baghdadi
overtog ledelsen af al-Qaeda i Irak, opstod der gradvis større og større
uenighed med al-Qaedas leder, Ayman al-Zawahiri, som leder organisationen fra
sit skjulested i grænselandet mellem Pakistan og Afghanistan. Blandt andet mente
man i al-Qaedas ledelse, at al-Baghdadi var for voldelig i sin fremfærd.
Uenighederne førte til, at al-Qaeda i februar 2014 tog offentlig afstand fra sin
afdeling i Irak, som man afbrød al kontakt med.

Derefter valgte al-Baghdadi at skifte gruppens navn til "Islamisk Stat i Irak og
Levanten". Bevægelsen, som startede i Irak, har i de seneste år vokset sig stor
i nabolandet Syrien, hvor de både kæmper mod Bashar al-Assads regeringsstyrker
og syriske oprørsgrupper, både islamistiske og sekulære. I sommeren 2014
erobrede ISIS store dele af Irak og den 29. juni 2014 erklærede Baghdadi, at de
områder, som bevægelsen kontrollerer i Irak og Syrien tilsammen er et nyt
kalifat. Baghdadi udråbte sig selv til at være den nye kalif, samtidig med at
han ændrede bevægelsens navn til Islamisk Stat.

Islamisk Stat har indført rabiate sharia-regler i de områder, de kontrollerer
hvilket blandt andet har resulteret i undertrykkelse, forfølgelse og afpresning
af andre religioner og vilkårlige henrettelser for f.eks. at ryge eller høre
musik.

IS er blevet forbundet med en række massakrer på syriske regeringssoldater,
civile og oprørere samt for en lang række kidnapninger af vestlige
nødhjælpsarbejdere, journalister og syriske oppositionsaktivister, samt andre
grupperinger (etnisk og religiøst) af ikke sunnitiske tilhørsforhold. FN’s
Menneskerettigheds-domstol har dokumenteret at Islamisk Stat har begået
massehenrettelser, bortføringer af kvinder og brug af børnesoldater. Som
eksempelvis den 19. august 2014 da Islamisk Stat offentliggjorde en video, der
viste halshugningen af den amerikanske journalist James Foley, der blev
kidnappet den 22. november i 2012 af uidentificerede bevæbnede gerningsmænd i
det nordvestlige Syrien. Videoen med titlen »En besked til Amerika« blev
offentliggjort på flere sociale medier.

Islamisk Stat påtager sig ofte ansvaret for udførte terrorangreb rundt om i
verden, blandt andet i november 2015 påtog IS sig ansvaret for to terrorangreb i
henholdsvis Libanon og Paris.

Siden 2014 har udenlandsk militærfly og personel hjulpet på forskellige fronter
imod Islamisk Stat, Rusland og Iran har støttet op om Bashar al-Assad og det
gamle syriske styre og kæmper imod både IS og andre oprørere i Syrien, blandt
andet USA har sammen med andre lande fra især Europa bombet IS fra luften. USA
har som siden den 8. august 2014 angrebet IS fra luften i Irak og siden den 22.
september 2014 også bombet IS i Syrien.

ISIS i sin nuværende form opstod, da organisationen fra Irak slog sig sammen med
An-Nuṣra-fronten i Syrien, efter som begge var tilknyttede Al Qaida. Før dette
opererede grupperne på hver sin side af den syrisk-irakiske grænse. Abu Bakr
al-Baghdadi kom efterhånden i konflikt med lederen for Nusra-fronten, Abu
Mohammed al-Jawlani, som var modstander af sammenlægningen af de to
organisationer. Sidstnævnte klagede over dette til al-Qaida-leder Ayman
al-Zawahiri, som tog Jawlanis side i striden og annullerede sammenlægningen
mellem ISIL og An-Nusra-fronten. Efter dette gik ISIL til direkte angreb på
An-Nusra-fronten for at jage den ud af de områder, som de holdt i Syrien, en
kamp ISIL vandt klart. I følge rapporterne skal ISIL i juni 2014 have kontrol
over 80 % af krigerne på An-Nusra-fronten i Syrien og er dermed stærkt
involveret i borgerkrigen i Syrien. Her regnes ISIL som en af de største og
vigtigste guerillagrupper, som bekæmper præsident Bashar al-Assads styrker.

Den fjendtlige overtagelse af An-Nusra-frontens territorium og personel gjorde,
at al-Qaida centralt afskar alle bånd til ISIL i februar 2014 efter en otte
måneders magtkamp, hvilket er påfaldende, efter som en af ISILs
forgængerorganisationer var netop gruppen al-Qaida i Irak. I følge rapporter
tager al-Qaida nu afstand fra gruppen - angivelig fordi de mener, at ISILs
krigere bedriver overdreven brug af vold. Den 25. juni 2014 rapporterede
Aftenposten i Norge, at Nusra-fronten havde sværget troskab til ISIL, men der er
ikke noget, som kan bekræfte dette.

Siden 2014 har Islamisk Stats øverste mål været at oprette en sunni-islamisk
stat. Konkret har IS forsøgt at etablere et kalifat, en islamisk stat ledet af
religiøse myndigheder under ledelse af en øverste kalif, som menes at være
efterfølger til profeten Mohammad. I juni 2014 offentliggjorde IS et dokument,
hvori organisationen hævdede at have sporet lederen al-Baghdadis familieslægt
tilbage til Muhammad, efter organisationen proklamerede et nyt kalifat den 29.
juni, blev al-Baghdadi udpeget som kalif. Som kalif, forlanger al-Baghdadi
troskab fra alle muslimer verden over, ifølge islamisk retslære (fiqh).

Da kalifatet blev proklameret udtalte IS: "The legality of all emirates, groups,
states and organisations becomes null by the expansion of the khilafah's
[caliphate's] authority and arrival of its troops to their areas.". Det var en
afvisning af de politiske skel i Mellemøsten, der blev fastlagt af de vestlige
magter under 1. verdenskrig i Sykes-Picot-aftalen.

IS er en salafistisk gruppe. IS følger en ekstremistisk fortolkning af islam,
fremmer religiøs vold, og betragter dem, der ikke er enige med dens
fortolkninger som vantro eller frafaldne.

IS er på flere måder en dommedagssekt. Krigføringen bygger på en 1.300 år gammel
profeti, om at det nu er de sidste krigere som kæmper mod ikke-troende.
Profetierne siger at Antikrist vil slå deres hær ned til de kun har 5.000
soldater tilbage ved Jerusalem. De skal så slå Roms hære ved den syriske byen
Dubiq. Når slaget er over vil kalifen sprede islam til hele verden. Tilbageslag
vil derfor være forudbestemt. For hver fjende som dør vil de være nærmere målet.
Alt bliver tolket som tegn på at undergangen er forestående, og at martyrdøden
giver evig frelse.

En væsentlig forskel mellem al-Qaida og ISIL er strategien mod folk og regimer,
som anses som vantro. Dette omfatter blandt andet alle shiamuslimer,
sunnimuslimske sufier og ulige religiøse minoriteter. Mens al-Qaida har haft
hovedfokus på vestlige mål (retorisk omtalt som "korsfarere og jøder"), at undgå
splittelse mellem sunni og shia, og har haft en ikke-angrebspagt med den
mægtigste shiamuslimske stat, Iran, er ISIL blevet kendt for det modsatte: total
krigsførelse mod det, de anser som shia-styrker i et område som bredt kan
defineres som strækningen mellem Beirut og Bagdad. Efter, at alle amerikanske og
andre vestlige styrker trak sig ud fra Irak i 2011, er dette blevet meget
tydeligt:

ISIL bekæmper også det, de anser som vranglære i folkelig islam. De har flere
steder sprængt gravminder, hvor afdøde muslimske ledere, især sufier, bliver
besøgt. Sunnimuslimsk milits knyttet til naqshbandi-sufierne har kæmpet mod ISIL
flere steder i Irak.

ISIL har videre gennemført en række angreb på tilhængere af andre religioner.
Dette har ramt tilhængere af de kristne kirker i området, men i særlig grad
yezidierne i Syrien og Irak, som regnes som frafaldne og derfor anses som
legitime mål.

En forskel mellem IS og andre islamistiske og jihad bevægelser er dens fokus på
eskatologi og apokalyptik, og sin tro på, at ankomsten af Mahdi er nært
forestående. IS mener efter en profeti at det vil besejre "Rom"s hær ved byen
Dabiq. IS fortolker Hadith De Tolv Efterfølgere således at de mener at der kun
vil komme fire legitime kaliffer efter al-Baghdadi.

Islamisk Stat finansier sine aktiviteter igennem forskellige operationer, ifølge
Financial Action Task Force er de fem hovedindtægter for IS i 2015:

RAND Corporation analyserede i 2014 IS’s finansieringskilder ved at studere 200
dokumenter - personlige breve, udgiftsrapporter og medlemslister - erobret fra
den Islamiske Stat i Irak (al-Qaeda i Irak) af de amerikanske styrker i Irak
mellem 2005 og 2010. RAND fandt, at i denne periode, udgjorde donationer kun 5%
af koncernens driftsbudget, mens resten blev rejst i Irak. I den undersøgte
periode var celler af organisationen forpligtet til at sende op til 20% af deres
indkomster til hovedorganisationen, pengene blev genereret fra kidnapning,
pengeafpresning og andre aktiviteter, og derefter sendt til det næste niveau af
IS’s ledelse. Højere rangerende chefer ville så omfordele midler til
provinsielle eller lokale celler, som var i vanskeligheder, eller som havde brug
for penge til at gennemføre angreb. Disse optegnelser viser, at Islamiske Stat i
Irak var afhængighed af medlemmers aktiviteter fra Mosul, som ledelsen anvendte
til at give støtte og midler til militante krigere i Diyala, Salahuddin og
Bagdad.

I midten af 2014 meddelte irakiske efterretningskilder at de havde oplysninger
fra IS's dokumenter som afslørede, at organisationen havde aktiver til en værdi
af 2 milliarder dollars, hvilket gør IS til den rigeste jihadist gruppe i
verden. Tre-fjerdedele af dette beløb skulle angiveligt stamme fra aktiver
beslaglagt efter gruppen erobrede Mosul i juni 2014, dette inkluderer muligvis
op til 429.000.000 dollars stjålet fra Mosuls centralbank, sammen med yderligere
millioner af penge og en større mængde guld stjålet fra en række andre banker i
Mosul. Der har været rejst tvivl om, hvorvidt ISIL var i stand til at hente et
sådan beløb fra centralbanken, og om bankrøveriet overhovedet har fundet sted.

Salget af historiske antikviteter eller genstande kan være den næststørste kilde
til finansiering af Islamisk Stat, ifølge en artikel i Newsweek. Efter mere end
en tredjedel af Iraks vigtigste historiske steder er kommet under IS's kontrol,
har IS plyndret et 9. århundrede f.Kr. gammelt palads for den assyriske konge
Ashurnasirpal 2.. Der er blevet solgt stentavler, manuskripter og kileskrift fra
de steder som IS's kontroller til en værdi af flere hundrede millioner af
dollars. De stjålne antikviteter bliver ofte smuglet ind i Tyrkiet og Jordan.
Abdulamir al-Hamdani, arkæolog fra SUNY Stony Brook, har udtalt at ISIL
"plyndrer ... selve menneskehedens rødder, antikviteter fra de ældste
civilisationer i verden".

Ifølge Victor Ivanov, chef for Ruslands anti-stof agentur, tjener Islamisk Stat,
ligesom Boko Haram, penge ved smugling af afghansk heroin igennem sit
territorium. Den årlige indtjening af disse aktiviteter er vurderet til at være
omkring 1 milliard dollars.

I foråret og sommeren 2014 flyttet ISIL nogen af sine styrker ud af Syrien og
ind i Irak. Organisationen hævdede at have tilstedeværelse i en række provinser
i Irak, og deres selverklærede hovedstad var tidligere Baqubah lige nord for
Bagdad. Vinteren 2014 tog organisationen kontrol over Fallujah og dele af byen
Ramadi.

ISIL havde været tilstedeværende i storbyen Mosul i Irak siden omkring 2008. Der
fungerede den som en slags mafiagruppe, som krævede beskyttelsespenge af en
stadig voksende del af befolkningen. Selv politiet skal have betalt. Personer
fra ISIL var vel organiserede i byen og havde store og godt bevæbnede
mandskaber. Den 10. juni 2014 oprettede ISIL-styrkerne i Mosul kontrolpunkter
over hele byen og tog kontrol over offentlige bygninger. Det skete næsten uden
modstand. Organisationens styrker tog kontrol over blandt andet den lokale
flyveplads, offentlige kontorer og to TV-kanaler. 1400 fanger blev sluppet ud af
lokale fænglser. Gruppen tog også kontrol over mængder med amerikansk produseret
militært udstyr som pansrede køretøjer og helikoptere. ISIL-styrkene plyndrede
centralbanken i Mosul og tog kontrol over 500 milliarder irakiske dinarer, ca.
429 millioner amerikanske dollar. De ødelagde shia-moskeer, kirker og andre
religiøse templer i byen, og inventaret blev solgt. Store dele af befolkningen
flygtede til kurdiske områder. Befolkningen, som tidligere var en blanding af
folkeslag og religiøse grupper, blev på kort tid kun befolket af sunnimuslimske
arabere.

Den 11. juni 2014 blev der også meldt om, at gruppens soldater havde kontrol
over oliebyen Baiji, hvor Iraks største olieraffineri ligger. Den 11. juni 2014
erobrede gruppen byen Tikrit. To dage senere, 13. juni, blev det meldt, at
organisationen også havde erobret byerne Jalawla og Saadiya. 15. juni spredte
ISIL billeder via Twitter, som viste, at organisationen havde henrettet 1.700
irakiske soldater, som de havde taget til fange. En irakisk talsmand bekræftede
hændelserne, mens andre er i tvivl om billedernes ægthed.

Den 16. juni 2014 blev det kendt, at ISIL havde taget kontrol over byen Tal
Afar. Den 18. juni angreb ISIL-styrker olieraffineriet i byen Baiji og havnede i
kamp med irakiske vagtstyrker. Efter flere dages kamp hævdede ISIL, at de havde
erobret anlægget. Den 20. juni bekræftede amerikanske myndigheder, at ISIL havde
taget kontrol over et af Saddam Husseins gamle anlæg for produktion af kemiske
våben, ca. 70 kilometer nordvest for Bagdad. Det er i flere tilfælde ikke klart,
om det er ISIL eller andre samarbejdende oprørsgrupper, som har taget kontrol
over byerne.

Den 28. juni 2014 iværksatte regeringsstyrkerne i Irak modangreb for at
generobre Tikrit, men med begrænsede resultater. I september 2014 startede USA
og deres allierede en bombing af områder kontrollerede af ISIL. I marts 2015 tog
irakiske styrker kontrollen over store dele af Tikrit. I juni 2016 genvandt
irakiske styrker kontrollen over Fallujah, senere kendt som slaget om Fallujah
(2016). Ifølge den irakiske regering blev mindst 1800 militante dræbt, mens
resten af IS' styrker var flygtet fra byen. I efteråret 2016 indledte
regeringsstyrkerne et angreb på Mosul. I januar 2017 generobrede de den østlige
del af byen, og den 23. februar indledtes et storstilet angreb på lufthavnen,
som er en af IS's sidste bastioner i Irak.

Irakiske regeringsstyrker trak sig i juni og juli 2014 ud af store områder, hvor
ISIL rykkede frem. Peshmerga-styrker fra Kurdistan overtog regeringstyrkernes
stillinger blandt andet på på Nineve-sletten og i Kirkuk. Men i august 2014 gik
ISIL også til angreb på Sinjar-området. Peshmerga-styrkerne flygtede og hundrede
tusinder af civile, hovedsagelig kurdiske yezidier flyktede op på selve
Sinjar-bjerget. Derfra blev de efterhånden reddet ned af styrker fra den
kurdiske Rojava-region i Syrien. Mange tusinde yezidier blev imidlertid
massakrerede og tusindvis af kvinder taget til fange af ISIL for at blive solgt
som slaver i Mosul og Raqqa.

ISIL fortsatte med at rykke frem mod de kristne bosættelser på Nineve-sletten,
her under assyrernes vigtigste by Qaraqosh. Også her måtte peshmerga-styrkerne
trække sig tilbage. I midten af august stod ISIL blot 30 kilometer fra den
kurdiske hovedstad Arbil. Efter at have erobret den vigtige Mosul-dæmning truede
de også storbyen Dohuk længere mod nord. På dette tidspunkt indsatte USA,
Frankrig og andre lande flystyrker til støtte for peshmerga-styrkerne. ISILs
offensiv mod Kurdistan standsede, og kurdiske styrker kunne siden generobre de
fleste områder øst for Tigris og omringe Mosul fra tre sider.

I december 2014 blev der startet en offensiv for at generobre Sinjar, ISIL blev
drevet tilbage, men i marts 2015 foregik det fortsat hårde kampe i Sinjar by.
Peshmerga-styrkerne samarbejder nært med en international koalition, som
bidrager med flystøtte, våben og våpeninstruktører. Kurdiske styrker fra Tyrkiet
og Syrien, tilhørende Kurdistans Arbejderparti (PKK), har spillet en vigtig
rolle til trods for det spændte forhold, som har rådet mellem PKK og de kurdiske
partier i Irak.

Den 13. november 2015 gennemførte kurdiske peshmerga-soldater med støtte fra
Yazidi-militsfolk et vellykket angreb på ISIL i Sinjar, hvilket endte med
kurdisk sejr. Ifølge nyhedsbureauet AFP havde IS mellem 300 og 400 militsfolk
stationerede i byen. I 2014 havde IS jaget tusindvis af yazidier ud af byen
under trusler om, at de ville blive slået ihjel med mindre, de konverterede til
IS' radikale fortolkning af islam. Dagen før havde omkring 7.500 kurdiske
peshmerga-soldater omringet byen fra tre sider for at afskære IS'
forbindelseslinjer. Erobringen af byen anses som vigtig, fordi den er en
indirekte forbindelse mellem Mosul i Irak og Raqqa i Syrien, som er Islamisk
Stats selvudnævnte hovedstad.

I slutningen af oktober 2014 tog 800 soldater kontrol over den libyske by Derna.
De hævdede at være underlagt Abu Bakr al-Baghdadi og ISIL.

ISIL opdeler Libyen i tre historiske provinser og hævder myndighed over
Cyrenaica i øst, Fezzan i ørkenen mod syd, og Tripolitanien i vest, omkring
hovedstaden Tripoli.

Den 5. oktober 2014 blev shurarådet for islamisk ungdom og andre militante i
Libyen absorberede og overdragne ISILs Cyrenaica-provins. Den libyske gren af
ISIL har været den mest aktive og succesfulde af alle ISILs afdelinger uden for
Irak og Syrien. Den har været aktiv primært omkring Derna og Gaddafis hjemby
Sirte.

Den 4. januar 2015 overtog ISIL-styrker i Libyen kontrollen med den østlige
landskab Sabha og henrettede 14 libyske soldater under processen. De
kontrollerede midlertidigt en del af Derna før de blev drevet ud i midten af
2015. Rapporter fra Sirte antyder, at ISILs militante grupper baseret der er en
blanding af udenlandske krigere og ex-Gaddafi loyalister. Et initiativ mellem
pro-Dawn kræfter tilknyttede Misrata og Operation Dawn stødte sammen med disse
er militante i Sirte. Kampe mellem libyske Dawn-styrker og ISIL militante blev
også rapporterede i Daheera-området vest for byen Sirte, og ved Harawa øst for
Sirte.

Et ubekræftet kilde har hævdet, at ISIL bruger sine baser i Libyen for at smugle
sine krigere til EU forklædt som flygtninge.

Den 10. november 2014 afgav mange medlemmer af gruppen Ansar Bait al-Maqdis en
troskabsed til al-Baghdadi. Efter dette tog gruppen betegnelsen Wilayat Sinai
(Sinai-provinsen). De anslås at have 1.000-2.000 krigere. En fraktion af
Sinai-gruppen opererer også i Gaza-striben og kalder sig den islamiske stat i
Gaza. Den 19. august 2015 bombede medlemmer af gruppen et egyptisk
sikkerhedshovedkvarter i det nordlige Kairo og sårede 30 mennesker.

Medlemmer af Jund al-Khilafah svor troskab til ISIL i september 2014. ISIL i
Algeriet blev berygtet, da det halshuggede den franske turist Herve Gourdel i
september 2014. Siden da har gruppen i høj grad været tavs, og der er rapporter
om, at dens leder Khalid Abu -Sulayman blev dræbt af algeriske styrker i
december 2014.

Den 26. januar 2015 blev en ny Wilayat (provins) offentliggjort, med Hafiz Saeed
Khan navngivet som Wali (guvernør) og Abdul Rauf som hans stedfortræder efter,
at begge svor en troskabsed til al-Baghdadi. Provinsen omfatter Afghanistan,
Pakistan, og "andre nærliggende lande".

Den 9. februar 2015 blev mullah Abdul Rauf dræbt af en NATO-luftangreb. Den 18.
marts 2015 blev Hafiz Wahidi, ISILs afløsende stedfortræder som emir i
Afghanistan, dræbt af de afghanske væbnede styrker sammen med ni andre ISIL
militante, der var sammen med ham. I juni modtog Reuters rapporter om, at
landsbyer i adskillige distrikter i Afghanistans østlige Nangarhar-provins var
blevet erobrede fra Taleban af ISIL-sympatisører. Den 10. juli 2015 blev Hafiz
Saeed Khan, emir af ISILs Khorasan-provins, angiveligt dræbt i et amerikansk
droneangreb i det østlige Afghanistan. Men Khorasan-provinsen udgav et lydbånd,
hvor man hævdede at være ledet af Hafiz Saeed Khan den 13. juli 2015.

I marts 2015 blev Boko Haram i det nordlige Nigeria knyttet til IS. Den 12.
marts 2015 udsendte ISILs talsmand Abu Mohammad al-Adnani et lydbånd, hvor han
hilste løfte om troskab, og beskrev det som en udvidelse af organisationens
kalifat i Vestafrika. ISILs meddelelser begyndte fra slutningen marts 2015 at
henvise til medlemmer af Boko Haram som en del af Wilayat Gharb Afriqiya
(Vestafrikanske provins).

Den 13. november 2014 sværgede uidentificerede militante i Yemen troskab til IS.
I december samme år, havde IS opbygget en aktiv bevægelse i Yemen med
rekrutteringsforsøg i konkurrence med al-Qaeda på Den Arabiske Halvø (AQAP). I
februar 2015 blev det rapporteret, at nogle medlemmer af Ansar al-Sharia i
Yemen, efter splittelse i AQAP, havde lovet troskab til IS. I takt med, at den
yemenitiske borgerkrig eskalerede i marts 2015, havde IS mindst syv Wilayat
eller afdelinger, opkaldt efter provinserne i Yemen, disse har påtaget sig
ansvaret for angreb mod houthierne i Hadhramaut provinsen, Shabwah provinsen, og
Sana'a provinsen.

Shi'a houthierne (revolutionskomiten) er principielle fjender af IS i Yemen. USA
støtter den Saudi-ledede militære intervention i Yemen mod houthierne, men mange
i USSOCOM favoriserer angiveligt houthierne, fordi de har vist sig at være
effektive til at bekæmpe al-Qaeda og IS i Yemen, "hvilket hundredevis af
US-droneangreb og store mængder af militærrådgivere i Yemen ikke har kunnet
opnå". The Guardian rapporterede: "Mens endnu 50 civile død i den glemte krig,
vinder kun ISIS og al-Qaida ved konflikten, der river Yemen i stykker og
efterlader 20 millioner mennesker med behov for nødhjælp".

Ifølge Reuters, er 90% af IS's krigere i Irak irakere, og 70% af deres krigere i
Syrien er syriere. En artikel med titlen "jihadist ideologues" hævdede, at IS
havde 40.000 krigere og 60.000 tilhængere på tværs af sine to primære højborge i
Irak og Syrien.

Ifølge en rapport fra marts 2015 til FN's Sikkerhedsråd, er 22.000 udenlandske
krigere fra 100 nationer rejst til Syrien og Irak, af dem støtter de fleste IS.
Rapporten advarede om, at Syrien og Irak var blevet en "finishing school for
extremists". En anden FN-rapport fra maj 2015 viser, at 25.000 udenlandske
krigere fra 100 lande har tilsluttet sig "islamistiske" grupper, mange af dem
arbejder for IS eller al-Qaeda.

Den 22. september 2014 rapporteredes det, at en terrorcelle med forbindelser til
Islamisk Stat var blevet sprængt i Europa. Et ægtepar og en anden person blev
arresterede i Belgien, en person i Nederlandene og en i Tyrkiet. Den 14.
november 2015 tog IS ansvaret for en serie eksplosioner og skudepisoder i Paris,
dette skulle ske som gengældelse for at franske fly har bombet IS i Syrien.

Ifølge en rådgiver for Libyens regering smugles IS-krigere af menneskesmuglere
over Middelhavet som "flygtninge" til Europa.

Terrorangrebene i Paris november 2015, som IS har taget ansvaret for, blev
angiveligt planlagt og gennemført at en "sovende celle", der blev ledet af
mindst 3 personer fra Molenbeek i Belgien.

Dansk deltagelse i den syriske borgerkrig, også kendt som "Danske
Syrien-krigere", betegner en gruppe danskere som sammen med andre ikke-syriere
er rejst til Syrien for at deltage i borgerkrigen. Nogle af krigerne kæmper imod
Assad-regeringen, andre sammen med Islamisk Stat om at oprette et kalifat og
atter andre, deriblandt særligt kurdere, imod IS. Danske statsborgere udgør den
største gruppe af europæiske krigere i forhold til indbyggertal.

Politiets Efterretningstjeneste (PET) vurderede for udgangen af 2013, at mindst
90 personer fra Danmark siden sommeren 2012 var rejst til Syrien for at deltage
i krigen, hvoraf 11 var blevet dræbt. Tallene kan læses i en vurdering af
terrortruslen mod Danmark, som PETs Center for Terroranalyse (CTA)
offentliggjorde den 24. januar 2014. I januar 2015 var yderligere seks blevet
dræbt således, at dødstallet for danske Syrien-krigere var steget til 17. Det er
ikke ulovligt for danskere at deltage i krigen så længe, man ikke kæmper sammen
med en terrororganisation.

I august 2014 skønnede skyddspolisen, at over 40 personer var rejst fra Finland
til Syrien. En klar majoritet af dem havde tilsluttet sig Islamisk Stat. 75 % af
dem, som var rejst til Syrien, havde finsk statsborgerskab, og blandt dem
fandtes der 16 forskellige etniske baggrunde, og alderen varierede mellem 18 og
50 år. Folk i 20-erne udgjorde den største gruppe. Omtrent en femtedel af dem
var kvinder.

Efter terrorangrebene i Paris november 2015 foretog fransk politi en razzia mod
to lejligheder i den nordlige Paris-forstad, Saint Denis, hvor 9 medlemmer af IS
opholdt sig. , assisteret af Brigade rapide d'intervention ("Den hurtige
indsatsbrigade"). Hæren rykkede også ud med ca. halvtreds soldater på stedet .

Den britiske udenrigsminister William Hague opgav den 16. juni 2014, at cirka
400 af landets medborgere kunne have tilsluttet sig til jihadisterne i Syrien.
Storbritanniens regering opgav også, at man planlagde at inddrage pas for at
forhindre, at flere tilsluttede sig. Jihadister, som vender tilbage fra krigen i
Mellemøsten anses at udgøre en trussel flere år frem over og i perioden
2013-2014 arresteredes 65 mistænkte.

Den 14. september 2007 reagerede Islamiske Stats daværende leder, Abu Omar
al-Baghdadi, mod Lars Vilks og hans Muhammedtegninger ved at udlove en belønning
til den, som likviderer Vilks. En belønning ville tillige blive udbetalt for en
likvidering af redaktøren Ulf Johansson, efter som han havde tilladt
offentliggørelsen af Vilks tegning af profeten Muhammed som rondelhund i Nerikes
Allehanda. Belønningen var på 50.000 US-dollars. Hvis hovedet blev skåret af på
nogen af dem, det vil sige: hvis de "slagtedes som lam", skulle det dobbelte
beløb udbetales. Al-Baghdadi blev dræbt i april 2010 under et amerikansk
militærangreb. Hans efterfølger som Islamisk Stats leder, Abu Bakr al-Baghdadi
advarede om, at virksomheder som Ericsson, Scania, Volvo, IKEA og Electrolux
skulle kunne risikere at blive ramt som terrormål.

Et år senere, i oktober 2008, dræbte USA en svensk medborger, som på daværende
tidspunkt var den næst mægtigste mand i Islamisk staten. Da Taimour Abdulwahab
den 11. december 2010 sprængte sig selv ved Drottninggatan i Stockholm, henviste
han også til Islamisk Stat. Et åbent brev, som Abdulwahab havde skrevet, sendtes
ud lige inden selvmordsbombningen. I det stod der, at: "Nu har Islamisk Stat
opfyldt, hvad man har lovet jer: Nu er vi her i Europa og i Sverige. Sverige, vi
er virkelige, ikke et påfund, mere vil jeg ikke sige om dette".

Säkerhetspolisen opgiver, at mindst 80 personer har rejst til krigen i Syrien og
Irak som deltagere på den ene eller anden side i den pågående konflikt. Mange af
de rejsende har tilsluttet sig Islamisk Stat. Ifølge oplysninger skal mindst 40
af dem være vendt tilbage til Sverige. Via svenske kontoer i sociale medier
spredes tillige Islamisk Stats propaganda i form af film på massakrer og
hyldninger til martyrer. Der findes også billeder af göteborgare, som hyldes og
omfavnes af en af Islamisk Stats højeste ledere. Ifølge forskere på
Försvarshögskolan bedrives en omfattende rekruttering i Göteborg og et 30-tal
personer er rejst fra Angered for at kæmpe for Islamisk Stat. Med anledning af
rejserne fra Sverige til krigsområderne i Irak og Syrien ville tidligere
justitieminister Beatrice Ask gennemgå den rådende lovgivning. For at forhindre
den rådende situation med personer, som kæmper, har Folkpartiet foreslået en
kriminalisering af rejserne. Tidligere statsminister Fredrik Reinfeldt ville
også lade lovgivningen gennemses. Uanset, at man i Norge har foreslået at
medborgerskabet skal kunne inddrages for de norske statsborgere, som kæmper med
jihadisterne i Irak og Syrien, har Reinfeldt imidlertid stillet sig tvivlende
til at indføre dette i lovgivningen i Sverige.

Den 24. september 2014 antog FNs sikkerhedsråd en resolution om en bekæmpelse af
soldaterrekrutteringen til Islamisk Stat. Beslutningen er en opfordring til FNs
medlemslande inklusive Sverige om skærpelse af lovgivningen mod dem, som vil
kæmpe for Islamisk Stat. Den 21. november 2014 bekræftede Säpo, at mindst 100
svenske medborgere er rejst for at kæmpe i Irak og Syrien, med yderligere 150
ubekræftede tilfælde samt, at "Säpos uppfattning är att det är så många som 250
till 300 personer som Säpo måste, på olika sätt, ha en uppfattning om". Man
planlægger at overvåge dem, som vender tilbage til Sverige for at forhindre, at
de udfører terrorforbrydelser.

Et forbud mod handlinger, som støtter Islamisk Stat, udformedes i Tyskland den
12. september 2014. Dette indbefatter rekruttering, propaganda, agitation og
anvendelse af IS symboler.

Konspirationsteoretikere i den arabiske verden mener, at det er USA, som
hemmeligt står bag grundlæggelsen og styringen af IS, dette skulle ske som led i
et forsøg på yderligere at destabilisere Mellemøsten. Efter at teorierne var
blevet udbredt, valgte den amerikanske ambassade i Libanon at udsende en
officiel erklæring hvori beskyldningerne benægtes, og kaldes for en komplet
fabrikation. Andre er overbevist om, at IS's leder al-Baghdadi er en israelsk
Mossad-agent og skuespiller kaldet Simon Elliot, tilhængere hævder, at NSA
dokumenter lækket af Edward Snowden afslører denne sammenhæng. Snowdens advokat
har kaldt historien "et svindelnummer".

Ifølge The New York Times, mener mange i Mellemøsten at en alliance af USA,
Israel og Saudi-Arabien er direkte ansvarlig for skabelsen af IS. Egyptisk,
tunesiske, palæstinensiske, jordanske og libanesiske nyhedsorganisationer har
rapporteret konspirationsteorierne.

Den 2. oktober 2014 vedtog alle partier med undtagelse af Enhedslisten samt
daværende løsgænger Uffe Elbæk at bistå den USA-ledede aktion i Irak med 7 stk
F-16 fly i 1 år med mulighed for forlængelse.

Flyene blev sendt til Ahmed Al Jaber basen i Kuwait, hvor de efter to uger fik
tilladelse til at udføre missioner.

Den 20. oktober 2014 udførte de danske fly de første offensive missioner, der
inkluderede bombninger.

Operationen blev afsluttet 1. oktober 2015. Danske fly har i alt kastet 503
bomber på 547 missioner. Den samlede pris for operationen var på 416 millioner
kroner .



https://da.wikipedia.org/wiki/Skotland

Skotland (skotsk/engelsk: Scotland, skotsk gælisk: Alba) er en selvstyrende
nation i det nordvestlige Europa og en af de fire nationer, der udgør Det
Forenede Kongerige Storbritannien og Nordirland. Skotland er den næststørste del
(med 32 % af fladen og 8 % af befolkningen) efter England, fulgt af Wales og
Nordirland. Det geografiske område består af den nordlige tredjedel af øen
Storbritannien samt øgrupperne Shetlandsøerne, Orkneyøerne og Hebriderne.
Skotland grænser i syd mod England og er omgivet af Nordsøen i øst,
Atlanterhavet i nord og vest, Irske Hav i sydvest. Foruden fastlandet består
Skotland af over 790 øer. Hovedstaden Edinburgh er et af Europas største
finansielle centre, men den største by er Glasgow. Øvrige store byer er Aberdeen
og Dundee.

Kongedømmet Skotland var en uafhængig stat indtil 1. maj 1707, da unionsloven
forenede landet med kongeriget England til kongedømmet Storbritannien. De to
lande havde haft fælles monark siden personalunionen i 1603, men havde fortsat
været selvstændige lande. Skotland er fortsat konstitueret som en selvstændig
stat, selv om landet blev styret fra London i 292 år, men har altid haft egen
forvaltning, inkluderet eget juridisk og retsligt system, der bygger på andre
principper end de engelske. Skotland har også selvstændigt uddannelsessystem og
var et af de allerførste lande i verden til at indføre obligatorisk skolegang.
Desuden har Skotland også egen statskirke. Den skotske lov, det skotske
skolesystem og den skotske kirke har bidraget til at opretholde den skotske
identitet og nationalitet til trods for unionen. Efter en folkeafstemning blev
det skotske parlament genoprettet i 1999. I efteråret 2014 blev der afholdt
skotsk folkeafstemning om uafhængighed fra Storbritannien, hvor 55,3% stemte mod
skotsk uafhængighed.

Et gælisk folkeslag fra Irland, skotterne, indvandrede eller invaderede det
land, som senere er blevet opkaldt efter dem. Ordet ‘skotte’ er lånt fra latin
og refererede til Skotland fra omtrent sidste halvdel af 900-tallet, da det
optrådte i de skriftlige kilder i Den angelsaksiske krønike som en reference til
landet til gælerne, analogt til latinske Scotia. Skotske konger benyttede titlen
Basileus Scottorum eller Rex Scottorum (i betydningen ‘gælernes enekonge’) og
Rex Scotiae (‘konge af gælernes land’) en gang i 1000-tallet, sandsynligvis
influeret af titlen Imperator Scottorum som den irske enekonge Brian Boru
benyttede i 1005.

Videnskaben antager, at den første menneskegruppe af jægere og samlere kom til
Skotland for omkring 11.000 år siden, da istiden ophørte. De første fastboere
begyndte at bygge de første huse på skotsk jord for cirka 9.500 år siden, og de
første landsbyer opstod for omkring 6.000 år siden.

Skotlands skrevne historie begynder hovedsagelig med, at Romerriget invaderede
det nuværende Storbritannien og besatte det nuværende England og Wales og
administrerede området som en romersk provins ved navn Britannien. Dele af
sydlige Skotland var kortvarigt kontrolleret indirekte af romerne. Det område,
som lå nord for Hadrians mur, Caledonia, var udenfor romersk dominans. Dette
område var befolket af folkeslaget pikterne i kongedømmet Piktland, og senere
dannede gælere fra Irland kongedømmet Dalriada. Piktland blev domineret af det
piktiske kongedømme Fortriu. Det skotske flag som et Andreaskors (X-kors) blev
antagelig antaget af kong Oengus mac Fergus af Piktland i 832 efter en sejr over
mændene fra Northumbria ved Athelstaneford. Kongedømmet Skotland er traditionelt
blevet dateret til år 843, da Cináed mac Ailpín (Kenneth 1. af Skotland) blev
konge over både skotterne og pikterne.

I de følgende århundreder ekspanderede skotternes kongedømme fra et forholdsvis
lille område i Moray til henimod det, som blev dagens Skotland. Helt i nord og
på de ydre øer beholdt norrøne bosættere kontrollen, mens de skotske konger
stadig forsøgte at udvide territorierne sydover i det nordlige England.

Perioden var alligevel markeret med et relativt godt forhold til Wessex-herskere
i England samtidig med, at der var intens dynastisk uenighed indad. Efter
invasionen af kongedømmet i Strathclyde ved kong Edmund 1. af England i 945 blev
provinsen overtaget af kong Máel Coluim mac Domnaill (Malcolm 1. af Skotland).
Under kong Indulf af Skotlands styre (954-962) erobrede skotterne fæstningen,
der senere blev kaldt Edinburgh, deres første fodfæste i Lothian, og kong Máel
Coluim mac Cináeda (Malcolm 2. af Skotland)s styre markerede en tættere kontrol
med disse områder, men det kritiske år var 1018, da Máel Coluim besejrede
northumbrianerne i slaget ved Carham.

Den normanniske erobring af England i 1066 medførte en kæde af begivenheder, der
drev det skotske kongedømme væk fra dets gæliske rødder. Kong Máel Coluim mac
Donnchada (Malcolm 3. af Skotland) giftede sig med prinsesse Margaret, søster
til Edgar Ætheling, den afsatte anglosaksiske tronprætendent i England, og som
derefter fik skotsk støtte. Margaret spillede en hovedrolle ved at reducere
indflydelsen fra den keltiske kristendom, og da hendes yngste søn blev konge som
David 1. af Skotland inviterede han normanniske adelsmænd til landet. Disse
bidrog til en normannisk feudalisering af Skotland. David etablerede en række
bykerner, såkaldte burgher, for at udvikle handelen med kontinentet og
Skandinavien. David giftede sig normannisk, og ved slutningen af 1200-tallet var
en række af adelsfamilierne i Skotland normanniske. De første møder i Skotlands
parlament opstod ligeledes på denne tid.

Skotlands krise begyndte med at den purunge Margareta, jomfruen fra Norge, døde
under sejladsen fra Norge til Skotland. Hun var den sidste direkte arving efter
kong Alexander 3. af Skotland. Den skotske adel inviterede den engelske konge
til at afgøre rivaliserende krav om arveretten til den skotske trone. Kong
Edvard 1. af England indsatte i stedet Johan Balliol som vasalkonge og udøvede
direkte kontrol over Skotland, men skotterne modsatte sig at blive underlagt
engelsk styre, først under ledelse af William Wallace og Andrew Murray, der
støttede Johan Balliol, som sad i engelsk fangeskab. Mod alle odds slog de to
hærførere englænderne i Stirling Bridge i 1297. Den legendariske Robert Bruce,
som blev kronet som Robert 1. den 25. marts 1306, vandt en afgørende sejr over
englænderne i slaget ved Bannockburn mellem den 23. og 24. juni 1314, men krigen
blussede op igen under den anden uafhængighedskrig fra 1332 til 1357, da Edvard
Balliol forsøgte uden held, selv med aktiv støtte fra England, at vinde tronen
tilbage fra Bruce-familiens arvinger. Ved fremkomsten af Stewart-dynastiet i
1370'erne begyndte situationen i Skotland igen at stabilisere sig.

I slutningen af højmiddelalderen begyndte Skotland at dele sig i to kulturelle
områder – det hovedsagelig skotsk-talende lavland og det hovedsagelig
gælisk-talende højland og helt syd i Galloway. Historisk set har lavlandet fra
Edinburgh og sydover været nærmere den europæiske kultur i modsætning til
klan-systemet i de nordlige regioner, der forblev dominerende frem til
personalunionen i 1707.

I 1603 arvede kong Jakob 6. af Skotland tronen i kongedømmet England, forlod
Skotland for aldrig mere at vende tilbage og blev således Jakob 1. af England.
Med undtagelse af en kortere periode under Oliver Cromwells protektorat forblev
Skotland en selvstændig stat, men med betydelige konflikter mellem kronen og den
presbyterianske bevægelse convenanterne over kirkens styre. Efter Den ærerige
revolution og afsættelsen af den katolske Jakob 7. ved Vilhelm og Maria blev
Skotland kortvarig truet til at vælge en anden protestantisk monark fra England.
I 1707 derimod, efter trussel fra England om lukning af handelen og fri
bevægelse over grænserne, gik det skotske og det engelske parlament sammen om
personalunionen ("Acts of Union"), som dannede kongedømmet Storbritannien.

To betydelige Jakobitoprør opstod i det vestlige Skotland i 1715 og 1745, men
fejlede i at fjerne Huset Hannover fra den britiske trone i 1746 da prins Karl
Edvard Stuart, også kendt som Bonnie Prince Charlie, gjorde krav på den skotske
trone. Det sidste slag om magten blev ført på Culloden Moir 16. april 1746
udenfor Inverness, hovedstaden i det skotske højland, hvor mere end 1200 skotter
og knap 400 englændere døde.

I kølvandet på den skotske oplysningstid og den industrielle revolution blev
Skotland et af de kommercielle, intellektuelle og industrielle magtcentre i
Europa. Paradoksalt var det, at der samtidig med den nationale og kulturelle
blomstring var stor fattigdom, der kulminerede med den brutale såkaldte
udrensning af Højlandet, "The Highland Clearances", i 1800-tallet da småfolks
bosteder blev brændt ned, sult og nød bredte sig og en stor del af Skotlands
befolkning blev tvunget til udvandre for at skabe plads til rigmænds
fåregræsgange.

I tiden efter den anden verdenskrig skabte nedgangen i industrien nød og
arbejdsløshed, men de sidste ti år har Skotland opnået en kulturel og økonomisk
renæssance, næret af den forbedrede økonomi, opbygningen af en
elektronikindustri og udvindingen af olie og gas fra Nordsøen. I 1945 fik Det
skotske nationalitetsparti det første medlem i parlamentet til støtte for ønsket
om skotsk selvstændighed. Tanken om skotsk selvstændighed voksede, men i 1979
stemte et flertal af skotterne mod en egen folkevalgt forsamling med sæde i
Edinburgh. Den konservative statsminister Margaret Thatcher og de fleste
skottere havde ikke sympati for hinanden. Den konservative regerings
skattepolitik mødte hård modstand fra skotterne. Dette førte igen til nye krav
om skotsk selvstyre.

Regeringsmagten over Skotland blev delegeret fra det britiske parlament til det
skotske parlament gennem Skotlandloven af 1998. Det skotske parlament, etableret
i 1999, har både lovgivende og udøvende magt; den udøvende magt udøves af en
eksekutivkomité ("Scottish Executive") med en førsteminister som leder.

Ved valget i foråret 2011 vandt Skotlands nationalistiske parti (SNP) en
overvældende sejr. De fik 65 ud af 129 mandater i det skotske parlament. Dette
var den største sejr for et parti siden parlamentet blev genindført i 1999.
Partiet lovede efter sejren en bred tilhængerskare en folkeafstemning om
selvstændighed.

Den 17. oktober 2012 lagde premierminister David Cameron, og Skotlands
førsteminister, Alex Salmond (formand for SNP) sidste hånd på aftalen om en
folkeafstemning om skotsk uafhængighed, der blev afholdt d. 18 september 2014.
Året 2014 blev valgt for at markere 700-årsdagen for Slaget ved Bannockburn,
hvor Robert 1. af Skotland vandt over den sin modstander John de Balliol (der
blev støttet af den engelske hær) og dermed forstærkede Skotlands
selvstændighed. Meningsmålinger viste at mellem 30 og 40% af skotterne støttede
selvstændighed. Den 18. september 2014 blev der afholdt folkeafstemning om
emnet, hvor et flertal stemte for at forblive en del af Storbritannien.

Ved Folkeafstemningen om Storbritanniens EU-medlemskab 2016 stemte 62% af
vælgerne i Skotland for forbliven i EU, mens flertallet i hele Storbritannien
stemte for at forlade EU. Dette har ført til krav om en Anden folkeafstemning om
Skotlands uafhængighed af Storbritannien.

Som et af de konstituerede lande af Storbritannien er det skotske overhoved den
britiske monark, nuværende dronning Elisabeth 2. (siden 1952).

Konstitutionelt er Det Forenede Kongerige en union med et regerende parlament og
regering. Under systemet med selvstyre (home rule = hjemmestyre) fra slutningen
af 1990'erne fik de konstituerede lande indenfor Det Forenede Kongerige
begrænset selvstyre, underlagt det britiske parlament i Westminster der kan
ændre, udvide eller afskaffe det nationale selvstyre. I den forstand er det
skotske parlament ikke selvstændigt og uafhængigt, men det betragtes som lidet
sandsynligt, at et britisk parlament ensidigt vil afskaffe selvstyre uden at
afholde en folkeafstemning herom i de respektive lande.

Udøvende magt i Det Forenede Kongerige er gennem fuldmagt givet til dronningen i
rådsforsamlingen, Queen-in-Council, mens lovgivende magt gennem fuldmagt er
givet til dronningen i parlamentet, Queen-in-Parliament (kronen og parlamentet
og den udøvende magt i Det Forenede Kongerige ved Westminister i London). Under
selvstyret har den udøvende og lovgivende magt i bestemte områder givet
konstitueret delegeret magt til eksekutivkomitéen og det skotske parlament i
Holyrood i Edinburgh. Det Forenede Kongeriges parlament beholder suverænitet
over det skotske skattesystem, det sociale sikkerhedssystem, militæret, og
internationale forbindelser, radio og tv, og nogle andre områder som er tydeligt
specificeret i Skotlandsloven af 1998 som reserverede sager. Det skotske
parlament har lovgivende autoritet over alle områder relateret til Skotland, men
har begrænset myndighed til at ændre indkomstskatter.

Den nuværende førsteminister (siden 2007) er Alex Salmond fra det skotske
nationalparti (Scottish National Party), som argumenterer for skotsk
uafhængighed. Det vigtigste oppositionsparti er Arbejderpartiet (Labour Party).
Andre partier er det konservative parti (Conservative), Liberaldemokraterne
(Liberal Democrats), det skotske grønne parti (Scottish Green Party) og det
skotske socialistparti (Scottish Socialist Party).

Under selvstyret er Skotland repræsenteret med 59 medlemmer fra parlamentet i
det britiske Underhus (House of Commons), valgt fra territorialbaserede skotske
valgkredse. En statssekretær for Skotland sidder i Det Forenede Kongeriges
kabinet og er ansvarlig for reserverede (ikke-delegerede) beslutninger samt
forholdet til andre ministre i Whitehall. Det skotske parlament kan overføre
sager, som anses for at vedrøre Det Forenede Kongerige, tilbage til Westminster.
Skotlandsministeriet (Scotland Office) er et ministerium i Det Forenede
Kongeriges regering, der er ansvarligt for særlige skotske anliggender. Den
nuværende statssekretær for Skotland er Michael Moore. Indtil 1999 kunne skotske
adelsmænd sidde i det britiske Overhus (House of Lords).

Skotsk lov er loven i Skotland. Det er et unikt system med rødder både i
oldtiden og i romersk lov og kombinerer egenskaber fra en borgerlov, der dateres
tilbage til Corpus Juris Civilis og almen lov, der har kilder i middelalderen.
Vilkårene for Unionstraktaten med England i 1707 garanterede den fortsatte
eksistens af et separeret lovsystem i Skotland. Tidligere var der flere
forskellige regionale lovsystemer, et der var i brug var Udal Law på Orkneyøerne
og Shetlandsøerne med rødder tilbage til nordisk tid og baseret på den norske
Odelsret, men som for det meste blev afskaffet i 1611. Andre lovsystemer var
baseret på almindelig gælisk eller bretonsk lov, som overlevede i Det skotske
højland helt frem til 1800-tallet.

Skotsk lov har tre former for domstole: civile, kriminelle og heraldiske
domstole. I de civile domstole er højesteretten (High Court of Justiciary) den
øverste og afgørende kriminaldomstol. Begge domstole holder til i Parliament
House i Edinburgh, det tidligere parlament i Skotland før selvstyret.
Amtsdomstolen (Sheriff Court) er hoveddomstolen for civile og kriminelle
retstvister. Der er 60 af disse over hele landet. Distriktsdomstole blev
introduceret i 1975 for mindre lovovertrædelser. Den heraldiske domstol (Court
of the Lord Lyon) regulerer heraldiske spørgsmål i Skotland.

I 1996 blev Skotland inddelt i 32 kommuner ('council areas'). Disse er fælles
myndigheder for alle lokale tjenester som uddannelse, sociale tjenester, miljø
og vejvæsen. Nogle af de større kommuner er desuden inddelt i lokalråd, hvilket
er uformelle organisationer, der repræsenterer bestemte områder.

Dronningen udpeger såkaldte Lord Lieutenants, der repræsenterer hende i de 35
'lieutenancy areas', der ikke er sammenfaldende med kommunegrænserne.

Bystatussen på niveauet city i Storbritannien er bestemt af det kongelige
charter. For øjeblikket er der syv byer med denne status i Skotland, idet Perth
netop har fået tildelt nedenstående statusser:

Status som kongelig købstad ('burgh') er tildelt ved kongeligt dekret og bliver
afholdt 66 steder. Dundee er den eneste by, der også har status som kongelig
købstad. Aberdeen, Edinburgh, Glasgow, Inverness og Stirling har alle mistet
denne æresposition.

Skotland består af den nordlige tredjedel af øen Storbritannien og ligger i det
nordvestlige hjørne af Europa. Den totale landmasse består af 78.772 km2.
Skotlands eneste landegrænse er mod England i syd, og strækker sig 96 km fra
kyst til kyst, fra floden Tweed på østkysten til fjorden Solway Firth i vest.
Øen Irland ligger omkring 30 km syd for det sydvestlige Skotland. Norge ligger
omkring 400 km mod nordøst og Færøerne og Island ligger direkte mod nord.
Skotland ligger mellem Atlanterhavet og Nordsøen.

Skotlands territorium blev generelt fastlagt ved York-traktaten i 1237 mellem
Skotland og England og Perth-traktaten i 1266 mellem Skotland og Norge.
Undtagelserne inkluderer Isle of Man, der nu er underlagt den britiske krone,
men ikke er en del af Det Forenede Kongerige, Orkneyøerne og Shetlandsøerne der
blev lånt fra Danmark-Norge, og byen Berwick-Upon-Tweed, der blev underlagt
engelske love i henhold til parlamentsbeslutningen ("Wales and Berwick Act") i
1746. Den lille ø i Atlanterhavet, Rockall, blev annekteret af Storbritannien i
1972 og blev administrativt underlagt Harris på Hebriderne, men dette er blevet
bestridt af Irland, Island og Danmark. Både Storbritannien (i 1997) og Irland (i
1996) har siden ratificeret de Forenede Nationers konvention om Søloven, der
ekskluderer Rockall fra at blive betragtet som et landområde, fra hvilket
territorialgrænser kan udmåles, skønt Rockall påstås at være indenfor både
Storbritanniens og Irlands territorialgrænser.

Landet består af et fastlandsområde foruden flere øgrupper. Fastlandet kan
inddeles i tre områder: Højlandet i nord (Highland); det centrale bælte (Central
Belt) og de sydlige højlande (Southern Upland). De nordlige højlande er
bjergrige og delt i to af Great Glen. De højeste bjerge i Storbritannien ligger
her som fx Ben Nevis, der er 1.344 meter højt. Alle bjerge der er over 900
meter, er kendt som Munros. Det centrale bælte er generelt lavland, og her bor
de fleste indbyggere. Det centrale bælte bliver ofte opdelt med områderne
omkring Glasgow på vestkysten og områderne omkring hovedstaden Edinburgh på
østkysten. De sydlige højlande består af en række højdedrag og bjerge, der
strækker sig omkring 200 km fra Stranraer ved det Irske Hav til East Lothian og
Nordsøen.

Skotland har over 790 øer, inddelt fire hovedgrupper: Shetlandsøerne,
Orkneyøerne og Hebriderne, sidstnævnte delt i Indre Hebriderne og Ydre
Hebriderne. Firth of Clyde og Firth of Forth har også mange øer. St. Kilda er
den mest fjerntliggende af alle ubeboede skotske øer og ligger over 160 km fra
fastlandet.

Det skotske klima er tempereret og oceanisk samt er almindeligvis meget
omskifteligt. Der tilføres varme af Golfstrømmen fra Atlanterhavet. Temperaturen
er generelt lavere end i resten af Storbritannien. Den laveste temperatur,
-27.2 °C, blev målt ved Braemar i Grampian-bjergene den 11. februar 1895 og 10.
januar 1982 samt ved Altnaharra i Højlandet den 30. december 1995. Gennemsnitlig
maksimal vintertemperatur er 6 °C i lavlandet og gennemsnitlig maksimal
sommertemperatur er 18 °C. Den højeste temperatur, som er blevet målt, er
32.9 °C ved Greystock i grænseområderne den 9. august 2003.

Generelt er det vestlige Skotland varmere end det østlige område på grund af
Golfstrømmen, og den laveste overfladetemperatur er ved Nordsøen. Tiree på Indre
Hebriderne er det mest solrige sted i landet: det havde 300 dage med solskin i
1975. Regnmængden varierer over hele Skotland. De vestlige højlande i nord er de
mest regnfulde områder med årlig gennemsnitlig nedbør på mere end 3.000 mm. Til
sammenligning får det meste af lavlandet mindre end 800 mm årligt. Kraftigt
snefald er ikke almindeligt i lavlandet, men bliver mere almindeligt længere mod
nord. Braemar har et gennemsnit på 59 snedage om året, mens kystområderne har
gennemsnitlig mindre end 10 dage.

Den skotske økonomi er tæt forbundet med økonomien i Europa og den øvrige
vestlige verden, specielt hvad angår eksport. Skotsk økonomi er markedsstyret,
men med nogen offentlig justering. Efter den industrielle revolution var skotsk
økonomi koncentreret om sværindustri, domineret af skibsbygning, kulminedrift og
stålindustri. Skotlands deltagelse i det britiske statssamfund gav mulighed for
eksport til resten af verden. Da væksten i industrien faldt dramatisk efter 2.
verdenskrig, ændrede karakteren af skotsk økonomi sig betydeligt, og den blev
vendt mod teknologi og tjenestebaseret økonomi. I 1980'erne opstod der en
voldsom vækst i den såkaldte "Silicon Glen"-korridor mellem Glasgow og
Edinburgh, hvor mange store teknologivirksomheder blev opbygget. Opdagelsen af
olie i Nordsøen i 1970'erne bidrog også til at omforme skotsk økonomi i
betydelig grad.

Edinburgh er Skotlands finansielle center, det sjettestørste i Europa, og med
mange store finansvirksomheder, blandt andre Royal Bank of Scotland (anden
største bank i Europa), HBOS (ejerne af Bank of Scotland) og Standard Life.
Glasgow har Skotlands største havn og er det fjerdestørste tekstilindustriområde
i Storbritannien og står for mere end 60 % af Skotlands tekstileksport.
Skibsværftsindustri, selv om den er betydelig mindre end i blomstringstiden i
første halvdel af 1900-tallet, betyder fortsat meget for byens indtægter. Byen
er også Skotlands største og vigtigste handelscenter, og er også et af Europas
20 største finansielle centre, hvor mange af Storbritanniens vigtigste selskaber
befinder sig. Aberdeen er blevet kaldt Europas oliehovedstad, selv om Stavanger
vil hævde det samme, og er centeret for den skotske del af Nordsøolien. Andre
vigtige industrier er kemikalier, destillering, brænderier, fiskeri og turisme.

I 2003 eksporterede Skotland (ikke medregnet handel med resten af
Storbritannien) for omkring £18,7 mia., hvor 70 % (£13,1 mia.) skyldtes
fabrikation. De største eksportprodukter for Skotland er whisky, elektronik og
finansielle ydelser. De største markeder er USA, Tyskland og Frankrig. Skotlands
bruttonationalprodukt (BNP) er akkurat på over £74 mia. ($130 mia.) (2002), og
giver pr. indbygger en BNP på £14.651 ($25.546) (2002).

Kun cirka en fjerdedel af landet er opdyrket (korn og grønsager), men fårehold
er fortsat vigtigt i højlandet, som er dårligt egnet til agerbrug, og på øerne.
Størsteparten af jordområderne ejes af relativt få personer, og kun 350
mennesker ejer cirka halvdelen af hele Skotland. Som et resultat af den snævre
ejerkoncentration vedtog det skotske parlament i 2004 en landreform, der gjorde
det muligt for gårde, som lejede jord, og mindre samfund at købe land, selv om
jordejeren ikke var villig til at sælge.

Skotsk finans har også nogle særegne karakteregenskaber. Selv om Bank of England
er nationalbank for hele Storbritannien, udsender tre skotske banker, Bank of
Scotland, Royal Bank of Scotland og Clydesdale Bank deres egne, skotske
Sterling-pengesedler. Disse tilsvarer og veksles én til én med de
Sterling-sedler, som Bank of England udsteder, tilsvarende med Sterling fra Isle
of Man. Til trods for dette er det kendt, at butiksejere i England har afvist
skotske pengesedler, men en ny lov skal løse dette ved at forbyde afvisning af
skotske sedler.

Før den industrielle revolution har skotter været foregangsmænd og innovatorer
på en række fagområder: Dampmaskine, pedalcykel, makadamisering, telefon,
fjernsyn, transistor, film, penicillin, elektromagnetisme, radar, insulin,
matematik og kloning.

Befolkningen i Skotland talte i 2001 hele 5.062.011 mennesker, og det var steget
til 5.094.800 i henhold til beregninger for juli 2005. Det ville have gjort
Skotland til det 112. største land i verden i befolkningstal, hvis Skotland var
en selvstændig stat.

Storbritannien har ikke noget officielt sprog, men Skotland alene har hele tre
officielle og anerkendte sprog: Engelsk, skotsk gælisk og skotsk. Engelsk er
hovedsproget, og alle skotter taler skotsk standard engelsk. Skotsk gælisk og
skotsk er anerkendt under det europæiske charter for regionale eller
minoritetssprog der er ratificeret af Storbritannien i 2001, og Skotland er
forpligtet til at give støtte til både skotsk og skotsk gælisk.

I løbet af de sidste hundrede år er antallet af indfødt gælisktalende dalet fra
omkring 5 % til kun 1 % af befolkningen. Sproget tales stort set kun på de
vestlige øer, hvor kommunerådet bruger det gæliske navn om sig selv; "Comhairle
nan Eilean Siar" ("Council of the Western Isles" eller "Kommunerådet for de
vestlige øer"). Ifølge loven om det gæliske sprog fra 2005 er det besluttet af
det skotske parlament, at der skal tilbydes et begrænset udvalg af offentlige
tjenester, hvor gælisk og engelsk sprog skal ydes "ligeværdig respekt", men ikke
have ligeværdig, legal status.

Det er beregnet af General Register Office for Scotland, at omkring 30 % af
befolkningen taler skotsk flydende. Skotsk er et vestgermansk søstersprog til
engelsk. Offentlig støtte til skotsk vokser langsomt, efter at sproget har været
undertrykt i henved tre århundreder. De skotske myndigheder tilbyder økonomisk
støtte til forskellige skotsksprogede projekter og forskning, herunder en større
skotsk ordbog.

Kirken i Skotland, Church of Scotland, også betegnet med det gamle nordiske ord
The Kirk, er en national kirke. Den er presbyteriansk, men er ikke underlagt
staten eller statslig kontrol og er heller ikke "etableret" som Kirken i
England, Church of England, er det indenfor England. Kirken i Skotland blev
formelt anerkendt som uafhængig af de britiske myndigheder ved kirkeloven af
1921 der afgjorde århundredgamle stridigheder om forholdet mellem stat og kirke
og om myndigheden over kirkens anliggender.

Den skotske reformation blev indledt i 1560 og ledet af calvinisten John Knox,
og i løbet af 1600-tallet og 1700-tallet opretholdt den skotske kirke sin
teologi og holdt tæt kontrol med befolkningens moral. Kirken har haft betydelig
indflydelse på den kulturelle udvikling i Skotland i moderne tid. Øvrige
protestantiske kirkesamfund i Skotland er Den frie kirke i Skotland (Free Church
of Scotland), en udbrydergruppe fra Kirken i Skotland, der prædiker en mere
konservativ udgave af calvinismen, og Den skotske episkopale kirke (Scottish
Episcopal Church), der er at betragte som en del af det anglikanske
kirkesamfund. Metodisterne er en lille kirkegruppe i Skotland ligesom
Kongregationalistkirken, et kirkesamfund som den berømte skotte David
Livingstone var medlem af.

Katolicismen i Skotland overlevede reformationen, specielt på afsidesliggende
øer som Uist og Barra til trods for den hårde undertrykkelse fra 1500-tallet og
til slutningen af 1700-tallet. Katolicismen blev styrket specielt i det vestlige
Skotland i løbet af 1800-tallet ved indvandring fra Irland.

Dele af Skotland, specielt det vestlige bælte omkring Glasgow, har oplevet
problemer på grund af sekterisme, specielt på grund af fodboldrivalisering
mellem det katolske fodboldhold Celtic og det protestantiske hold Rangers.

Islam er den største ikke-kristne religion i Skotland, men der eksisterer også
betydelige samfund med jøder og sikher, specielt i Glasgow. Hele 28 % af
befolkningen i Skotland angiver, at de ikke tilhører nogen form for religion, og
dette udgjorde den næststørste andel af svarene i en undersøgelse i 2001.

Uddannelsessystemet i Skotland er skilt fra Storbritanniens og har en særpræget
historie, ved at Skotland var det første land siden Sparta i antikkens
Grækenland, som indførte et alment skolesystem. De første rødder var i loven om
uddannelse af 1496, der for første gang introducerede obligatorisk uddannelse
for adelens ældste sønner. Derefter blev princippet om generel almen uddannelse
indført ved reformationens etablering af den nationale Kirk, der i 1561 dannede
et nationalt program for åndelig reform, inkluderet en skole i hvert sogn.

Uddannelsen blev til sidst lagt ind under statens kontrol og blev obligatorisk
for alle børn ved indførelsen af loven om uddannelse af 1872 og fremover. Som et
resultat af dette har Skotland i de sidste to hundrede år haft en højere
procentandel af befolkningen, der er uddannet i grundskole, videregående skole,
universiteter og højskoler end noget andet land i Europa. Forskellene i
uddannelse har manifesteret sig på mange måder, men det mest mærkbare er
antallet skotter, som blev innovatorer på deres respektive fagområder i løbet af
1700-tallet og 1800-tallet.

Studenter, som studerer med henblik på en bachelor-grad ved et skotsk
universitet, må studere i fire år, med mulighed for at tage en ordinær eksamen
efter bare tre år, eller studere yderligere et år for at lave en hovedopgave
(honours degree). I modsætning til resten af Storbritannien skal en skotsk
student ikke betale for undervisningen, men betaler ved uddannelsens afslutning,
og da en reduceret afgift på omkring £2000. Skotske studenter, som studerer
udenfor Skotland, men i Storbritannien, kan også slippe med en reduceret
betaling for undervisningen. Dette er afhængigt af, hvor meget den valgte
institution kræver. Alle skotske universiteter tiltrækker en stor andel af
studenter fra øvrige lande, og mange har også forbindelser med institutioner i
andre lande.

Musiklivet i Skotland er en betydelig del af skotsk kultur og har både en
traditionel og en moderne baggrund. Skotlands mest berømte instrument er
sækkepiben, et blæseinstrument der har en eller flere fløjter, som konstant får
luft fra en sæk, hvilket har givet navn til instrumentet. Violin og harmonika er
også traditionelle skotske instrumenter, der har haft stor indflydelse på
skotske dansebands i landsbyer. Berømte folkemusikere fra nyere tid er navne som
Andy Stewart, The Corries og den samtidige Dougie MacLean. Traditionel skotsk
musik blev videreført af skotske emigranter i Nordamerika og fik dér tidligt en
betydelig indflydelse på traditionel musik, eksempelvis som countrymusik.

Moderne skotsk popmusik er blevet skabt af mange internationale bands som
Mogwai, The Bay City Rollers, Primal Scream, Simple Minds, The Proclaimers,
Deacon Blue, Texas, Franz Ferdinand, Biffy Clyro, Belle & Sebastian, Idlewild,
og Travis, foruden solomusikere som Gerry Rafferty, Lulu, Annie Lennox og Lloyd
Cole, og desuden verdensberømte grupper, som synger på skotsk gælisk som Runrig
og Capercaillie. Sidstnævnte har også fået selskab af gælisk pønkeband som Oi
Polloi, som har givet en oldtidskultur en ny stemme.

Skotsk litteratur har haft en lang og succesfuld historie. I Skotland er det
elsket at læse værker af Robert Burns,[Kilde mangler] som anses som
nationaldigter. Burns, hvis værker stort set er skrevet på skotsk, bliver årligt
fejret på "Burns’ Night" den 25. januar. Andre berømte skotske skribenter er
Walter Scott, James Hogg, J.M. Barrie, Arthur Conan Doyle, Robert Louis
Stevenson; og fra nyere tid Alexander McCall Smith, Ian Rankin, Iain Banks og
Irvine Welsh. J.K. Rowling skrev sin første Harry Potter-bog, De Vises Sten, på
en café i Edinburgh.

Skotsk øl har gennem tiden og i dag mange lighedspunkter med de øltyper der blev
og bliver brygget i det sydlige England. Overgæret (varmgæret) ale har begge
steder stor udbredelse. Den skotske er dog normalt sødere og mere malted (smag
fra forarbejdet korn). Deres øl er også typisk mindre bittert end det man finder
i Sydengland. Humlen, som giver bitterheden til øllet kan ikke dyrkes i
Skotland, grundet det kolde klima. Derfor var skotsk øl tidligere oftest brygget
med lokale urter, som f. eks lyng, i stedet for det dyrt importerede humle. I
dag er der stadig enkelte bryggerier der anvender urter. Den skotske by
Edinburgh er hjemsted for den største bryggeri koncern i Storbritannien,
Scottish & Newcastle, som i dag er en del af det hollandske Heineken.

Skotland har sine egne sportskonkurrencer såsom Den skotske rugbyunion (Scottish
Rugby Union) og Den skotske fodboldliga (Scottish Football League), hvor den
øverste liga hedder Scottish Premier League. Det giver landet selvstændig
deltagelse i mange internationale idrætsbegivenheder som for eksempel
Verdensmesterskabet i fodbold og Commonwealth Games, men bemærkelsesværdigt nok
ikke ved de De Olympiske lege.

Fodbold er den mest populære sport i landet, både med hensyn til antallet af
spillere og tilskuere. Skotlands fodboldforbund (Scottish Football Association)
er det næstældste fodboldforbund i verden, og det nationale fodboldhold var vært
og spillede i verdens første internationale fodboldkamp. Det skotske
cupmesterskab er verdens ældste nationale pokalspil.

Skotske fodboldklubber har haft en relativt stor grad af succes internationalt
til trods for landets lille befolkning. I europæiske mesterskaber har Celtic FC,
Rangers FC og Aberdeen FC alle vundet europæiske mesterskaber, men kun Celtic
har vundet den europæiske fodboldcup, nu Champions League. Celtic vandt cuppen i
1967 som det første britiske hold og faktisk også det første hold fra
Nordeuropa. Holdets sejr var vigtig i fodboldhistorien, blandt andet fordi
sejren blev vundet af et hold, hvor ingen af spillerne var født mere end 50 km
fra klubbens hjemmebane, Celtic Park.

Professionelle rugbyhold i Skotland deltager i Celtic League, men landet
opretholder en national liga for amatører og semiprofessionelle klubber.

Shinty, et holdspil med køller og bold, bliver drevet af Camanachd Association
og spilles primært i størstedelen af det skotske højland, men også på de fleste
universiteter og byer.

Skotland er det land, hvor golf blev opfundet, og er meget kendt for sine mange
golfbaner, heraf mange gamle og traditionsrige, blandt andet Gleneagle og St
Andrews.

Skotland er også "hjemstedet" for curling, selv om det ikke længere er så
populært, som det er i Canada. Men det er fortsat mere populært i Skotland end i
øvrige europæiske lande.

Manddomsprøven Højlandslege er et andet karakteristikum for Skotland, og er en
betydelig del af landets nationale sportskultur.

Skotland har en veludviklet medieverden. Der produceres mange nationale aviser
som Daily Record, Skotlands ledende tabloidavis, The Herald, og The Scotsman.
Store regionale dagsaviser er The Curier i Dundee i øst og The Press og Journal
i Aberdeen i nord.

BBC har en egen afdeling for Skotland, herunder egne nationale radiokanaler, BBC
Radio Scotland og BBC Radio nan Gaidheal. Sidstnævnte har skotsk gælisk tale.
Blandt uafhængige radiokanaler findes blandt andet Clyde 1, Forth One og Real
Radio.

I tillæg til radio driver BBC også to andre nationale TV-stationer. De to
største kommercielle TV-stationer er Scottish TV og Grampian TV som i løbet af
2006 blev slået sammen til STV (= Scottish TV) mens Border TV, baseret i Cumbria
i England, vises i Dumfries, Galloway og i grænseområdet. Tele-G er den eneste
gæliske TV-station, som har udsendelser mellem klokken 18.00 og 19.00 hver
aften. Både BBC Scotland og skotske ITV-kanaler har nyhedsprogrammer foruden
også nogle gæliske sprogprogrammer. Af rene nyhedskanaler findes BBCs "Reporting
Scotland" og "Newnight Scotland", foruden regionale programmer som Scottish TVs
"Scotland Today" og Grampian TVs "North Tonight". "Lookaround" er
nyhedsprogrammet i Border TV.

Skotland har fire internationale hovedlufthavne: Glasgow, Edinburgh, Prestwick
og Aberdeen, som har forbindelser til en række europæiske og internationale
ruter. Highland & Islands Airports har ti regionale flypladser, som har ruter
til mere afsidesliggende steder i Skotland.

Der er ikke et eget nationalt ruteselskab, men flere små selskaber med
hovedkontor i Skotland, inkluderet Loganair, Flyglobespan, Air Scotland og
ScotAirways.

Skotland har et omfattende jernbanenetværk, som nu bliver drevet uafhængigt af
det øvrige Storbritannien. East Coast, West Coast Mainlines og Cross Country
Line forbinder de største byer med det engelske jernbanenet. First ScotRail har
ruter inden for Skotland. De skotske myndigheder har vedtaget en politik, som
forpligter landet til bygge nye jernbaner og genåbne nedlagte.

Skotske motorveje bliver vedligeholdt og administreret af de skotske
myndigheder, mens de øvrige bliver administreret af lokale autoriteter i deres
respektive områder. Landets mest travle motorvej er M8, som strækker sig fra
udkanten af Edinburgh til det centrale Glasgow og derfra til Renfrewshire.

Færger opererer mellem fastlandet og øerne. Superfast Ferries i Rosyth er den
eneste færgetjeneste, der forbinder Skotland med det europæiske kontinent.



https://da.wikipedia.org/wiki/Malta

Malta (officielt: Republikken Malta; maltesisk: Repubblika ta' Malta; engelsk:
Republic of Malta) er en sydeuropæisk ø-stat i Middelhavet, godt 90 km syd for
Sicilien. Republikken Malta (maltesisk: Repubblika ta’ Malta) fordeler sig på
tre beboede øer hovedøen Malta (246 km²), Gozo (67km²), Comino (3 km²) og de
ubeboede småøer Cominotto (0,25 km²), Filfla (6 ha), St. Paul’s Islands (10 ha)
og Fungus Rock (0,6 ha). Malta har omkring 400.000 indbyggere på et areal, der
er omtrent halvt så stort som Bornholm. Dermed er Malta et af verdens tættest
befolkede lande. Det nationale sprog er maltesisk, men engelsk har også status
som officielt sprog, og mange maltesere taler desuden italiensk. Malta har et
subtropisk klima og et koralhav.

Malta var en britisk koloni som blev selvstændigt den 21. september 1964 efter
at have været under Storbritanniens styre i 174 år. Først 10 år senere, nemlig i
1974, fik Malta sin totale uafhængighed fra Storbritannien og blev en republik.
Den 1. maj 2004 blev Malta optaget i EU som unionens mindste land. Den 1. januar
2008 blev euro indført i Malta og afløste maltesisk lira. Hovedøen Malta er
opdelt i to regioner med fem distrikter. Gozo og Comino danner sammen den tredje
region og det sjette distrikt. Navnet Malta går tilbage til den fønikiske
betegnelse for et tilflugtssted, grækerne kaldte øen Melite (Μελίτη), hos
romerne hed den Melita.

Med sin centrale placering i Middelhavet har Malta til alle tider været
ombejlet, ikke mindst i krigstider. Øerne har i tidens løb været under både
fønikisk, arabisk, normannisk og britisk herredømme. Fra 1530-1798 var landet
under Johanniterordenen, hvis medlemmer derfor ofte bliver kaldt
malteserridderne.

I 1565 ankom en stor osmannisk (tyrkisk) styrke for at erobre øen, dette
medførte en blodig og voldsom belejring. Den osmanniske styrke var i alt på
mellem 22.000-48.000 mand, de sejlede til Malta fra Istanbul i en af de største
armadaer siden antikkens tid. Undervejs i belejringen fik tyrkerne forstærkning
af nordafrikanske pirater. Forsvarerne, der bestod af Johanitterriddere, lokale
maltesere og spanske tropper, talte 6.100-8.500. Efter over fire måneders
belejring, hvorunder de bl.a. afskød ca. 130.000 kanonkugler, trak tyrkerne sig
den 11. september 1568. De efterlod 20.000-25.000 egne døde, mens forsvarerne
havde mistet ca 2.500 soldater og ca 7.000 civile maltesere. Hovedstaden på
Malta, Valetta, er opkaldt efter johanitterordenens leder af forsvaret, Jean de
Valette.

Under 2. verdenskrig var Malta endnu en gang i centrum på grund af den
geografiske nærhed til Italien. Øerne blev sønderbombet af aksemagterne, og
Malta modtog under krigen George Cross for civilbefolkningens tapperhed. Korset
indgår nu i Maltas flag.

Maltas regering ledes af den partileder, som har flertal i etkammerparlamentet,
repræsentanternes hus, der på maltesisk kendes som Il-Kamra tad-Deputati.

Turisme er vigtig for Malta, men andre dele af servicesektoren er også i vækst.
De to traditionelle erhvervsgrene er landbrug og fiskeri. Landbrug bliver
overvejende drevet på Gozo. Der dyrkes forskellige grønsags og kornarter og vin.
Alligevel er Malta kun selvforsynende med 20 % af fødevarerne.

I Danmark er Malta kendt som et populært feriemål for charterturister, ikke
mindst på grund af FolkeFerie.dk's populære ferieby i Mellieha på det nordlige
Malta. Omkring 1,2 millioner turister besøger Malta hvert år. Det er tre gange
flere end der er beboere. Infrastrukturen for turister er blevet forbedret meget
i løbet af årene og et større antal hoteller findes på øen, selvom overudvikling
og nedrivning af traditionelle boliger er en voksende bekymring. Et stigende
antal maltesere tager nu væk fra øen på ferie.

Koordinater: 35°53′00″N 14°30′00″Ø﻿ / ﻿35.883333333333°N 14.5°Ø﻿ /
35.883333333333; 14.5



https://da.wikipedia.org/wiki/Nikolaj_Coster-Waldau

Nikolaj Coster-Waldau (eller Nikolaj Coster Waldau) (født 27. juli 1970 i
Rudkøbing) er en dansk skuespiller.

Nikolaj Coster-Waldau er vokset op i Tybjerg på Sydsjælland. Han har to ældre
søskende. Hans forældre nåede at blive skilt og gift igen, mens han var barn. De
blev skilt igen senere, da han var flyttet hjemmefra. Hans mor arbejdede som
overbibliotekar på Glumsø Hovedbibliotek,og hans far arbejdede delvist på
Grønland og var derfor en del væk hjemmefra. Faderen var desuden alkoholiker og
skyld i meget af det kaos, som Coster-Waldau følte, der var i hans barndomshjem.

Gennem hele sin barndom var Coster-Waldau en dagdrømmer. Han kunne bruge timevis
på at søge ind i sin egen verden og følte sig altid lidt udenfor, på trods af at
han dog havde venner. Han led af ekstrem generthed, noget han selv mener
skuespillet har hjulpet ham til at leve med at overkomme. Selvom ingen rigtigt
troede på hans drømme, havde han selv en indre tro på, at han kunne blive
skuespiller, så efter sin studentereksamen fra Næstved Gymnasium flyttede han
til København og begyndte at tage dramaundervisning.

Coster-Waldau blev uddannet fra Statens Teaterskole i 1993. Han debuterede på
Betty Nansen Teatret i stykket Hamlet, men hans gennembrud kom med filmen
Nattevagten fra 1994. Nogen tid efter succesen med Nattevagten rejste
Coster-Waldau til England for en periode. Grunden til han blev skuespiller, var
netop fordi han ville rejse rundt og ud i verden. De amerikanske film lokkede..
Han mødte dog ikke mange danskere, der delte hans høje ambitioner.

Det lykkedes ham at komme med i en række engelsksprogede film, deriblandt
krigsfilmen Black Hawk Down fra 2001. For at kunne udfylde rollen som soldat i
filmen måtte Coster-Waldau først igennem et hårdt træningsprogram i det
amerikanske Fort Bragg i North Carolina. Med hovedrollen som John Amsterdam i
Fox' politiserie New Amsterdam i 2008 fik han for alvor fik et gennembrud på
amerikansk tv. Serien blev dog ikke den helt store succes, man havde forventet,
men heller ikke et decideret flop, og mange fik øjenene op for den danske
hovedperson. Han fik ros for at spille overbevisende og tale amerikansk uden
dansk accent.

Selv forstår han ikke, hvorfor det skulle være uforståeligt at stile efter
udlandet som dansk skuespiller, fordi man taler et andet sprog. Det glæder ham
at se, at andre danske skuespillere også går den vej, såsom Iben Hjejle og Mads
Mikkelsen.[Kilde mangler]

Siden 2011 har han haft en af hovedrollerne i tv-serien Game of Thrones, hvor
han spiller Jaime Lannister. Han medvirker desuden i science fiction-filmen
Oblivion. Han medvirkede også i gyseren "Mama" (2013).



https://da.wikipedia.org/wiki/Kommuner_i_Danmark

I denne liste over kommuner i Danmark er Danmarks kommuner anført under den
region, de er en del af. 2.522 kommunalbestyrelsesmedlemmer og 205
regionsrådsmedlemmer blev valgt ved det første kommunal- og regionalvalg til
bestyrelserne i de 98 nye kommuner og rådene i de 5 nye regioner tirsdag den 15.
november 2005 (valgperiode for de indvalgte politikere 2006-09, dog 2007-09 for
de nyoprettede kommuner og for de nyoprettede regioner, der overtog
amtskommunernes sundhedsvæsen). Disse valg finder altid sted den tredje tirsdag
i november hvert fjerde år. Antallet af regionsrådsmedlemmer er uforandret ved
hvert valg, mens antallet af kommunalbestyrelsesmedlemmer som regel er ændret i
forhold til det eller de forrige kommunalvalg. Ved kommunalvalget 17.11.2009
(valgperiode 2010-13) var der 2468 politikere, der blev indvalgt i
kommunalbestyrelserne og ved det efterfølgende valg 19.11.2013 (valgperiode
2014-17) blev 2444 kommunalpolitikere indvalgt. Næste valg finder sted
21.11.2017 (valgperiode 2018-21). Generelt set er der altså tale om en sænkning
af antallet af medlemmer af kommunalbestyrelserne, men f.eks. Lyngby-Taarbæk
Kommune har hævet deres antal til 27. Skatteydernes betaling til kommuner
(1970-) og amtskommuner (1970-2006) og til sundhedsbidrag (2007-18) er
stigende;f.eks. er trækprocenten vedrørende kommunal- og amtskommunalskat steget
fra 16 i 1970 til 32,5 i 2001, en stigning som dog mildnes af de standardmæssige
personfradrag. Fra og med 2019 falder sundhedsbidraget bort.

I 2007 blev antallet af kommuner reduceret til en tredjedel som følge af
Strukturreformen, og de fik samtidigt tilført flere opgaver og delvis mere
personale fra amterne og staten.

En opgørelse over kommunerne fordelt efter indbyggertal kan ses på Liste over
kommuner i Danmark efter indbyggertal.

Københavns Amt blev ikke en del af Kommunalreformen før præcis fire år efter de
øvrige kommuner, nemlig 1. april 1974, da Sengeløse Kommune, oprettet 1. april
1970 og nedlagt 31. marts 1974, blev en del af Høje-Tåstrup Kommune og Store
Magleby Sogn, der fungerede som kommune, blev en del af Dragør Kommune.
Derudover blev Avedøre overført fra Glostrup til Hvidovre Kommune, som området
grænser op til. Der var altså 277 kommuner i Danmark fra 1. april 1970 til 31.
marts 1974 og først derefter 275 kommuner. Finansåret 1. april til 31. marts var
ifølge en bestemmelse fra 1849 statens og den offentlige sektors regnskabsår
indtil 1978. Derfor træder mange love og reformer fra den periode i kraft fra 1.
april. Efter en lovændring i 1976 følger finansåret siden 1. januar 1979
kalenderåret.

Amterne var ikke den eneste struktur, der er baseret på kommunerne. Andre
strukturer er politikredse, retskredse, valgkredse og provstier. Som eksempel
kan man bruge Brædstrup Kommune, der indgik i flg. fem strukturer:



https://da.wikipedia.org/wiki/Arvingerne

Arvingerne er en dansk tv-serie fra DR1. Serien blev sendt med start den 1.
januar 2014, og den har manuskript af Maya Ilsøe og instruktion bl.a. af svenske
Pernilla August.

Handlingen udspiller sig i og omkring det sydfynske landsted, der har dannet
rammen for den internationalt anerkendte kunstner Veronika Grønnegaards liv og
virke. Serien følger Veronikas fire voksne børn, hvis markante opvækst har
præget deres liv på vidt forskellige måder. De har levet spredt for alle vinde,
indtil Veronika dør, og de samles for at gøre arven efter hende op. Umiddelbart
inden sin død testamenterer Veronika huset til sin bortadopterede datter Signe.
Signe bor med sin kæreste i et roligt parcelhuskvarter i den lokale provinsby og
har aldrig kendt sandheden om sit ophav. Det får fatale konsekvenser. Hvad der
for de fire søskende skulle have været en hurtig og smertefri bodeling bliver
begyndelsen på en rejse ind i hemmeligheder og løgne. Det vender op og ned på
deres liv og tvinger hver af dem til at se på både hinanden og sig selv med nye
øjne.

Serien er foreløbig blevet solgt til 12 lande i og udenfor Europa, heriblandt
England, Benelux-landene, Frankrig, Tyskland, Mexico, mens Australien har købt
DVD-rettighederne. Serien er også blevet solgt til det amerikanske
produktionsselskab Universal Cable Productions, og den amerikanske version af
serien skal blandt andre produceres af Doug Liman. Den 25. januar 2014 blev
serien kåret som "Bedste dramaserie og vandt prisen for "Bedste manuskript" ved
FIPA-festivalen i den franske by Biarritz.

Optagelserne til sæson 2 startede den 9. april 2014 og DR programsatte syv nye
afsnit, som rullede hen over skærmen med premiere den 1. januar 2015.

Arvingerne udspiller sig i og omkring det sydfynske landsted, der har dannet
rammen for den internationalt anerkendte kunstner Veronika Grønnegaards liv og
virke. Serien følger Veronikas fire voksne børn, hvis markante opvækst har
præget deres liv på vidt forskellige måder. De har levet spredt for alle vinde,
indtil Veronika dør, men samles for at gøre arven efter hende op. De tre ældste,
Gro, Frederik og Emil kender ikke Veronikas bortadopterede datter Signe. Hun bor
med sin kæreste i et roligt parcelhuskvarter i den lokale provinsby og har
aldrig har kendt sandheden om sit ophav. Da hendes søskende erfarer at Veronika
har testamenterer gården Grønnegaard til den ukendte halvsøster, som kaldes
"Sunshine", glemmer de helt at sørge over deres mors død, men starter i stedet
en fejde om arven. Emil har en seksuel affære med Frederiks kone Solveig, og da
Frederik, der i forvejen er indebrændt på grund af arvesagen, opdager dette,
starter et opgør mellem brødrene. Emil, de egentlig mest er til fest og ballade,
får nok af stridighederne og rejser til Thailand, hvor han bliver anklaget for
besiddelse af narkotika og havner i fængsel under kummerlige forhold. Dette får
Gro til at samle den øvrige familie om at redde broderen ud af sit mareridt.
Signe får gården, men opgiver sin kæreste og ligeledes kontakten til sine
plejeforældre.

Tredje sæson starter med, at et kunstnerkollektiv, som Hannah er medlem af,
opfører en happening med Gro som mentor. I forlængelse heraf tager Hannah til
Grønland, hvor hun omkommer ved en ulykke. Frederik vender hjem fra USA, mere
indebrændt end tidligere, og nye konflikter mellem de fire søskende og deres
omgivelser opstår. Signe engagerer sig i økologisk landbrug sammen med en svensk
biodynamiker, Karin, (spillet af Pernilla August), men dette skaber konflikt med
en konventionel landmand, (spillet af Peter Gantzler). Frederik er først vred på
kunstnerkollektivet, men vender pludselig på en tallerken og støtter dem i en
happening, hvor de farver vandet i det lokale vandværk rødt i protest mod
privatiseringen af dette. Emil føler, at han skal skabe trygge rammer for Melody
i det kaos, Grønnegård er endt i, men Gro rejser på ferie med barnet og Robert,
som hun er blevet gift med. Dette skaber nye konflikter i familien, som også
konfronteres med, ar Solveig kommer i klammeri med alt og alle, fordi hun er
blevet alkoholiseret efter datterens død.

Den første sæsons præmiere havde 1,8 millioner seere. Arvingerne havde i Danmark
et seer-gennemsnit på 1.709.000, mens den i Norge havde et gennemsnit på 639.000
seere på NRK1, hvor serien blev sendt fra februar til april 2014.I Sverige
fulgte 907.000 seere med, da afsnit 1 rullede over skærmen mandag den 7. april
2014.Arvingerne er desuden blevet vist på islandsk, finsk, tysk og fransk tv.
Allerede efter de første afsnit var der mange reaktioner fra seere, som
kommenterede handlingen, især med ønsker om, at Signe ville få huset.

Sæsonpræmieren på den anden sæson af Arvingerne blev set af over 1.58 million
seere. Både Jyllands-Posten, Berlingske og Ekstra Bladet giver årets første
afsnit fire ud af seks stjerner, mens BT gav episoden hele fem ud af seks
stjerner. Berlingske mener ikke at anden sæson er så nødvendigt, da personernes
rådrum og konflikter er foldet ud, og mener at serien først og fremmest er
skuespillernes serie. Men anmelderen fra Berlingske beskriver også skuespillerne
som et stjernehold, og at første afsnit er »et kompetent orgie i undertekster,
sigende blikke og uudtalte følelser i de evige mundhuggerier«. Anmelderen fra BT
mener, at »'Arvingerne' er blevet en serie med levende, sammensatte og
troværdige mennesker«.

Tredje episode fik af BT 4 stjerne ud af 6. Anmelderen mente at »selv i
overreaktionen, viser 'Arvingerne' sin kvalitet«, hvor Frederik overreagerede på
først lillebror Emil og derefter storesøster Gro. De svage punkter ved tredje
episode var Rasmus Botofts irriterende karakter, at Emil blev løsladt med et
snuptag, som der allerede var vist i traileren, hvilet modarbejde spændingen i
episoden.

Store dele af serien er optaget på Langkildegård, som nævnes første gang i 1497.
Gården ligger i Stenstrup i Lunde Sogn, Svendborg Kommune. Hovedbygningen er
opført i 1844. Den bevaringsværdige kørelade fra 1780 fik nyt stråtag i 1991.
Laden blev beskadiget af decemberorkanen 1999 og af januarstormen 2005. Den blev
revet ned i sommeren 2010. I tv-serien ses resterne af ladens bindingsværk som
en lav mur for enden af gårdspladsen.

Arvingerne har i 2017 opnået 10 Robertpriser i kategorien tv-serier, blandt
andre årets danske tv-serie (2016) og årets mandlige hovedrolle (tv-serie) 2015
og 2016 Carsten Bjørnlund samt årets kvindelige hovedrolle (tv-serie) 2016 til
Trine Dyrholm.



https://da.wikipedia.org/wiki/Holland

Holland [ˈhɔˌlan'] (eller Nederlandene (formen Nederland er også korrekt, men
bruges stort set ikke); nederlandsk: Nederland  ( hør)) er et konstitueret land
i Kongeriget Nederlandene, bestående af tolv provinser i Vesteuropa og tre øer i
det Caribiske Hav. Den europæiske del grænser mod nord og vest til Nordsøen,
Belgien mod syd og Tyskland mod øst; og deler sine maritime grænser med Belgien,
Tyskland og Storbritannien.

Landet er det tættest befolkede i Europa bortset fra småstaterne Monaco,
Vatikanstaten, Malta og San Marino. Det er også et af verdens lavestliggende
lande, hvilket navnet Nederlandene henviser til. 26% af landet er indvundet ved
inddæmning og beskyttet af diger. Nederlandene har 16 829 289 indbyggere (januar
2014), der kaldes nederlændere eller hollændere.

Amsterdam er den officielle hovedstad, mens Haag (Den Haag) er sæde for
regeringen og parlamentet bestående af Eerste Kamer og Tweede Kamer. Haag er
også hjemsted for Den Internationale Domstol og Den Internationale
Straffedomstol.

Navnet Holland kommer fra oldfrankisk 'holt-land' ('træ-land') og refererer til,
at området var dækket af skov.

Nederlandene betyder enten de lavtliggende lande, hvilket henviser til
landskabet omkring deltaerne fra floderne Eems, IJssel, Rhinen, Maas og Schelde,
eller de nedre lande, henvisende til områderne omkring Rhinens nedre løb, i
modsætning til de øvre dele af Tyskland.

Holland er et almindeligt navn for Nederlandene i daglig tale i Danmark. Men det
egentlige Holland omfatter kun de to provinser Noord-Holland (Nord-Holland) og
Zuid-Holland (Syd-Holland) (tidligere provinsen Holland). Dog svarer nutidens
Holland omtrent til det historiske Kongeriget Holland. Noord-Holland og
Zuid-Holland har de vigtige byer Amsterdam, Rotterdam, Haag, Leiden, Delft m.fl.
kom til at dominere landets økonomi og handel, og i nogle andre lande blev
Holland synonymt med Nederlandene.

På nederlandsk skelner man konsekvent mellem Holland (de to hollandske
provinser) og Nederlandene (hele landet).

På dansk kaldes landet overvejende Holland i almindelig omtale, mens
Nederlandene bruges i mere præcise sammenhænge, i officielt sprog og af mange
der beskæftiger sig med nederlandsk sprog og kultur.[Kilde mangler] Den
forkortede form Nederland bruges stort set ikke på dansk (men er dog med i
Retskrivningsordbogen). De fleste nederlændere opfatter det som ukorrekt at
kalde landet Holland, og også flamlændere protesterer mod at deres nederlandske
sprog benævnes hollandsk.[Kilde mangler]

En EU-vejledning for udformning af EU-publikationer fastsætter at, at landets
almindelige geografiske navn skal angives som Nederlandene og det officielle,
protokollære navn som Kongeriget Nederlandene i dansksprogede EU-publikationer.
Vejledningen anfører i en note: "Brug »Nederlandene«, ikke »Holland«, som kun er
en del af Nederlandene (består af to provinser)."

Problematikken er et pars pro toto. og kan sammenlignes med England kontra
Storbritannien.

I middelalderen var de historiske Nederlande, hvor Beneluxlandene nu ligger,
primært en del af det Tysk-Romerske rige. Det bestod af adskillige amter,
grevskaber og stifter, der i løbet af 1400-tallet blev samlet i ét område af
hertugerne af Burgund.

Omkring 1500 kom hele området under huset Habsburg, efter at Maria af Burgund,
(farmor til Christian den 2.'s dronning Elisabeth af Burgund), havde giftet sig
med den tysk-østrigske kejser Maximilian 1.. Det var habsburgerne, der samlede
de 17 nederlandske provinser til ét område. Derved blev lensbåndene til det
Tyske Rige svagere.

Da Habsburgfyrstehuset i midten af 1500-tallet blev delt i en spansk og østrigsk
gren, kom de samlede Nederlande under Filip 2. af Spaniens herredømme.

I det økonomisk vigtige område med dets mange byer – Nederlandene alene stod for
en tredjedel af den spanske krones indtægter – trivedes den reformerte
Calvinisme. Den stærkt katolske Filip 2. satte en kraftig modreformation i gang
og sendte flere hære til Nederlandene. Kongens forsøg på vidtgående
centralisering og en voldsom forhøjelse af skatterne førte til en åbenlys
borgerkrig mod Spanien i sidste halvdel af 1500-tallet. Anledningen til
opstanden var bl.a., at hele befolkningen i 1568 var lyst i band for kætteri.

Den 26. juli 1581 fremkom en uafhængighedserklæring fra de syv nordlige
provinser, der dannede Republikken Nederlandene (Republiek der Zeven Verenigde
Nederlanden , latin: Belgica Foederata). Området svarer stort set til den
nuværende stat Nederlandene. En stor del af de sydlige, besatte provinsers
befolkning flygtede nordpå, bl.a. efter spaniernes erobring af havnebyen
Antwerpen i 1585. Republikken blev formelt anerkendt som et selvstændigt land i
1648 under den Westfalske Fred. De sydlige Nederlande foreblev under spansk
herredømme, kom senere under østrigsk-habsburgsk herredømme og dannede først i
1830 den moderne nation Belgien.

I 1600-tallet og frem til slutning af 1700-tallet blev Republikken af de Syv
Forenede Nederlande en af de førende søfartsnationer og vigtigste økonomiske
kræfter i Europa, med Amsterdam som nyt centrum for verdenshandelen. Der blev
oprettet kolonier og handelsstationer over hele kloden som handelsstationen
Nieuw Amsterdam, som senere hen blev omdøbt til New York, opdagelsen af
Australien, som blev kaldt for Nieuw Holland, samt etableringen af en storkoloni
i det nuværende Indonesien.

Samtidig med den økonomiske himmelflugt blev Republikken toneangivende hvad
angår kunst, kultur, arkitektur og filosofi. Malere som Johannes Vermeer og
Rembrandt og filosoffen Spinoza er nogle af de vigtigste navne i, hvad der
senere er blevet kaldt Guldalderen (De Gouden Eeuw). Det var formentlig i denne
periode, at det vestlige område Holland var så dominerende, at dets navn for
mange blev synonymt med hele landet.

Republikken af de Syv Forenede Nederlande ophørte formelt i 1794, da Frankrig
invaderede landet og statholderen Willem 5. af Orange flygtede til
Storbritannien. Med fransk støtte blev der oprettet en fransk satellitstat, den
Bataviske Republik (1795-1806). Den franske kejsers bestræbelser på
centralisering førte i 1806 til oprettelsen af vasalstaten Kongeriget Holland
(1806-1809) med Napoleons lillebror Ludvig Bonaparte som konge. I 1809 blev
landet indlemmet i Frankrig, og det forsvandt i en kort periode fra
verdenskortet.

I 1814 blev de nordlige og sydlige nederlandske provinser genforenet under
betegnelsen Kongeriget Nederlandene. De sydlige områder løsrev sig i 1830 under
navnet Kongeriget Belgien. I 1839 blev den endelige grænse mellem Nederlandene
og Belgien fastlagt ved traktat, hvorved Belgien afstod den østlige del af
provinsen Limburg.

Nederlandene undslap 1. verdenskrig, men blev besat under 2. verdenskrig og
nederlændere oplevede voldsom hungersnød i det sidste krigsår. Efter krigen var
landet medstifter til Beneluxunionen og den Europæiske Union. I 1953 blev landet
truffet af en voldsom oversvømmelse hvor store dele af det sydvestlige
Nederlandene, især provinsen Zeeland, kom til at stå under flere meter havvand
og mange mistede livet.

De Nederlandske Antiller ophørte d.11. oktober 2010 med at eksistere som en
administrativ enhed. Øerne fik fra denne dato ny status indenfor Nederlandene:
Bonaire, Sint Eustatius og Saba udgør herefter en del af selve Nederlandene som
særlige kommuner, mens Curaçao og Sint Maarten nu har opnået status som
selvstændige lande indenfor Kongeriget – samme status som Aruba fik i 1986.

Nederlandene har været et konstitutionelt monarki siden 1815. Før det var det en
republik fra 1581 til 1806 (det var besat af Frankrig mellem 1806 og 1815).

Kong Willem-Alexander af huset Oranje-Nassau har været landets statsoverhoved
siden 2013. De nederlandske regeringer består altid af en koalition, da et
enkelt politisk parti aldrig har haft politisk flertal. Formelt er det kongen,
som udpeger regeringen. I praksis bliver der efter hvert parlamentsvalg dannet
en koalitionsregering efter en periode med forhandlinger imellem partierne, som
kan tage adskillige måneder. Den vælges så efterfølgende officielt af kongen.
Regeringslederen som kaldes "ministerpræsident" eller "premier" er normalt
lederen af det største parti i koalitionen.

Siden 2010 er Mark Rutte ministerpræsident. Han er fra VVD (liberalisterne), og
dette parti har en koalition sammen med CDA (kristendemokraterne). Desuden er
PVV (Frihedspartiet) støtteparti for regeringen i parlamentet. Ruttes forgænger
som ministerpræsident var Jan Peter Balkenende fra CDA, der havde været
ministerpræsident siden 2002.

Parlamentet består af to huse. Der er 150 medlemmer i underhuset (Tweede Kamer)
som vælges hvert fjerde år i direkte valg. Der er 75 medlemmer i det mindre
vigtige overhus (Eerste Kamer) som vælges indirekte af tolv provinsparlamenter.
De to kamre kaldes samlet for Staten-Generaal. Provinsernes parlamenter vælges
ligesom underhuset hvert fjerde år ved direkte valg.

Provinserne Noord-Holland, Zuid-Holland, Zeeland, Friesland og Groningen er
meget flade landområder. Omkring halvdelen af landets areal ligger mindre end 1
meter over havet, og 38 % ligger under havniveau. Et omfattende system af diger
beskytter disse områder mod oversvømmelse, og et stort antal pumpestationer
holder grundvandsstanden nede. Store arealer bl.a. hele Flevoland og store dele
af Noord-Holland og Zuid-Holland er inddæmmet og tørlagt hav – disse områder
kaldes poldere. Det højeste punkt, Vaalserberg, ligger i det sydøstlige hjørne
af landet og er 321 m over havet.

Landet deles i tre hovedområder af floderne Rhinen (Rijn), Waal og Maas.
Floderne danner både naturlige, kulturelle og dialektale grænser.

Den dominerende vindretning er sydvest, hvilket giver et moderat kystklima med
kølige somre og milde vintre.

I dag er landet verdens 16. største økonomi, og er blandt andet hovedsæde for en
række store, internationale koncerner, herunder ikke mindst Royal Dutch Shell,
Vitol, ING Group og Philips. Økonomien voksede især i 1990'erne, men landet har
ligesom de fleste europæiske lande været hårdt ramt af den økonomiske krise, der
for alvor satte ind i 2008. Selvom er arbejdsløsheden fortsat er relativt lav,
har man blandt siden 2011 oplevet en negativ vækst i økonomien. Det skyldes
blandt andet en vigende indenlandsk efterspørgsel som følge af større
boligudgifter i kølvandet på bankernes økonomiske udfordringer.

For at holde lønningerne nede, og dermed bevare konkurrenceevnen, afholdes der
løbende trepartsforhandlinger i Sociaal Economische Raad mellem regering,
arbejdsgivere og arbejdstagere.

Derudover har Holland en klynge knyttet til det maritime område, især shipping,
hvor man er blandt verdens førende. Den hænger ikke mindst sammen med havnen i
Rotterdam, der er Europas største.

I den østlige del af landet er der ligeledes en klynge koncentreret omkring IT
og produktion af halvledere.

Derudover er Holland en stor energiproducent, som følge af landets andel i
energiforekomsterne i Nordsøen. Det gælder ikke mindst indenfor naturgas, hvor
landet er Europas næststørste gasproducent, med ca. 30 % af produktionen
indenfor EU. Hollænderne selv bruger ca. to tredjedele af produktionen og
eksporterer resten. Det gør dem til den 5. største eksportør af naturgas.
Infrastrukturen omkring varme og madlavning er således bygget op omkring
naturgas som den primære energikilde.

Provinserne består af i alt 388 kommuner (gemeenten) per 1. januar 2017. Den
nyeste kommune er Meierijstad. Derudover er landet inddelt i 24
vandadministrationer (waterschappen) (1. januar 2014), hvis grænser ikke svarer
til provins- eller kommunegrænserne.

Blandt særlige specialiteter er sirupsvaflerne stroopvaffel og cremebollen
puddingbroodje. Desuden har landet et mejeriprodukt a la yoghurt kaldet vla.
Landet er desuden er Holland et af de få stedet i verden, udover Norden, hvor
saltlakrids er udbredt, ligesom sauerkraut spises. Landet har tradition for
pandekager, både søde til dessert men også madpandekager med eksempelvis bacon,
skinke, grøntsager eller ost. Der fremstilles flere berømte oste, heriblandt
gouda fra byen af samme navn, Leydenost der indeholder kommen og er produceret i
området omkring Leiden samt edam fra byen af samme navn. Beemsterost (fra
Beemster) og Leerdammer er andre hollandske oste fra Zaan-området i
Noord-Holland.

De mest berømte nederlandske forfattere er Joost van den Vondel, Multatuli,
Harry Mulisch og Gerard Reve. Romanen Opdagelsen af himlen af Harry Mulisch
anses for at være den bedste nederlandske roman til alle tider. Den mest berømte
nederlandske børnebogforfatter er Annie M. G. Schmidt.

I et nederlandsk pas står på estisk, rumænsk, slovakisk og ungarsk stadigvæk
noget der svarer til ’Kongeriget Holland’, men det skal fra 2011 erstattes af
noget, der svarer til det korrekte ’Kongeriget Nederlandene’. Sådan er landets
officielle navn på dansk og sådan står det i et nederlandsk pas. På nederlandsk
hedder det Koninkrijk der Nederlanden.

Det nederlandske senat, Generalstaternes Førstekammer, har i december 2010
enstemmigt vedtaget at den fejlagtige betegnelse ’Holland’ fra 2011 ikke må
bruges mere i et officielt dokument som et pas. På estisk kommer det for
eksempel til at hedde Madalmaade Kuningriik i stedet for Holandi Kuningriik og
på ungarsk Németalföldi Királyság i stedet for Holland Királyság



https://da.wikipedia.org/wiki/Marmaray

Marmaray er navnet på en ny jernbaneforbindelse mellem Europa og Asien gennem
Istanbul. Projektet var planlagt til at være færdig i 2009, men åbnede først 29.
oktober 2013. Navnet er en sammensætning af Marmarahavet og ray (tyrkisk for
«spor»).

Forbindelsen er bygget som en tunnel fra Yenikapı i den europæiske del af
Istanbul til Söğütlüçeșme på den asiatiske side. Under Bosporusstrædet bygges
forbindelsen som en 1,4 km lang sænketunnel som på det dybeste punkt vil ligge
på 55 m. Som en del af projektet er der bygget to underjordiske stationer ved
Sirkeci og Üsküdar, og ved Yenikapı bliver der overgang til det nye
t-banenettet.

Marmaray betyder samtidig en opgradering af hele Istanbuls jernbanenet på 76 km
mellem Gebze og Halkali. Togene skal kunne køre med en topfart på 100 km/t og en
frekvens på to minutter, dette betyder at kapaciteten øges fra 10 000 til 75 000
passager per time.

Det er ventet at forbindelsen vil revolutioner den øst-vestgående
kollektivtransporten i Istanbul, og at den også vil for stor betydning for
jernbanetransport i Tyrkiet.

Koordinater: 41°01′09″N 28°59′48″Ø﻿ / ﻿41.019283333333°N 28.996697222222°Ø﻿ /
41.019283333333; 28.996697222222



https://da.wikipedia.org/wiki/London

Koordinater: 51°30′26″N 0°7′39″W﻿ / ﻿51.50722°N 0.12750°V﻿ / 51.50722; -0.12750
London er hovedstaden og den største metropolregion i Det Forenede Kongerige
Storbritannien og Nordirland. Byens kerne City of London har omtrent sine
middelalderlige grænser; men sent i 1800-tallet har navnet "London" også
refereret til hele den hovedstad, der har udviklet sig om selve byen. I dag
udgør størstedelen af denne konurbation Londons region og Greater London, med
sin egen valgte borgmester og byråd.

Londons historie går tilbage til romerne. Siden grundlæggelsen for 2.000 år
siden har London været centrum for mange vigtige bevægelser og fænomener som den
engelske renæssance, den industrielle revolution og nygotiske-arkitektur. Derfor
er byen blevet en af de mest populære turistdestinationer i verden og tiltrækker
stadigt flere på grund af sin økonomiske vækst. London har tre
verdensarvssteder: Palace of Westminster, Tower of London og den historiske
bosættelse Greenwich. Byen er en af verdens førende kommercielle, finansmæssige
og kulturelle centre, og dens indflydelse på politik, uddannelse, underholdning,
massemedier, mode og kunst bidrager alle til dens status som en vigtig
verdensby.

London har en officiel befolkning på 9,509.000 pr. midt-2016 inden for grænserne
af Greater London og er en af de største byer i EU målt på befolkning.
Metropolregionen har en befolkning på 15.000.000 millioner. London har en
varieret befolkning målt på både folkeslag, kulturer og religioner, og over 300
forskellige sprog tales inde for byens grænser. Byen er desuden et
internationalt transportknudepunkt med sine fem større lufthavne samt en stor
havn. Byen er det største luftfartscentrum i verden, og Heathrow Lufthavn har
flere passagerer end nogen anden lufthavn i verden.

Med London menes normalt området kendt som Greater London, som både er et
grevskab og en region. Midt inde i dette område ligger City of London, som er
sit eget grevskab, kendt som the City eller the Square Mile. Byen voksede
kraftigt i klunketiden og igen i mellemkrigstiden. I 1940'erne førte først 2.
verdenskrig og derefter lovgivning omkring det grønne bælte til at væksten
ophørte.

Der findes mange mulige definitioner på "London" som postdistriktet,
politidistriktet (Metropolitan Police District), området som har
London-retningsnummer og Londons pendlerbælte. De har sjældent lappet over.
Omkring 40 % af Greater London dækkes af Londons postområder. Området med
London-retningsnummer dækker et omtrent lige stort område som Greater London,
men grænserne afviger noget. En definition, som er blevet taget i brug i mange
sammenhænge, er området indenfor ringvejen M25, og grænsen for Greater London er
nogle steder blevet flyttet for at tilpasse den til vejen.

Byens nominelle centrum er ved Charing Cross, lige ved Trafalgar Square, på
omkring 51°30′29″N, 00°07′29″W.

Hele det urbane område kaldes ofte for en city ud fra en geografisk definition.
Administrativt og formelt er dette ikke korrekt; Greater London er en region som
blandt andet omfatter to cities, City of London og City of Westminster, flere
towns (byer af lavere status), og andre områder.

Londons status som Storbritanniens hovedstad er aldrig godkendt skriftlig men
tilhører den uskrevne, sædvanebestemte del af Storbritanniens konstitution pga.,
at monarken flyttede fra den tidligere hovedstad Winchester til London; i
middelalderen var hovedstaden den by, monarken boede i.

Da romerne kom til de britiske øer, var "London" en lille landsby i
trinovanternes område. Byen regnes gerne som grundlagt af romerne ca. år 50
e.Kr., med navnet Londinium. I 61 blev byen brændt ned af icenerne, men den blev
hurtigt genopbygget. Den ældste del af byen lå nord for Themsen i dagens City of
London. Byen blev tidligt i det 2. århundrede hovedstad for provinsen
Britannien.

Fra 800-tallet og de næste århundreder blev byen gentagne gange hærget af danske
og norske vikinger. I 846-848 var London under vikingernes kontrol. Den sidste
invasion fandt sted i 1066, da Vilhelm Erobreren vandt slaget ved Hastings og
overtog magten.

I 1078 blev Tower of London påbegyndt. I 1100-tallet blev Westminster sæde for
regeringen og senere for parlamentet. Tower of London er Englands bedst bevarede
middelalderfæstning. Den centrale del af fæstningen, The White Tower, stod
færdig i 1097. The White Tower har op gennem årene været kongebolig, fængsel,
våbenlager og opbevaringssted for kronjuvelerne.

I 1665 blev byen ramt af pest, og 70.000 mennesker døde. Året efter ramte den
store bybrand London, og kun en femtedel af byen stod tilbage. Over 13.000 huse
og 84 kirker var brændt ned.

I slutningen af 1800-tallet var London verdens største by. Som center for Det
Britiske Imperium var den verdens ledende handels-, industri-, finans- og
havneby.

Gennem det 19. og den tidlige halvdel af det 20. århundrede havde londonerne
anvendt kul til opvarmning, hvilket gav megen røg. Kombineret med klimatiske
forhold forårsagede det en karakteristisk smog, og London var kendt for sin
typiske "London-tåge", også kendt som "ærtesuppen". Af den grund blev London
nogle gange kaldt "The Smoke" (Røgen). I 1952 kulminerede problemerne i, hvad
der blev kaldt den store smogkatastrofe, der varede i fem dage og dræbte over
4.000 mennesker. Af den grund blev "ren luft-loven" (Clean Air Act) vedtaget med
krav om, at der blev oprettet røgfrie områder, hvor udelukkende "røgfrit"
brændsel blev anvendt (på den tid brugte de fleste husholdninger åben ild);
loven var effektiv, om end øgenavnet The Smoke stadig anvendes sarkastisk om
byen.

Under 2. verdenskrig blev London hårdt ramt af tysk bombning. Store områder blev
lagt i grus; både industri, offentlige bygninger og boligområder blev ramt under
Blitzen, da London og andre britiske byer blev bombet 57 nætter i træk. Med
skiftende intensitet varede bomberaidene helt til krigens slutfase. De har
bidraget meget til at forme dagens London. Tæt befolkede slumområder i det
østlige London blev hårdt ramt, og mange af de evakuerede, som havde mistet alt,
fik nye hjem i offentlige boligområder i forstæderne.

I 1965 blev byens område kraftig udvidet ved, at Greater London, som både er
grevskab og region, blev oprettet. Størstedelen af Middlesex og dele af Essex og
Surrey blev da inkluderet i byen.

6. juli 2005 blev et nyt kapitel indledt i Londons historie, idet byen blev
udpeget til de olympiske sommerlege for 2012. Der foregik et stort arbejde med
at planlægge og bygge faciliteter til dette arrangement. London har tidligere
arrangeret OL i 1908 og 1948.

Dagen efter, 7. juli 2005, blev London ramt af det største bombeangreb siden 2.
verdenskrig, hvor 52 mennesker mistede livet og mere end 700 blev såret, da fire
selvmordsbomber sprang i tre undergrundstog og en bus.

Det romerske Londinium omfattede kun et område, som omtrent svarer til City of
London. Det blev omgivet af en bymur, og på romersk vis blev der anlagt et
næsten retvinklet gadenet. Det mest dramatiske i denne periode var nedbrændingen
af byen i 61. Genopbygningen ser ud til at have fulgt omtrent samme mønster. Der
var kun et sted til at krydse Themsen i London: en bro som blev bygget omkring
år 46.

Med romernes tilbagetrækning fra Britannien i begyndelsen af det 5. århundrede,
kom angelsakserne til magten. Hvor hurtigt, forfaldet af den romerske by og
fremvæksten af det angelsaksiske London foregik, er uklart, men det menes, at
gadenettet stadig blev mere uregelmæssigt. Der blev særligt fra 800-tallet
bygget mange kirker i byen. Det er værd at bemærke, at London endnu ikke var
blevet rigets hovedstad. Med bispesædet i Canterbury og Winchester som kongens
sæde var London først og fremmest et handelscentrum på grund af Themsen, og ikke
en magtens by.

Efter normannernes erobring af England i 1066 ændrede det sig. Tower of London
blev et vigtigt, kongeligt slot, og Westminsterpaladset blev sæde for
regeringen. Dermed begyndte en ny fase i udviklingen af byen med flere paladser,
administrationscentre og kraftigere befolkningstilvækst. Denne udvikling foregik
ikke efter nogen plan. De centrale områder af London fik smalle gader og høj
befolkningstæthed. Udviklingen omfattede til en vis grad de ydre dele af dagens
London. Indtil jernbanen kom, var der fortsat en dagsrejse til Watford Gap, som
i dag ligger lige uden for byens grænser. Områderne uden for centrum forblev
derfor stort set landsbyer med nogen spredte byer indtil det 19. århundrede.

Først i 1750 kom en ny bro over Themsen på plads, efter at London Bridge havde
været enerådende siden romersk tid. På andre steder lå robåde som færger langs
flodbredden. Flere broer skulle følge, og byen blev knyttet tættere sammen.

Den næste store udvikling kom i det 19. århundrede, da jernbanen kom. Afstande
betød pludselig mindre, og jernbanelinjer kunne bruges af pendlere. Londons
undergrundsbane åbnede som verdens første i 1863, og selv om rutenettet kun var
en lille del af dagens, betød det, at pendlernes tid var kommet. London begyndte
at sprede sig uden for Middlesex og ind i Surrey, Kent, Essex og Hertfordshire.

Efter 1. verdenskrig kom en ny fase i byens udvikling. I de ydre bydele kom
store boligområder for at fjerne slumområderne på Londons østkant. Enkelte
boligområder blev også anlagt for at give hjem til krigsveteraner. De og andre
blev trukket ind til byen fra andre områder, og London voksede både i areal og
befolkning. Den udvikling blev forstærket efter 2. verdenskrig, da behovet for
genopbygning var stort efter de tyske bombardementer. Der er i det 21.
århundrede få områder inden for Greater Londons grænser, som minder om
landsbyer; indtil 1930'erne var der landbrug, hvor der nu er boligkareer og
indkøbsgader.

I efterkrigstiden kom også de nye byer, byer som blev grundlagt for at aflaste
overbefolkede byer. I 1965 kom Milton Keynes - omkring en times kørsel nord for
London - og en betydelig andel af befolkningen kom fra London. Der kom også
vækst i andre byer i takt med udflytningen fra London. London havde derfor i den
sidste halvdel af det 20. århundrede et fald i befolkningstallet på omkring en
million.

For at bevare byens profil i centrum var det ikke velset at bygge i højden.
Stort pres på ejendomsmarkedet specielt i City har ført til, at der er blevet
lempet på disse restriktioner. Flere skyskrabere er rejst siden 1970'erne, og
der er planer om flere. Der er også udført fornyelsesprojekter flere steder med
det tidligere havneområde London Docklands som et af de mest kendte eksempler.

Greater London dækker et område på 1.579 km², hvilket gør byen til en af verdens
største i areal. Et hovedelement i byens geografi er Themsen, som løber gennem
byen fra sydvest mod øst og er sejlbar på hele forløbet. Thames Valley er en
flad dal afgrænset af åser som Parliament Hill, Addington Hills og Primrose
Hill. Eftersom der ikke findes nogen naturlige begrænsninger for byens vækst ud
fra det historiske centrum, har den beholdt en praktisk talt cirkulær form.

Themsen var engang langt bredere og dybere og løb gennem et moselandskab. Gennem
omfattende bygning af diger er den blevet smallere. Mange af de mindre floder,
som løber ud i Themsen i London, er lagt i rør. Themsen er en tidevandsflod, og
byen er derfor sårbar for oversvømmelser. På grund af en sænkning af landskabet
– Storbritannien stiger i nord og synker i syd – er denne fare blevet større med
tiden. I 1974 begyndte opførelsen af Thames Barrier ved Woolwich for at
kontrollere vandstanden. Det antages, at der kan blive behov for endnu en
dæmning længere nede i floden i nær fremtid. Themsen krydses af en række
tunneler og broer som London Bridge.

Nulmeridianen, som længdegraderne regnes ud fra, går gennem Greenwich i London.
Siden 1884 har det været udgangspunkt for al fastsættelse af
længdegradspositioner.

London har et tempereret klima med regelmæssig, let regn gennem hele året. Juli
er den varmeste måned, med gennemsnitstemperatur ved Greenwich på 13,6 °C til
22,8 °C. Den koldeste måned er januar, med gennemsnitlig 2,4 °C til 7,9 °C.
Gennemsnitlig årlig nedbør er 583,6 mm, og februar er normalt den tørreste
måned. Sne er unormal i selve London, selv om der regelmæssigt er sne omkring
byen Det skyldes, at den ekstra varme, storbyen genererer, gør byen omkring 5 °C
varmere end omkringliggende områder om vinteren.

London var blandt de ti største byer i Europa, da folketallet passerede 100.000
i slutningen af 1500-tallet. I 1750 var tallet næsten 700.000, og London havde
passeret Paris. Med 960.000 mennesker i 1800 var London verdens største by, i et
Europa med kun 23 byer med mere end 100.000 indbyggere. Byen forblev den mest
folkerige indtil 1925, da den blev passeret af New York. Det højeste
registrerede folketal var 8.615.245 i 1939. Da genopbygningen startede efter 2.
verdenskrig, kom befolkningstallet ikke op på førkrigsniveau, blandt andet fordi
mange valgte at bosætte sig i forstæder og nye byer.

I 2005 beregnede man antallet af indbyggere i Greater London til 7.517.700.
Tager man hele det urbane område med efter en byområdedefinition, bliver tallet
8.278.251 ved folketællingen i 2001. Tager man hele Londons pendlerbælte, et
udvidet storbyområde, med, bliver tallet mellem tolv og femten millioner
afhængig af, hvordan det defineres. London er verdens femtende største by både
efter befolkning inden for officielle grænser og befolkning inden for det urbane
område.

Regionen dækker 1.579 km², hvilket giver en befolkningstæthed på 4.761 pr. km².
Dette er mere end ti gange så højt som nogen anden britisk region.

Ifølge tal fra Office for National Statistics inkluderede befolkningen 2.288.000
udenlandsfødte i 2006, det vil sige 31 %. Dette tal var steget fra 1.630.000 i
1997.

Tabellen til højre viser befolkningen inddelt efter fødeland, med de lande som
er hyppigst forekommende. Tabellen opgiver kun fødeland, ikke etnicitet eller
statsborgerskab. En vis andel af dem, som er opgivet som født udenfor
Storbritannien, er børn af britiske borgere, fx britiske soldater som gjorde
tjeneste i Tyskland. Ligeledes omfatter tallet for Storbritannien børn af
udenlandske borgere. Skotter og walisere udgør tilsammen omkring 200.000 blandt
de britiskfødte.

London er en af de mest multikulturelle byer i den industrialiserede verden,
idet der tales mere end 300 sprog blandt mere end 50 etniske grupper med over
10.000 personer. Mange af grupperne har samlet sig i hver sin bydel, hvor deres
tilstedeværelse er synlig i blandt andet udvalget af butikker og spisesteder.

Denne fordeling er baseret på befolkningens egne svar under folketællingen,
noget som åbner for uklare definitioner, men da antallet af svar er meget højt,
må det antages, at det giver et statistisk set rigtigt billede af
befolkningssammensætningen.

London har traditionelt været domineret af kristendom og har et stort antal
kirker; der er specielt tæt mellem kirkerne i City of London. Den anglikanske
kirke har to katedraler, Saint Paul's Cathedral og Southwark Cathedral.
Ærkebiskoppen af Canterbury har sit sæde i Canterbury i Kent, men hans
officielle residens er Lambeth Palace i London. Westminster Abbey er formelt set
et kongeligt kapel, men fungerer som en "tredje katedral" for den anglikanske
kirke. Den katolske kirke har også to katedraler i byen, Westminster Cathedral
og St. Georgs katedral. De fleste kristne er det først og fremmest af navn, og
tallene for deltagelse i gudstjenester er lavere end i andre dele af landet. De
fleste kristne samfund er repræsenteret i London.

London har også betydelige indslag af islam, hinduisme, sikhisme og jødedom.
Særligt bydelene Tower Hamlets og Newham har stor andel muslimer, og den største
moske er Baitul Futuh i Merton. Hinduerne er særligt synlige i Harrow og Brent,
og i sidstnævnte bydel finder man Neasden Temple, et af de største hinduistiske
templer i Europa. Sikherne er mere spredt men findes særligt i østlige og
vestlige bydele. Et af de største sikhtempler udenfor Indien ligger i London.
Størstedelen af Storbritanniens jøder bor i London, og der er større jødiske
samfund i Stamford Hill (som regnes som et af de mest ortodokse jødiske områder
udenfor New York og Israel), St John's Wood, Golders Green og Edgware.

London regnes blandt verdens økonomiske "kommandocentre" sammen med New York og
Tokyo.

Byen er den by i Europa med den største omsætning, og den står for omkring 19
procent af Storbritanniens bruttonationalprodukt, i 2005 219 milliarder pund.
Tager man hele det urbane område med, med omkringliggende byer, var resultatet
345 milliarder pund i 2005, det vil sige omkring 30 procent af BNP i
Storbritannien.

London udviklede sig imod en økonomi primært baseret på tjenesteydelser
tidligere end mange andre europæiske byer. Denne overgang skete særligt i årene
efter 2. verdenskrig. Der er flere faktorer, som har gjort London til et vigtigt
økonomisk center. Som hovedstad for Det Britiske Imperium var der et kontaktnet
over hele verden, som i stor grad er blevet bevaret og udvidet. Traditionelt er
der et godt forhold til USA og mange asiatiske lande. Engelsk er blevet et
lingua franca i international handel, og engelsk kontraktret bliver brugt meget
i international handel. London er også en multikulturel by, hvor udenlandske
erhvervsdrivende kan finde en infrastruktur, de er fortrolige med, og som har et
skatteniveau, som er forholdsvis lavt (specielt for udenlandske selskaber og
organisationer). Lokale og nationale styringsorganer er indstillet på at sætte
erhvervslivets behov højt (specielt i City of London, hvor det er selskaberne,
som vælger medlemmer til City of London Corporation). Ydermere er
kommunikationsinfrastrukturen meget godt udbygget.[Kilde mangler]

Der er fem specielt vigtige forretningsdistrikter i byen: City, Westminster,
Canary Wharf, Camden & Islington og Lambeth & Southwark.

Transporten i London er underlagt borgmesteren. Hans forvaltning har alligevel
begrænset kontrol over økonomiske forhold og ingen kontrol over
jernbanenetværket, bortset fra jernbanelinjerne som udgør London Overground.
Transport for London (TfL) har fået ansvaret for at administrere både
undergrundsbanen, busnettet, taxalicens, Docklands Light Railway, London
Overground og anden offentlig transport i byen.

London har et stort undergrundsbanenet, London Underground. Det er det ældste
undergrundsbanenet i verden, grundlagt i 1863. Det har tolv linjer og bliver
stadig udvidet. Der er dagligt mere end tre millioner rejsende i netværket,
hvilket giver næsten en milliard passagerer årligt. Undergrundsbanen er specielt
godt udbygget i centrum og i de nordlige bydele, mens man sydover er mere
afhængig af jernbanenettet.

Docklands Light Railway er et metrosystem med små, lette, førerløse togsæt, som
særligt betjener det østlige London.

Jernbanetrafikken er fordelt på fjorten terminalstationer, som er spredt omkring
centrum. Man har siden begyndelsen af 1990'erne arbejdet med en
jernbaneforbindelse, som skal krydse byen fra øst til vest, så at passagererne
slipper for at bruge andre transportmidler mellem stationer. Ud over pendler- og
intercitytog er der også togforbindelse til Frankrig og Belgien med hurtigtoget
Eurostar.

Busnettet er meget omfattende med mere end 700 ruter. Der er på en hverdag over
seks millioner passagerer, og i regnskabsåret, som endte i marts 2005, var der
blevet fragtet 1,79 milliarder buspassagerer i Londonbusserne.

Byen har otte lufthavne, hvoraf de fem største er London City Airport, Stansted,
Luton, Gatwick og den største, London Heathrow Airport, som er en af verdens
travleste lufthavne. De tre mindre flypladser, Ashford, Biggin Hill, Northolt,
har langt mindre trafik. Ashford og Northolt har kun indenrigstrafik, mens de
andre seks er internationale flypladser.

Mens de fleste vælger kollektive tilbud i det centrale London, er det i de ydre
bydele biler, som dominerer. Byen har flere ringveje: en indre ring, som går
omkring centrum, North og South Circular Road i forstæderne og M25 omkring
Greater London. Der var i 1960'erne planer om at forlænge flere motorveje ind i
centrale områder, men man gik bort fra det meste af dette i 1970'erne. I 2003
blev der indført en trafikafgift, Congestion Charge, som skal mindske
personbiltrafikken i centrum.

London består af 32 bydele, hver styret af sit eget valgte bydelsstyre. I
perioden 1986–2000 var det bydelene, som styrede London hver på sit område uden
et fælles bystyre. Der er fortsat et vis lokalt selvstyre i bydelene. Hver bydel
er for eksempel ansvarlig for renovation og en del andre offentlige tjenester.
De er delt i to grupper, indre London og ydre London.

City of London er ikke en bydel på lige linje med de øvrige, men en selvstændig
by beliggende midt i London. City of Westminster har også egen bystatus men
administreres som en almindelig bydel.

Den centrale administration, Greater London Authority, består af borgmesteren og
London Assembly ("Londonforsamlingen"). Den blev indført i 2000.

London har et stort tilbud af højere studier på en række universiteter og
højskoler. Der er omkring 378.000 studerende i byen, og byen er også et centrum
for forskning inden for mange områder. Grundskolesystemet er praktisk talt det
samme som i resten af England med en blanding af offentlige og private skoler.

University of London er med 125.000 studenter det største universitet i Europa
ud fra antal studerende. Det består af tyve kollegier og flere mindre
institutter, som har en høj grad af autonomi, og de studende knyttes direkte til
en af disse mindre enheder. Nogle af dem som Imperial College London og London
School of Economics er regnet til verdens bedste læresteder; blandt andet blev
Imperial nummer ni og LSE som nummer 17 i 2006 af Times Higher Education
Supplement.

Der findes også andre universiteter som Brunel University, City University,
London Metropolitan University, Middlesex University, University of East London,
University of Westminster og London South Bank University. Nogen af dem er meget
gamle, mens andre er højskoler, som i 1992 fik universitetsstatus.

Mange af museerne i London er både turistattraktioner og centrale inden for
forskning. Det gælder ikke mindst Natural History Museum, Royal Botanic Gardens,
Kew, Science Museum, Victoria and Albert Museum og British Museum. British
Library er landets nationalbibliotek og har 150 millioner bind.

London byder på en bred række kulturelle foranstaltninger. I West End ligger
mere end en halv snes teatre, og her spilles alt fra klassisk til moderne.
Blandt andet har Andrew Lloyd Webbers verdensberømte musicals Cats og The
Phantom of the Opera haft uropførelse der.

National Theatre Companys Royal National Theatre i South Bank og Royal
Shakespeare Companys Barbican Arts Centre tilhører de professionelle teater- og
performancecentre. Royal Court Theatre, en af de mest traditionsrige scener i
London, blev genåbnet i februar 2000 efter fire års ombygning.

Royal Opera House i Covent Garden er det mest betydelige britiske operahus. Det
er hjemsted for den Kongelige Opera og den Kongelige Ballet. Den første
teaterbygning på stedet, Theatre Royal (se Patent Theatre), blev lavet efter
planer af Edward Shepherd. Det åbnede den 7. december 1732 med en opførelse af
William Congreves The way of the world. Selvom der allerede fra 1735 blev opført
operaer fx af Händel, forblev bygningens hovedformål at huse skuespil.

Theatre Royal Drury Lane er et teater i West End. Siden midten af 1980'erne har
det været hjemsted for store musicalproduktioner som 42nd Street, Miss Saigon og
My Fair Lady. London Palladium er et af de mest berømte teatre i London. I
1950'erne blev tv-showet 'Sunday Night at the London Palladium' sendt live i
britisk fjernsyn.

Theatre Royal Haymarket (også Haymarket Theatre) er et teater på Haymarket. Den
blev grundlagt i 1720 af John Potter som Little Theatre, som hentydning til det
større King’s Theatre (i dag Her Majesty's Theatre), som ligeledes var
beliggende på Haymarket. Her Majesty's Theatre bliver hovedsageligt benyttet til
musicalopførelser. Siden den 9. oktober 1986 er Phantom of the Opera dagligt
blevet opført.

Globe Theatre på den sydlige side af Themsen er en rekonstruktion af det
friluftsskuespilshus, der påbegyndtes i 1599. Til dette teater skrev William
Shakespeare mange af sine store stykker. Sæsonen går fra maj til september med
produktioner af Shakespeare – både fra hans tid og af moderne forfattere. Et
andet kendt teater er Coliseum Theatre, hvor English National Opera Company har
til huse.

I City of Westminster ligger West End omkring Leicester Square og Piccadilly
Circus. Det er Londons vigtigste underholdningsdistrikt med blandt andet
teatergaden Shaftesbury Avenue og kulturcenteret Covent Garden. London regnes
som en af de største musical- og teaterbyer i verden. I østdistriktet, særligt i
Shoreditch og Hoxton, ligger et underholdningsdistrikt af mindre eksklusiv
karakter. Den to kilometer lange Upper Street i Islington har flere barer og
restauranter end nogen anden gade i Storbritannien.

Oxford Street regnes gerne som Europas travleste indkøbsgade. Den er næsten to
kilomenter og nok verdens længste indkøbsgade. Mere eksklusive butikker er i
Knightsbridge med Harrods som den mest kendte. Der er også en række gademarkeder
som Camden Market, Portobello Road Market og Borough Market.

Den store etniske spændvidde i byens befolkning betyder, at der er mad fra de
fleste af verdens lande. Nogen områder er blevet gastronomiske centre som
Chinatown med mange kinesiske restauranter, Brick Lane med mange bangladeshiske
og Edgware Road med mange libanesiske og arabiske spisesteder. I London er der
også mange indiske restauranter med madtraditioner fra alle dele af Indien.
Mange steder afslører restauranter og butikker hvilke etniske grupper, der
dominerer i området.

Traditionelle engelske puber findes overalt i byen. Flere af dem er kendte og
traditionsrige stedersom Ye Olde Cheshire Cheese, hvor Samuel Johnson var
stamgæst, og Pillars of Hercules, som Charles Dickens nævner i en af sine bøger.

Der er mange festivaler og begivenheder. Karnevallet i Notting Hill er den
caribiske befolknings største fest. I november holdes Lord Mayor's Show, en
flere århundrede gammel ceremoni i forbindelse med udnævnelsen af ny
overborgmester i City of London. Trooping the Colour i juni er en militærparade
med pomp og pragt i forbindelse med monarkens officielle fødselsdag.

London har været scenen i mange litterære værker. Blandt de forfattere, som har
den største forbindelse til byen, er Samuel Pepys, som i sin dagbog blandt andet
giver en øjenvidneskildring af branden i 1666 og Charles Dickens, som beskrev
skyggesiderne i det victorianske London. I James Boswells biografiske Life of
Johnson foregår handlingen i London, og bogen er kilden til et kendt citat om
byen. Samuel Johnson: "Når en mand er træt af London, er han træt af livet; for
i London findes alt, livet kan ønske". Daniel Defoe var også fra London og skrev
i sin Journal of the Plague Year en skønlitterær beretning om pesten i London.
William Shakespeare tilbragte store dele af sit liv i byen ligesom hans
samtidige kollega Ben Jonson. Arthur Conan Doyles romaner om Sherlock Holmes har
sat sig tydelige spor: adressen 221b Baker Street, hvor den fiktive hovedperson
boede, er indrettet som museum.

Den britiske filmindustri har været centreret omkring London med større studier
i Pinewood, Shepperton, Elstree og Leavesden lidt udenfor byen. Mange film har
handling lagt til London. London Film Festival holdes hvert år i oktober.

Der er også en række skoler indenfor teaterkunst, som Central School of Speech
and Drama, London Academy of Music and Dramatic Art og Royal Academy of Dramatic
Art. Mange af de mest kendte britiske skuespillere er uddannet ved en af disse
højskoler.

London er en af verdens musikhovedstæder, både indenfor klassisk musik og
moderne musikformer. Et af verdens fem største musikforlag, EMI, har sit
hovedkvarter i byen.

Der er to store operahuse i London: Royal Opera House og Coliseum Theatre. Royal
Ballet og English National Ballet optræder på Royal Opera House, Sadler's Wells
Theatre og Royal Albert Hall.

De største koncertarenaer indenfor moderne musik er Earls Court Exhibition
Centre og Wembley Arena. Der er også flere kendte, mere intime sale, som Brixton
Academy og Hammersmith Apollo. Området omkring Charing Cross Road er kendt for
at have mange butikker som sælger moderne instrumenter og lydudstyr.

Byen har, som landets største urbane område, været central i udviklingen af
britiske musikstile som drum and bass, UK garage, grime og dubstep.

Ifølge en undersøgelse foretaget blandt 600 internationale DJ'er af DJ Magazine
i 2006 havde London tre af verdens bedste natklubber: Fabric, The End og
Turnmills. I 2007 fik Fabric en andenplads og The End en fjerdeplads. Seks andre
klubber i London var med blandt de femten bedste.

London har stået for værtskabet ved sommer-OL tre gange, i 1908, 1948 og 2012.
London er den eneste by, som har arrangeret OL tre gange. Den var også værtskab
for British Empire Games i 1934.

Den mest populære sport i London er fodbold. Byen har 13 klubber i The Football
League, hvoraf seks i FA Premier League (Arsenal, Chelsea, Watford, West Ham,
Crystal Palace og Tottenham Hotspur, ) og syv i de lavere divisioner Barnet,
Brentford, Charlton Athletic, Queens Park Rangers, Leyton Orient, Millwall og
Fulham). Der er også mange klubber udenfor ligaen.

Fodbold har været spillet i London siden middelalderen; den første dokumentation
for dette er fra 1314, da spillet blev forbudt. I det 16. århundrede skal
Richard Mulcaster, rektor på St Paul's School, have ændret den tidlige
mobfodbold til et reguleret spil med hold og dommere. Londonborgeren Ebenezer
Cobb Morley var i 1863 blandt grundlæggerne af The Football Association og var
en af de første, som foreslog et styrende organ inden for sporten. Han skrev de
første moderne fodboldregler i sit hjem i Barnes.

London har også fire rugbyklubber i Guinness Premiership (London Irish,
Saracens, Wasps og NES Harlequins); reelt er det nu bare Harlequins, som har
hjemmebane i Greater London, mens de andre er flyttet ud. Byen har flere
rugbyhold i lavere ligaer.

Wembley Stadium er den nationale fodboldarena og er også finalebane for FA Cup
og rugbyens Challenge Cup. Twickenham Stadium er den nationale rugbyarena med en
kapacitet på 82.000 tilskuere.

Wimbledon Championships i tennis er et af de mest kendte årlige
sportsarrangementer i London. Andre arrangementer er London Marathon med omkring
35.000 deltagere og Oxford vs. Cambridge Boat Race på Themsen mellem Putney og
Mortlake.



https://da.wikipedia.org/wiki/Tivoli

Københavns Tivoli (indtil 2004: A/S Kjøbenhavns Sommer-Tivoli) er en
forlystelsespark beliggende i centrum af København tæt ved Hovedbanegården og
Strøget. Parken er verdens næstældste af sin slags; kun Dyrehavsbakken er ældre.

Tivoli blev grundlagt af Georg Carstensen i 1843. Dørene blev åbnet den 15.
august. Havens areal er stort set det samme i dag som dengang, men i 1843 lå det
uden for Vesterport. Ingen af Carstensens oprindelige træbygninger er bevaret.

Forlystelsesparken blev stiftet som et aktieselskab, hvor mange af aktionærerne
var de håndværksmestre, der deltog i opbygningen. I dag er Tivoli A/S noteret på
Københavns Fondsbørs. De største aktionærer har siden 2000 været Scandinavian
Tobacco Group ejer 31,8% og dettes moderselskab, Chr. Augustinus Fabrikker, der
ejer yderligere 25,4%. Danske Bank ejer 5,1%, og de sidste 37,7% ejes af ca.
18.000 aktionærer.

Tivoli er den suverænt mest besøgte turistattraktion i Danmark med 3,868 mio.
besøgende i 2009 mod 3,973 mio. i 2008, svarende til en tilbagegang på 2,6%.
Parken er Europas tredjemest besøgte forlystelsespark, kun overgået af
Disneyland Paris og Europa-Park i Tyskland. Ca. 320.000 personer har årskort til
Tivoli. De kvindelige årskorthavere kaldes spøgende abonniner. Omkring 87% af
gæsterne kommer fra Danmark.

Tivoli blev anlagt på voldenes flade forterræn, på Vestervold nær Kalvebod
Strand, hvorfra svenskerne nat til 19.februar 1659 forsøgte at storme København,
iført hvide kapper for ikke at synes mod sneen, gennem en åbning for
vandforsyningen hvor Vandkunsten og Stormgade ligger i dag. Derfra gav den
frosne voldgrav dem adgang til den belejrede by, der dog mødte dem med byger af
sten, bjælker, kogende vand og brændende tjære. Ved daggry havde danskerne kun
mistet 12 mand, de angribende svenskere henved 600. Deres hvide kapper fik
københavnerne til at sige, at det var godt, svenskerne selv havde haft
ligskjorterne med hjemmefra. Men selv om svenskerne måtte trække sig tilbage,
fortsatte de sin belejring af byen i endnu et halvt år, til en dansk-hollandsk
flåde kom til undsætning. – Tivolisøen er en synlig rest af den gamle voldgrav.
Det forlød, at Tivolis grund endnu rummer skeletter af faldne svenskere fra
dengang. Fire svenskere nåede op på voldens brystværn – den forreste blev
stukket ned af Claus Ahlefeldts partisan (= et stikvåben, der var meget brugt
mellem år 1400 og 1700). Våbnet ligger bevaret på Nationalmuseet, mens Ahlefeldt
i 1660 blev udnævnt til øverstkommanderende i Norge.

Da Tivoli åbnede første gang, hed det Kjøbenhavns Tivoli og Vauxhall; opkaldt
efter forlystelsesparkerne Jardin de Tivoli i Paris (der igen havde navnet fra
Tivoli nær Rom) og Vauxhall Gardens i London. Allerede samme år blev navnet
ændret til Kjøbenhavns Sommer-Tivoli, hvilket var havens officielle navn frem
til 2004, hvor navnet blev forkortet til blot Tivoli (ligesom selskabet bag
haven ændrede navn fra Kjøbenhavns Sommer-Tivoli A/S til Tivoli A/S).

Tivoli fik sine første radiobiler i 1926. Rutsjebanen i Tivoli er en af verdens
ældste fungerende trærutsjebaner. Den blev opført i 1914. Tivoli har også en af
verdens højeste karrusel, Himmelskibet, der er 80 meter høj og blev indviet i
2006.

Den 15. august 1943 fejrede Tivoli 100-års fødselsdag og satte dermed
besøgsrekord for en eneste dag, nemlig da 112.802 mennesker gæstede haven.

Tivoli blev d. 25. juni 1944 bombet, ifølge den tysk kontrollerede presse af en
dansk modstandsgruppe. Det var dog ikke tilfældet, det var en tysk
Schalburg-gruppe (terrorgruppe bestående af danske nazister) kaldet
Peter-gruppen, der bombede Tivoli som hævn for en bombning af en dansk
virksomhed, der fremstillede våben til tyskerne. De fleste københavnere vidste
dog godt, at det var en Schalburg-gruppe som stod bag.[Kilde mangler]

Efter bombningerne var Tivoli meget slemt beskadiget. Den oprindelige koncertsal
brændte som følge af bombardementet, og dens efterfølger stod først færdig i
1956.

Tivoli er i nyere tid hyppigt blevet beskyldt for at kommercialisere haven på
upassende vis. Dette fik i 1991 Martin Zerlang til at opfinde ordet
”tivolisering”, brugt første gang i antologien Kulturliv – en håndbog
(Munksgaard, 1991).

Tivolis administrerende direktør har siden 1996 været Lars Liebst. Under Liebsts
ledelse har Tivoli undergået en voldsom udvikling, som har resulteret i mange
diskussioner om Tivolis fremtid og havens betydning som dansk kulturinstitution.

Dette har bl.a. ført til dannelsen af Tivolis Venner, en organisation for
kultur- og arkitekturinteresserede, som ser med bekymring på de senere års
udvikling i retning af et langt mere kommercielt og internationalt strømlinjet
Tivoli, hvor store dele af havens traditionelle elementer må vige for voldsomme
forlystelser og nybyggerier.

Inden for de seneste år er diskussionen for alvor blusset op som følge af
Tivolis – foreløbig kuldsejlede – planer om at nedrive H.C. Andersen Slottet og
erstatte det med et højhushotel, og senest planen om at opføre en 3-etagers
shopping-arkade som erstatning for en stor del af havens nuværende yderside.
Dette projekt formodes at ville have omfattende konsekvenser også for det indre
af haven, navnlig for den del af Tivoli, som befinder sig inden for muren langs
Bernstorffsgade. Det gælder bl.a. Smøgen, Vaffelbageriet og forlystelsen
Galejen.

Der har desuden i nyere tid været en række retssager om, i hvilket omfang Tivoli
A/S' har ret til at forhindre andre erhvervsdrivende i at bruge ordet "tivoli",
som også er en almindelig betegnelse for forlystelser og forlystelsesparker. I
2005 endte en retssag mellem Tivoli A/S og Jacobsens Bakery med en sejr for
småkageproducenten. I 2010 tabte Tivoli A/S en sag mod det norske Thomas Tivoli,
som fik lov til at registrere THOMAS TIVOLI som varemærke for en
forlystelsespark.

Samme år fik Innocent Pictures forbud mod at anvende "Tivoli Night – frække
forlystelser på SexTV.dk" som titel på et erotisk tv-program.. Sagen inspirerede
forfatteren Kenneth Krabat til at skrive og publicere digtet Skat, lad os kneppe
i Tivoli .

Siden 1997 har Tivoli afholdt - et koncertkoncept, der rammer et bredt publikum
hen over sæsonen.

I 2009 fik Tivoli sin egen vindmølle ved Avedøreværket på Avedøre Holme i
Hvidovre. Den er blandt de vindmøller, der leverer strøm til hele haven. Dermed
er Tivoli verdens første forlystelsespark, der baserer sig på vedvarende energi.
Et forsøg på at udstille vindmøllen som kunst i selve haven blev dog meget
negativt modtaget.

Tivoli har traditionelt kun haft åbent fra starten af april til sidst i
september, men siden 1994 har man haft åbent i juleperioden med julemarked og
fem ekstra forlystelser. Siden 2006 har man desuden haft åbent ti dage i
skolernes efterårsferie i forbindelse med halloween med cirka 300.000 gæster.



https://da.wikipedia.org/wiki/Michael_Laudrup

Michael Laudrup (født 15. juni 1964 på Frederiksberg) er en dansk fodboldtræner
og tidligere professionel fodboldspiller, er cheftræner for Al-Rayyan i Qatar
siden oktober 2016 på en toårig kontrakt. Laudrups seneste job var i
Qatar-klubben Lekhwiya, som han førte frem til mesterskabet. Han tiltrådte i
klubben i 2014 og tog afsked i juni 2015.

Han startede sin karriere i Københavns Boldklub og Brøndby IF, før han blev
solgt til Juventus FC i Italien. Fra 1983 til 1985 spillede han i Rom-klubben SS
Lazio, men han er måske bedst kendt for sin tid i de spanske klubber FC
Barcelona og Real Madrid, hvor han vandt fem mesterskaber. Efter Real Madrid
spillede han for Vissel Kobe i Japan, inden han sluttede sin klubkarriere med at
vinde det hollandske mesterskab med Ajax Amsterdam [Kilde mangler].

Umiddelbart var han selvskreven til dét danske landshold, der vandt EM i 1992,
men han havde selv meldt fra til landsholdet pga. spillemæssige uenigheder med
landstræner Richard Møller Nielsen. Michael vendte dog tilbage til landsholdet i
en VM-kvalkamp mod Litauen i 1993, og var med til at vinde Confederations Cup i
1995 [Kilde mangler].

Laudrup spillede 104 landskampe for det danske fodboldlandshold. Det placerer
ham i top 5-gruppen [Kilde mangler]. Han debuterede på sin 18-års fødselsdag i
1982 mod Norge (hvor han scorede i 2-1 nederlaget) og spillede sin sidste
landskamp mod Brasilien i kvartfinalen ved verdensmesterskabet i 1998. Laudrup
scorede 37 mål for landsholdet [Kilde mangler].

Michael Laudrup har i sin karriere vundet det italienske fodboldmesterskab én
gang (1986), det spanske fodboldmesterskab fem gange (1991, 1992, 1993, 1994,
1995) og det hollandske fodboldmesterskab én gang (1998) [Kilde mangler]. Han
har desuden vundet europacuppen for mesterhold (nu UEFA Champions League) i 1992
[Kilde mangler].

To gange har han modtaget prisen som Årets Fodboldspiller i Danmark: i 1982 og
1985 [Kilde mangler]. Han blevet kåret til Årets Træner i Danmark i 2003 og
2005.

I 2004 blev Michael Laudrup udpeget af Pelé til FIFA 100 – en liste over 125 af
de bedste, nulevende spillere. Det skete i forbindelse med FIFA's 100-års
jubilæum [Kilde mangler].

Franz Beckenbauer har udtalt, at Pelé var verdens bedste fodboldspiller i
1960'erne, Johan Cruyff var den bedste i 1970'erne, Diego Maradona var bedst i
1980'erne, og Michael Laudrup var det i 1990'erne [Kilde mangler].

I sommeren 1997 var Laudrup officielt registreret som spiller i den obskure
bosniske klub NK Celik Zenica – i 48 timer. Det var ren proforma. Michael
Laudrup var en route tilbage til Europa efter én sælsom sæson i japanske Vissel
Kobe, og Morten Olsen stod klar med en kontrakt i Ajax Amsterdam. Laudrup var
kontraktløs og kostede kun et såkaldt sign-on-fee på 12 mio. kroner. Ved at lade
sit spillercertifikat ligge to dage i Bosnien, kunne han slippe for hollandsk
skat.

Men konstruktionen var ulovlig, Laudrup fik sit hjem ransaget, selv sagde
Laudrup at han intet vidste "det var alt sammen noget, som klubben tog sig af".
Det hele endte i retssager på kryds og tværs hele vejen til den hollandske
højesteret, hvor Ajax tabte og Laudrup slap for straf, blandt andet fordi han
ikke boede i Holland.

Laudrup var fra 2002 til 2006 cheftræner for Brøndby IF. Efter at have stoppet
som aktiv spiller blev Michael Laudrup af Morten Olsen hentet som hjælpetræner
for det danske fodboldslandshold. Han fungerede i et par år, inden han blev
hentet til sin gamle klub, Brøndby IF. Han var 2002-2006 klubbens cheftræner med
John "Faxe" Jensen som assistent. Med Laudrup som træner vandt klubben
landspokalturneringen to gange samt danmarksmesterskabet i 2005. I juni 2006
valgte han imidlertid selv at sige stop og holde en mindre pause.

Tirsdag den 17. juli 2007 blev han efter længere tids "offentliggørelse" i
pressen officielt præsenteret som ny cheftræner i Madrid-klubben Getafe CF, som
spillede i La Liga. John "Faxe" Jensen fulgte med til klubben, hvor han endnu
engang skulle fungere som assistenttræner. Efter en enkelt sæson valgte
trænerduoen at stoppe i den spanske klub. Getafe nåede i den pågældende sæson
til finalen i den spanske pokalturnering, hvor holdet blev slået 3-1 af
Valencia. I turneringen blev holdet nr. 14. Resultatet i pokalturneringen
tangerede holdets hidtidige bedste resultat.

Den 12. september 2008 blev Laudrup præsenteret som ny cheftræner for den
russiske storklub Spartak Moskva, et job han dog kun havde til 15. april 2009.
Efter en dårlig start på den nye russiske sæson blev han fyret efter at have
tabt en pokalkamp til lokalrivalerne Dynamo Moskva med 3-0.

Den 2. juli 2010 skrev Michael Laudrup under på en to-årig kontrakt med RCD
Mallorca, som han opsagde den 27. september 2011 efter uenighed med RCD
Mallorcas bestyrelse. RCD Mallorca var i maj 2010 erklæret konkurs og var under
administration. Uanset de dårlige økonomiske forhold lykkedes det klubben under
Laudrup at opnå målsætningen om en placering, som opfyldte betingelserne for at
forblive i La Liga. Efter Laudrups afgang blev klubben som følge af de
økonomiske forhold i klubben tvangsnedrykket fra La Liga.

Det blev den 15. juni 2012 offentliggjort, at Laudrup havde skrevet under på en
2-årig kontrakt med Swansea City.

Swansea vandt under Laudrups ledelse deres første og eneste store trofæ
nogensinde, idet klubben slog Bradford City 5–0 i finalen i the Football League
Cup. Kampen blev vundet med den største målmargin nogensinde i denne turnerings
finale. Swansea valgte dog efter en række dårlige resultater i den efterfølgende
sæson, at fyre Laudrup d. 4. februar 2014.[Kilde mangler]

I juli 2014 blev Michael Laudrup ny cheftræner hos Lekhwiya SC i Qatar. Efter en
enkelt sæson, hvor klubben vandt mesterskabet, pokaltitel samt kvalificerede sig
til kvartfinalerne i den asiatiske Champions League, stoppede Laudrup i klubben
i juni 2015 da han ikke kunne blive enig med Lekhwiya SC om vilkårene for en
kontraktforlængelse.

Laudrup blev d. 18. august 2009 ansat af Viasat som medkommentator på Champions
League-dækningen på TV3+. Dagen efter, d. 19. august blev det offentliggjort, at
Michael Laudrup skal være være fodboldekspert til La Liga-dækningen på den
amerikanske TV-station, ESPN.

Michael Laudrup er bror til fodboldspilleren Brian Laudrup og søn af
fodboldspilleren Finn Laudrup samt nevø til fodboldtræneren Ebbe Skovdahl. Han
er gift med norske Siw Retz Laudrup, med hvem han har datteren Rebecca Retz
Laudrup, samt sønnen Andreas Laudrup, der i sommeren 2006 fik debut på
U-17-landsholdet, og som i sommeren 2007 skiftede til Real Madrid samtidig med,
at Michael Laudrup blev ansat som manager i Getafe CF. Desuden har han fra et
tidligere forhold med Tina Thunø sønnen Mads Laudrup, der selv er fodboldspiller
og tidligere har fået kampe for forskellige ungdomslandshold.



https://da.wikipedia.org/wiki/Matador_(tv-serie)

Matador er en dansk tv-serie i 24 afsnit produceret i 1978-1981. Den er
instrueret af Erik Balling efter en idé af Lise Nørgaard, der sammen med Paul
Hammerich, Karen Smith og Jens Louis Petersen skrev manuskriptet, mens tegneren
Arne Ungermann stod for de vignetter, der indleder og afslutter hvert af de 24
afsnit. Seriens musikalske tema er komponeret af Bent Fabricius-Bjerre.

Serien følger livet i en dansk provinsby fra 1929 til 1947. Hovedpersonen Mads
Andersen-Skjern kommer i 1929 som handelsrejsende til den søvnige stationsby
Korsbæk. Han opfatter hurtigt, at byens næringsliv stagnerer og grundlægger en
tøjforretning, der udkonkurrerer byens enerådende Damernes Magasin.

Serien tegner et fint portræt af tiden under 1930'ernes depression og Danmark
under besættelsen. Seeren følger familiernes liv og får samtidig en ganske
præcis beskrivelse af tiden. Inspirationen fra for eksempel den engelske
tv-serie Herskab og tjenestefolk er tydelig, men serien er alligevel meget dansk
i sit udtryk og blev en succes på grund af fine præstationer af en række af
landets bedste skuespillere. Mange af de medvirkende må i dag, mange år senere,
stadig finde sig i at blive identificeret med den rolle, de havde i Matador.

Omkring denne hovedhistorie følger vi livet hos høj og lav i Korsbæk. Der er
grisehandler Oluf Larsen, der bliver Mads Skjerns svigerfar, tjener Boldt, der
på Jernbanerestauranten serverer for stamgæsterne, der ud over grisehandleren
består af kommunisten Lauritz "Røde" Jensen og maleren Frede "Fede" Hansen. Vi
følger tjenestefolkene hos familien Varnæs; den tro kokkepige Laura og den
ambitiøse Agnes, der ender med at eje sin egen virksomhed – og blive ansat hos
Skjern. Der er romancen mellem Kristen Skjern og Elisabeth Friis (Maude Varnæs'
søster), og i alle husene og på tværs af sociale skel og ven- og fjendskaber
aflægger dr. Hansen sine sygebesøg. Hertil en masse roller, der alle har deres
historie.

Historien om to familier i en provinsby var oprindeligt stof til en roman, som
Lise Nørgaard ikke kunne finde tid til at færdiggøre. DR var på udkig efter en
afløser til Huset på Christianshavn, og ved Erik Ballings mellemkomst blev
projektet nævnt for den nye chef for DR's underholdningsafdeling, Poul Ifversen,
der så et potentiale. Der var kun planlagt seks episoder, hvor hver episode
skulle spænde over et årti, men efter at Balling og Ifversen havde læst synopsen
til første episode, mente de, at der var rigeligt stof til seks episoder i den
alene.

Oprindeligt var det planen, at serien skulle have samme forfatterteam som Huset
på Christianshavn, hvilket dog viste sig at være besværligt at gennemføre.
Modsat arketyperne i Huset på Christianshavn udviklede personerne i Matador sig
i seriens løb, og kun Lise Nørgaard havde en klar forestilling om, hvilken
retning serien skulle tage. Det blev derfor et mindre forfatterhold med Lise
Nørgaard som hovedforfatter, der sørgede for, at alle manuskripter var i
overensstemmelse med hendes forestilling om personerne.

Lise Nørgaard voksede op i et grossererhjem i Roskilde, hvor Roskilde Bank har
været hendes inspiration til Varnæs' Korsbæk Bank. Anden inspiration kommer fra
Nørgaards tid som journalistelev og journalist i den sjællandske provins. Som
18-årig journalistelev på Roskilde Dagblad oplevede hun at indtægter fra årlige
basarer, der skulle have været brugt på et opholdsted for "kirtelsvage" børn,
blev brugt på en strandkirke, efter at sommerhusejere ved hendes forældres
strand havde protesteret over at skulle være naboer til opholdsstedet. Denne sag
brugte Lise Nørgaard i ændret form i 16. episode, Lauras store dag, hvor
Korsbæks socialdemokratiske borgmester foreslår en folkepark ved de velstillede
familiers sommerhusområde. Dr. Hansens kronik i Politiken om forurening i
Korsbæk Fjord var inspireret af en kronik af virkelighedens Margrete Glud, der
virkede som kredslæge i Roskilde, da Nørgaard var barn. Glud havde skrevet
kronikken i Politiken om sundhedsfaren i Roskilde Fjord. Matadors replik: "Det
er en dårlig fugl, der tilsviner sine egen rede," som Nørgaard lader rette mod
dr. Hansen, var taget fra responset til Glud fra virkelighedens myndigheder.

Et par personer var direkte inspireret af virkeligheden: Forstanderinden på
Regitzes husholdningsskole er modeleret over forstanderinden på virkelighedens
Sorø Husholdningsskole, hvor Nørgaard gik, da hun var sytten år. Inspirationen
til Varnæs' barneplejeske, frøken Hollenberg ("Av, min arm"), var hentet fra
barnepigen i Nørgaards barndomshjem.

Selve navnet Korsbæk er en sammentrækning af to andre sjællandske provinsbyer:
Korsør og Holbæk. Ved en tredje sjællandsk by, Præstø, ligger halvøen Feddet,
der kan have været inspiration til det samme navn i Matador.

Matador blev produceret af Nordisk Film. Visse udendørs scener blev optaget i
Gedser, Hillerød, Holte og Køge. Således fungerede en privatejet ejendom på
Dronninggårds Allé 80A/B i Holte som Skjern-familiens bolig. Sankt Nicolai Kirke
i Køge blev benyttet som Korsbæks Vor Frue kirke og Gedser Station som Korsbæk
Station. Skævinge Station blev dog også brugt af og til som Korsbæk Station. Ved
Hillerød Politistation optoges scener for Korsbæk rådhus.

De første seks afsnit havde et budget på seks millioner kroner, men budgettet
blev betydeligt overskredet. Den centrale skuespiller Jørgen Buckhøj modtog i
første omgang 240.000 kroner (882.919,- kr. omregnet til 2016 niveau) for sin
samlede indsats i de 24 afsnit.

Temaet til Matador, der spilles ved hver afsnits intro og afslutning, og som
også bruges under afsnittene, er komponeret og spillet af Bent Fabricius-Bjerre.

Derudover bliver flere sange sunget i serien. For eksempel synger figuren "Røde"
den såkaldte Møjdal-vise. Oskar Hansens De tre musikanter er også sunget af
"Røde" i serien. Sammenhængen hvor den forekommer i er anakronistisk da
virkelighedens sang er fra 1939, mens afsnittet skal forestille at foregå i
1935.

Ole Ernst var oprindeligt tiltænkt rollen som Røde, men hans daværende
kontrovers med Danmarks Radio efter en udeblivelse fra tv-optagelser til P.O.
Enquists Tribadernes nat førte til at Balling og Nørgaard valgte den da ukendte
Kurt Ravn til rollen.

Serien fik premiere 11. november 1978 og det sidste afsnit blev vist i 1981.
Efterfølgende er serien genudsendt i 1984, 1989, 1997, 1998, 2006 og 2012/2013.
I alt er serien blevet sendt syv gange på DR.

Mens seerne hurtigt tog serien til sig, var bl.a. Radiorådet utilfreds med den
dyre serie, der kostede en million kr. pr. afsnit. Også internt i DR var der
spændinger, idet Matador var den hidtil største produktion, der blev produceret
eksternt hos Nordisk Film og ikke af DR's egne folk. Seriens fortsættelse udover
de seks afsnit, der blev produceret ad gangen, var derfor usikker, hvilket er
årsagen til, at afsnit 6, 12 og 18 har en afsluttende karakter – forfatterne
vidste simpelthen ikke, om serien skulle fortsætte.

Serien er blevet en dansk klassiker og en af Danmarks Radios største tv-succeser
nogensinde, der bogstaveligt talt lagde gaderne øde. Ved genudsendelsen i 1986
blev et enkelt afsnit set af 3,6 mio. seere, hvilket er det højeste seertal målt
i Danmark nogensinde. Selv ved den sjette genudsendelse i 2006/2007, hvor DR
ikke længere var den eneste danske tv-kanal, trak hvert afsnit stadig over en
million seere. Da serien blev genudsendt i 2012/2013 trak første afsnit 967.000
seere til.

Serien er solgt til en lang række lande og udkom desuden i 2001 på 12 dvd'er,
hvoraf der er solgt over 3 millioner eksemplarer (pr. primo 2011), hvilket gør
det til den bedst sælgende dvd i Danmark.

Som et af 15 værker er Matador i kategorien "film" i Kulturministeriets
Kulturkanon fra 2006. I udvalgets begrundelse hed det at Matador var
"uomgængelig", "den største danske filmfortælling, der til dato er lavet" og "en
unik præstation".

Flere seere er blevet dybt påvirket af serien; det ses af at flere skuespillere
kan berette om møder med kritiske seere. For eksempel oplevede John Martinus,
der spillede nazisten Holger Jørgensen, at blive spyttet på af en mand. Pga. sin
persons utroskab oplevede Holger Juul Hansen at blive overfuset af en kvinde.

Med den store bevågenhed som tv-serien fik var mange seere opmærksomme på fejl,
hvor den fiktive historie refererer forkert til virkelighedens verden. En ofte
fremdraget anakronisme er fra den 16. episode med titlen Lauras store dag, hvor
salmenumrene, der vises i få sekunder under en scene fra Holmens Kirke, er fra
en for moderne version af Den Danske Salmebog. Nørgaard havde selv været
opmærksom på at nye salmebøger var indført, men en tjenstvillig kordegn gjorde
en bjørnetjeneste ved at slå de moderne salmenumre op på kirkens tavle.

Et par diegetiske sange, der indgår i handlingen er også anakronistiske. Foruden
Rødes sang af Oskar Hansens De tre musikanter, så spiller en spilledåse melodien
Edelweiss fra musicalen The Sound of Music, der er fra 1959.

I afsnittet Lauras store dag er skilderhusene på Amalienborg forsynet med
Dronning Margrethes monogram. I serien er Christian X konge.[Kilde mangler]



https://da.wikipedia.org/wiki/Iben_Hjejle

Iben Hjejle (født 22. marts 1971) er en dansk skuespiller. Hun har medvirket i
en række store danske filmsuccesser, såsom Mifunes sidste sang, Blinkende
lygter, Gamle mænd i nye biler, INKA$$O og senest i Klovn - The Movie. Ligeledes
i tv-serier som blandt andet Langt fra Las Vegas, Klovn, Anna Pihl og Dicte.

Hjejles gennembrud kom i 1999 i Søren Kragh-Jacobsens dogmefilm Mifunes sidste
sang, hvor hun spillede den kvindelige hovedrolle som luderen Liva, der flygter
fra sin fortid og møder kærligheden på Lolland. Denne rolle indbragte hende en
"special mention" ved filmfestivalen i Berlin samme år, og en Bodilpris for
bedste kvindelige hovedrolle året efter.

Iben Hjejle dannede fra 2003 til 2011 par med komikeren Casper Christensen –
dette forhold startede da de skulle spille kærester i serien Langt fra Las
Vegas.

Iben Hjejle er født og opvokset i den københavnske bydel Søborg, som datter af
folkeskolelærer Christian Hjejle og gymnasielærer Annelise Kirsten. Hun boede
sammen med sine forældre, indtil hun var ti, hvor forældrene blev skilt. Faderen
flyttede ind til København, og Hjejle blev boende hos sin mor i Søborg, hvor hun
efterfølgende fik en stedfar, to stedsøstre og en lillesøster. I hendes
ungdomsår gik hun på Det frie Gymnasium i en årrække og så var hun blandt andet
også god til sprog, løb, teater og til at spille marimba.

Hendes mor Annelise Kirsten døde i 1998 af brystkræft. I oktober 2001 var Hjejle
sammen med Natasja Crone ambassadører for en landsdækkende brystkræftkampagne.
Ligeledes bidrager hun til Breast Friends, som en en brystkræftkampagne
initieret af medicinalvirksomheden Roche a/s, som med kampagner vil skabe øget
opmærksomhed og kendskab til brystkræft samt indsamle penge til forskning i
forebyggelse og behandling af sygdommen.

Hjejle blev faktisk afvist af teaterskolerne i Aarhus og Odense, men blev i 1992
optaget på Statens Teaterskole i København og afsluttede uddannelsen i 1996. I
1995 debuterede hun i den store kvindelige hovedrolle som Gretchen i Goethes
"Faust" på Betty Nansen Teatret. Sidenhen har hun også haft roller på Det
Kongelige Teater, Det Danske Teater og på Østre Gasværk, blandt andet i
titelrollen som "Donna Juanna" i 1999. Hun filmdebuterede i 1992 i novellefilmen
Nøgen, men hendes egentlige filmrolle var i Niels Arden Oplevs Aalborg-krimi
Portland i 1996, som dog ikke blev en succes og kun endte med at sælge 6.495
biografbilletter. Hendes gennembrud var i dogmefilmen Mifunes sidste sang i
1999, hvor hun spillede luksusluderen Liva på flugt fra en telefonchikanerende
psykopat. Denne rolle indbragte hendes kritikerros – blandt andet "Hædrende
Omtale" ved filmfestivalen i Berlin og en Bodilpris for bedste kvindelige
hovedrolle. Det var også ved filmfestivalen i Berlin, at Hjejle fik rollen som
Laura i Stephen Frears' comedy-drama High Fidelity – dette skete efter at Frears
havde set Mifunes sidste sang og var så begejstret over Hjejles præsentation i
filmen, at han tilbød hende rollen.

Hun fortsatte karrieren i Anders Thomas Jensens action-komedie Blinkende lygter
i 2000, som blev en succes og solgte over 430.000 biografbilletter. I filmen
spillede hun rollen som Torkilds (Søren Pilmark) kæreste Therese. I 2001
spillede hun rollen som Nicole 'Pumpkin' Truchaut i The Emperor's New Clothes
overfor Ian Holm. Filmen blev dog ignoreret af kritikere såvel som publikum, men
blev dog udgivet i Danmark i forbindelse med NatFilm Festivalen i 2002. Hun
medvirkede også i Peter Bays discount-satireserie Løjserne på TV 2 Zulu, hvor
hun i samspil med Martin Brygmann debuterer som »crazykomiker« i vildt
karikerede multiroller. Hun spillede også den svenske dronning Sophie Magdalene
i SVT's succesfulde drama produktion Gustav III:s äktenskap.

I 2002 spillede hun rollen som Mille i Lasse Spang Olsens actionfilm Gamle mænd
i nye biler og i 2003 havde hun rollen som Marie i Søren Kragh-Jacobsens'
komedie Skagerrak. Denne rolle førte til en Robert-normering for Årets
kvindelige hovedrolle, men hun tabte til Birthe Neumanns rolle i Lykkevej. Samme
år blev Dreaming of Julia udgivet, hvor hun spillede overfor den amerikanske
skuespiller Harvey Keitel. Dreaming of Julia omhandler en cubansk historie fra
1950'erne og filmen blev oprindeligt optaget i Den Dominikanske Republik i år
2000, men den røg ind i nogle produktionsmæssige uoverensstemmelser og blev
først udgivet i 2003 – dog ikke i Danmark. Fra 2002 til 2003 spillede hun rollen
som arkitekten Liva Knibbe Eberhardt på TV 2 Zulus sitcom Langt fra Las Vegas.

I 2004 fortsatte samarbejdet med Lasse Spang Olsens to film: Den gode strømer og
INKA$$O – begge med Kim Bodnia i hovedrollen. Fra 2005 til 2009 spillede hun en
version af sig selv i Christensens og Frank Hvams sitcom Klovn og hun havde også
en væsentlig rolle som politibetjenten Mikala i TV 2's dramaserie Anna Pihl. I
2006 spillede hun rollen som Liza i Han, hun og Strindberg og hun havde en
større rolle som Lise i Lars von Triers komedie Direktøren for det hele.

I 2008 indtalte hun rollen som Susanne Mortensen i animationsfilmen Rejsen til
Saturn. Samme år udtalte hun til BT: fået blod på tanden til at gøre en karriere
i udlandet. Først spillede hun overfor Daniel Craig i krigsfilmen Modstand
(originaltitel: Defiance). Filmen blev optaget i Litauen i 2008 og blev udgivet
i de amerikanske biografer samme år. Modstand fik også dansk biografpremiere i
maj 2009 – den blev dog ikke en biografsucces herjemme, men den blev dog den
mest indtjenende film som Hjejle har været med i, da den på verdensplan
indtjente mere end 50 millioner dollars. I 2009 blev dramafilmen Chéri udgivet,
hvor hun spillede rollen som Marie Laure. Filmen var instrueret af den engelske
instruktør Stephen Frears, der også instruerede hende i High Fidelity. I Chéri
spillede Hjejle blandt andet overfor den amerikanske Michelle Pfeiffer.

Hun spillede den roste rolle som journalisten Rikke Lyngvig i Kathrine Windfelds
thriller Flugten i 2009. I filmen bliver hun kidnappet af en terrororganisation
i Afghanistan. Hun havde også den større rolle som Lena Morelle i den irske
overnaturlige drama The Eclipse.

I 2010 blev tv-serien og sitcomet Klovn filmatiseret i Klovn - The Movie, som
blev en af de bedst sælgende danske film i nyere tid – med over 840.000 solgte
biografbilletter. Der er der desuden planlagt en efterfølger med en forventet
udgivelse i 2015. I 2011 medvirkede hun i den danske drama Rosa Morena. Samme år
var hun også til prøve-casting i Hollywood for en eventuel film med Bruce Willis
og Sean Penn, men filmen blev dog aldrig til noget.

I februar 2012 blev det annonceret at Hjejle havde fået den titulære hovedrolle
i TV 2's kriminalserie Dicte, baseret på Elsebeth Egholms bøger. Egholm var ikke
selv involveret i valget af hovedrolleindehaveren, men var meget tilfreds med
valget af Hjejle: "Det er svært at sætte et ansigt på, men jeg har fået et meget
fint indtryk efter at have set prøveafsnittet og synes, hun er supergod. Det var
bare Dicte." Serien fik premiere i januar 2013 og blev fulgt af 1,4 millioner
danske seere. Selvom serien fik en lunken modtagelse af anmelderne, blev Hjejle
rost for hendes præsentation, blandt andet skrev Kristen Bjørnkjær fra Dagbladet
Information at hun var "perfekt i rollen." I marts 2013 offentliggjorde TV 2 at
en ny sæson af Dicte ville komme i 2014.

Iben Hjejle blev den 31. august 1996 gift med docent og trommeslager Emil de
Waal. Sammen fik de sønnen William den 3. november 1998, men året efter blev de
skilt. I 2001 dannede hun kortvarigt par med skuespilleren Lars Kaalund. I 2002
kunne Se og Hør afsløre at Casper Christensen var sin daværende kone Anette
Toftgård utro med Hjejle, efter at de offentliggjorde afslørende billeder af
Christensen, der forlod Iben Hjejles opgang efter at have overnattet der.
Historien viste sig senere at være opdigtet, da Casper og Anette for inden var
blevet separeret. Casper Christensen og Iben blev efterfølgende kærester og var
i en årrække bosiddende i Værløse i Nordsjælland. Parret gik fra hinanden i
2011.

Samme år blev hun kærester med den selvstændige el-installatør Casper Werner
Vulpius, som hun har kendt gennem sin vennekreds i 12 år, og sammen var de
bosiddende på Vesterbro i København. De gik dog fra hinanden i foråret 2013.

Hjejle viste tydeligt sit politiske standpunkt ved Boogie prisen i 2008, hvor
hun efter at have modtaget prisen som "Årets Griner" med Klovn sagde: "Når I
bliver voksne, så husk at spise økologisk og stem langt til venstre for midten".



https://da.wikipedia.org/wiki/Danmarks_regioner

De fem regioner er folkevalgte administrative enheder hvis hovedopgaver er
sundhedsvæsenet, regional udvikling og drift af en række sociale institutioner.
Regionerne blev oprettet den 1. januar 2007 i forbindelse med de 13 amters
nedlæggelse, og er en del af Strukturreformen. Den daværende VK-regering indgik
aftale med Dansk Folkeparti om strukturreformen i juni 2004.

Hver region ledes af et 41 medlemmer stort folkevalgt regionsråd, hvis politiske
leder har titel af regionsrådsformand. Regionernes styreform er fleksibelt
forretningsudvalgsstyre, hvilket betyder at forretningsudvalget er det eneste
udvalg, foruden regionsrådet, der kan træffe beslutninger og det eneste faste
udvalg. Forretningsudvalget skal have mindst 11 og højst 19 medlemmer. Der
afholdes regionsrådsvalg samtidig med kommunalvalg. Det første valg til
regionsrådene fandt sted 15. november 2005.

Regionerne dannede 23. marts 2006 interesseorganisationen Danske Regioner.
Danske Regioner varetager regionernes interesser nationalt og internationalt –
sidstnævnte bl.a. via et kontor i EU-hovedstaden Bruxelles.

I modsætning til amterne er regionerne ikke kommuner og har således ikke ret til
at føre våbenskjold.

Regionsgrænserne danner også basis for inddeling i statsforvaltningsregioner og
beskæftigelsesregioner. For beskæftigelsesregionernes hhv. Trafikselskabet
Movias vedkommende udgør Region Hovedstaden og Region Sjælland dog en region
tilsammen – for beskæftigelsesregionens og Trafikselskabet Movias vedkommende
dog uden Bornholms Regionskommune, der ejer trafikselskabet BAT, der bl.a.
tilrettelægger trafikken efter færgernes afgangs- og ankomsttider.

I modsætning til de tidligere amter finansieres opgaverne ikke via en
kombination af skatteudskrivning og bloktilskud, men udelukkende via
bloktilskud.



https://da.wikipedia.org/wiki/Martin_Spelmann

Martin Spelmann (født 21. marts 1987) er dansk fodboldspiller, der spiller i den
danske superligaklub AGF. Han har tidligere spillet i Brøndby IF, AC Horsens og
OB, inden han efter et mindre vellykket ophold i Tyrkiet kom til AGF.

Han fik sit gennembrud i efteråret 2006 for Brøndby IF, efter at Rene
Meulensteen havde overtaget trænerposten i Brøndby. Spelmann havde tidligere
spillet i Rosenhøj. Spelmann kan spille både back og på den defensive midtbane.
Han var efter gennembruddet i Brøndby blevet fast mand på det danske U/21
landshold. Efter en længere periode med skuffende resultater røg Rene
Meulensteen dog snart væk fra trænersædet i Brøndby, og Martin Spelmann mistede
sin startplads i Brøndby under den nye træner Tom Køhlert. Dette skete ikke
øjeblikkeligt, men langsomt og sikkert blev han mere og mere gjort til
marginalspiller i Brøndby IF.

I sin søgen efter fast spilletid skiftede Spelmann derfor til SAS liga-rivalerne
fra AC Horsens i juli måned 2008. Dette viste sig senere at blive et godt skifte
for Martin Spelmann. Han blev omgående gjort til fast mand af træner Kent
Nielsen. Efter et halvt år i AC Horsens kom tidligere assistenttræner i Brøndby,
Henrik Jensen til AC Horsens og valgte også at bruge Spelmann i
startopstillingen. Spelmann og Horsens rykkede ud af Superligaen efter sæsonen
2012/13. Ud røg Henrik Jensen og ind kom Johnny Mølby.

Efter at være rykket i 1. divison med AC Horsens efter sæsonen 2012/13 skiftede
Spelmann i sommeren 2013 til Odense Boldklub på en tre-årig kontrakt.

Den 28. maj 2015 blev det offentliggjort, at Martin Spelman skiftede til den
tyrkiske klub Genclerbirligi. Han skrev under på en 3-årig kontrakt. Opholdet
blev dog aldrig nogen succes.

Den 1. juli 2016 blev det offentliggjort, at Martin Spelman skiftede til danske
AGF, hvor han skrev under på en 3-årig kontrakt.

Spelmann har spillet på alle U-landsholdene og opnåede i alt 33 kampe fra U/16
til U/21. Han blev udtaget til ligalandsholdet i december 2011 og fik to
uofficielle kampe i januar 2016.



https://da.wikipedia.org/wiki/Jorden

Jorden er den tredje planet i solsystemet regnet fra Solen og har den største
diameter, masse og tæthed af jordplaneterne. Jorden benævnes også Verden,
(Jord)kloden og Tellus efter en romersk gudinde eller Terra efter dens latinske
betegnelse.[note 1]

Jorden er et hjemsted for millioner af arter, herunder mennesket. Planeten blev
dannet for 4,54 milliarder år siden, og livet fremkom på dens overflade inden
for den første milliard år. Siden da har Jordens biosfære i betydelig grad
ændret atmosfæren og andre abiotiske betingelser på planeten, så aerobiske
organismer har kunnet udbrede sig. Derved er et ozonlag blevet dannet, som
sammen med Jordens magnetfelt blokerer for skadelig stråling og tillader liv på
landjorden. Jordens fysiske egenskaber, dens geologiske udvikling og dens
kredsløbsbane har således gjort liv muligt i denne lange periode, og betingelser
herfor forventes at vedblive i endnu 500 millioner til 1 milliard år, hvorefter
biosfæren går til grunde som følge af Solens øgede stråling, og livet på Jorden
ophører.

Lithosfæren (Jordens skorpe og den øvre kappe) er opdelt i adskillige stive
segmenter, som kaldes tektoniske plader, der bevæger sig over Jordens overflade
i løbet af mange millioner år. Omkring 71 % af overfladen er dækket af oceaner
af saltvand, mens resten er kontinenter og øer. Flydende vand er nødvendigt for
at opretholde alle kendte former for liv, og det er ikke fundet på overfladen af
nogen anden planet.[note 2][note 3] Jordens indre er stadig aktiv og består af
en tyk og forholdsvis fast kappe, en flydende ydre kerne, som skaber et
magnetfelt, og en fast indre kerne af jern.

Jorden vekselvirker med andre kloder i det ydre rum, herunder Solen og Månen. I
nutiden foretager Jorden et kredsløb om Solen for hver omkring 366,26 gange, den
roterer om sin egen akse. Denne tidsperiode er et siderisk år, som svarer til
365,26 dage i soltid.[note 4] Jordens rotationsakse hælder 23,4° i forhold til
det plan, som er vinkelret på dens omløbsplan, hvilket bevirker
årstidsvariationer på planetens overflade med en periode på et tropisk år
(365,24 dage i soltid). Jordens eneste naturlige måne, Månen, som begyndte at
kredse om den for omkring 4,53 milliarder år siden, fremkalder tidevand i
oceanerne, stabiliserer aksehældningen og nedsætter langsomt planetens rotation.
Et bombardement af kometer i Jordens tidlige historie spillede en rolle for
oceanernes dannelse. Senere forårsagede nedslag af asteroider betydelige
ændringer af omgivelser og betingelser på Jordens overflade.

Planetens mineraler udgør sammen med produkter fra biosfæren ressourcer, som
tillader opretholdelse af en global population af mennesker. Befolkningerne har
grupperet sig i omkring 200 uafhængige og selvstændige stater, som vekselvirker
med hinanden gennem diplomati, rejser, handel og militære aktioner. De
menneskelige kulturer har og har haft mange forskellige syn på planeten,
herunder at den personificerer en guddom, at Jorden er flad samt i moderne tid
et perspektiv på kloden som et globalt sammenhængende miljø, der kræver
indgriben og pasning. Mennesker forlod for første gang planeten i 1961, da Jurij
Gagarin nåede det ydre rum.

Videnskaben har kunnet rekonstruere forløbet af Jordens fortid ret detaljeret.
For omkring 4,54 milliarder år siden (med en usikkerhed på 1 %), blev Jorden og
de øvrige planeter i solsystemet dannet fra en protoplanetarisk skive af støv og
gas, som var tilbage efter Solens dannelse. Materialet samledes til Jorden ved
sammenkitning i en proces, som var afsluttet inden for kun 10–20 millioner år.
Fra smeltet tilstand afkøledes planeten Jordens ydre lag og dannede en fast
skorpe, da vand begyndte at samles i atmosfæren. Månen blev dannet kort tid
efter, hvilket efter den fremherskende teori skete som resultat af et
gigantsammenstød med en klode (kaldet Theia) på størrelse med Mars, dvs. med en
masse på omkring 10 % af Jordens. Meget af denne klodes masse integreredes i
Jorden, men sammenstødet slyngede tilstrækkeligt materiale ud i kredsløb om den
til, at Månen kunne dannes af det.

Udstrømmende gas og vulkansk aktivitet dannede en ur-atmosfære. Oceanerne blev
dannet ved kondensering af vanddamp, yderligere fremmet af is og flydende vand,
som kom med asteroider og større protoplaneter, kometer og trans-neptunske
objekter, der udsatte Jorden for et veritabelt bombardement. I begyndelsen
fandtes næsten intet tørt land, men den samlede landoverflade over havniveau er
til stadighed steget. Som eksempel er arealet af kontinenterne fordoblet i løbet
af de sidste to milliarder år. Mens overfladen omformedes i løbet af hundreder
af millioner år, blev der dannet flere kontinenter, som igen blev brudt op.
Kontinenterne bevægede sig over overfladen og samledes af og til i et
superkontinent. For omkring 750 millioner år siden begyndte det tidligst kendte
superkontinent, Rodinia, at blive brudt op. Kontinenter samledes senere igen og
dannede Pannotia i perioden for 600–540 millioner år siden og endelig Pangæa,
som splittedes for 180 millioner år siden.

Det høje energiniveau i de kemiske processer i begyndelsen af Jordens eksistens
menes at have frembragt et selvreplicerende molekyle for omkring fire milliarder
år siden, og en halv milliard år senere fandtes livets første fælles urforfader.
Udvikling af fotosyntese betød et afgørende fremskridt, idet Solens energi
derved kunne udnyttes direkte af alle livsformer. Syntesen producerede ilt, som
opsamledes i atmosfæren og medførte dannelse af et ozonlag (ozon er en
molekyleform af ilt: O3) i den øvre atmosfære. Optagelse af mindre celler i
større bevirkede udvikling af de komplekse celler, der kaldes eukaryoter.
Rigtige flercellede organismer blev dannet, i takt med at celler i kolonier blev
stadigt mere specialiserede. Hjulpet af ozonlagets absorption af skadelig
ultraviolet stråling koloniserede livet Jordens overflade.

Fra 1960'erne har det været opfattelsen, at udbredt gletsjeraktivitet i æonen
Neoproterozoikum for mellem 750 og 580 millioner år siden dækkede meget af
planeten med is. Hypotesen har fået navnet kæmpesnebolden (engelsk: Snowball
Earth) og er af særlig interesse, fordi den ligger umiddelbart forud for den
Kambriske Eksplosion, hvor flercellede livsformer begyndte at brede sig med stor
hast.

Siden slutningen af den kambriske eksplosion for omkring 535 millioner år siden
er masseuddøen af arter forekommet fem gange. Den sidste skete for 65 millioner
år siden, formentlig udløst af et meteornedslag, da dinosaurerne og andre
dyregrupper fx mange reptiler blev udslettet. Andre dyregrupper blev skånet fx
pattedyr og fugle. I løbet af de sidste 65 millioner år har udviklingen af
pattedyrene resulteret i en stor diversitet, og for adskillige millioner år
siden fik et afrikansk abe-lignende dyr evnen til at gå oprejst. Derved blev det
lettere at bruge værktøj og at samarbejde, hvilket udviklede evnen til at
kommunikere. Det gav mulighed for forbedret ernæring og stimulation, som var
nødvendig for at udvikle en større hjerne. Udvikling af landbrug og senere
civilisation gjorde det muligt for mennesket at beherske Jorden inden for et
kortere tidsrum end nogen anden art har kunnet, hvilket har påvirket både
naturen og mængden af andre livsformer.

For omkring 40 millioner år siden begyndte et mønster med istider, som
intensiveredes i pleistocæn for omkring 3 millioner år siden. Polaregnene har
siden da haft en cyklus af isdække og afsmeltning, som har gentaget sig i
perioder på 40–100.000 år. Den sidste istid sluttede for 10.000 år siden.

Planetens fremtid på lang sigt er tæt knyttet til Solens fremtid. Som følge af
den stadige ophobning af helium fra brintfusionen i Solens kerne tiltager Solens
lysstyrke langsomt. Den vil stige med 10 procent i løbet af de næste
1,1 milliarder år og med 40 % i løbet af de næste 3,5 milliarder år.
Klimamodeller viser, at forøgelsen af den stråling, som når Jorden, vil medføre
store ændringer på planeten, så bl.a. Jordens oceaner vil forsvinde.

Jordens stigende overfladetemperatur vil få det uorganiske CO2-kredsløb til at
accelerere og mindske koncentrationen af kuldioxid til det dødelige niveau for
planter (10 ppm for C4-planter) om 900 millioner år. Manglen på vegetation vil
bevirke tab af ilt i atmosfæren, hvorfor dyrelivet vil uddø i løbet af
yderligere nogle millioner år. Selv om Solen var forblevet uændret og stabil,
ville den fortsatte afkøling af Jordens indre dog stadig have medført tab af
meget af dens atmosfære og oceaner på grund af mindre vulkansk aktivitet. Efter
endnu 1 milliard år vil overfladevand være helt forsvundet, og den
gennemsnitlige, globale temperatur vil nå 70 °C. Jorden forventes på grundlag af
ovenstående at være beboelig i endnu omkring 500 millioner år.

Solen vil som en del af sin udvikling udvide sig til en rød kæmpestjerne om ca.
5 milliarder år. Modeller forudsiger, at den vil øges til 250 gange sin
nuværende størrelse til en radius på omkring 1 AU (ca. 150 millioner km).
Jordens skæbne i den forbindelse er ikke helt klar. Som rød kæmpestjerne vil
Solen i grove træk miste 30 % af sin masse, så uden andre virkninger vil dette
forøge Jordens baneradius til 1,7 AU (ca. 250 millioner km), når stjernen når
sin maksimale radius. Derved ville planeten undgå at blive opslugt af den store
Sols tynde ydre atmosfære, omend det meste – og formentlig alt – liv på den vil
være tilintetgjort af solens stærke stråling. Et nyligt studium viser
imidlertid, at Jordens omløb alligevel vil bryde sammen som følge af
tidevandsvirkninger fra Solen, hvorved den vil falde ind i dennes atmosfære og
gå til grunde.

Jorden er en jordplanet, hvilket betyder, at den er et klippefyldt legeme i
modsætning til en gasplanet som Jupiter. Den er den største af de fire
jordplaneter i solsystemet, både efter størrelse og masse. Af disse fire
planeter har Jorden også den højeste tæthed, den største gravitation ved
overfladen, det stærkeste magnetfelt og den hurtigste rotation. Det er ligeledes
den eneste jordplanet med aktiv pladetektonik.

Jordens form er meget tæt på at være en fladtrykt sfæroide – en afrundet form
med en lille udbuling omkring ækvator – omend den præcise form (geoiden) afviger
derfra med op til 100 meter. Den gennemsnitlige diameter af den sfæroide, der
benyttes som reference, er omkring 12.742 km. Mere tilnærmet er længden
40.000 km/π, fordi meteren oprindelig var defineret som 1/10.000.000 af
afstanden fra ækvator til Nordpolen på en linje gennem Paris.

Det er Jordens rotation, som skaber udbulingen ved ækvator, og diameteren her er
43 km større end diameteren fra pol til pol. De største lokale afvigelser i
Jordens klippefyldte overflade er Mount Everest (8.848 m over det lokale
havniveau) og Marianergraven (10.911 m under det lokale havniveau). I forhold
til en perfekt ellipsoide har Jorden derfor en tolerance på omkring 1:584 eller
0,17 % (altså mindre end den tolerance på 0,22 %, som er tilladt for
billardballer). Som følge af udbulingen er det landskabstræk, som er længst væk
fra Jordens centrum faktisk Mount Chimborazo i Ecuador.

Jordens masse er tilnærmelsesvis 5,98×1024 kg. Den består fortrinsvis af jern
(32,1 %), ilt (30,1 %), silicium (15,1 %), magnesium (13,9 %), svovl (2,9 %),
nikkel (1,8 %), calcium (1,5 %) og aluminium (1,4 %) og 1,2 % er små mængder af
andre grundstoffer. På grund af stoffers tendens til at samle sig efter
massefylde menes kerneområdet at bestå overvejende af jern (88,8 %) iblandet små
mængder nikkel (5,8 %), svovl (4,5 %) og mindre end 1 % andre stoffer.

Geokemikeren F.W. Clarke beregnede, at lidt over 47% af Jordens skorpe består af
ilt. Næsten alle de almindelige klipper i skorpen er oxider. Salte af klor,
svovl og fluor er de eneste vigtige undtagelser herfra, og deres samlede mængde
i klipper er sædvanligvis langt under 1 %. De vigtigste oxider er salte af
silicium, aluminium, jern, kalcium, magnesium, kalium og natrium.
Iltforbindelsen siliciumdioxid virker primært som en syre, der danner silikater,
og alle de almindeligste mineraler i størknede klipper er af disse typer. Ud fra
analyse af 1.672 forskellige klipper beregnede Clarke, at 99,22 % af dem bestod
af 11 oxider (se tabellen til højre). Alle andre bestanddele optræder derfor i
særdeles små mængder.

Jordens indre er, som det også er tilfældet for de andre jordlignende planeter,
opdelt i lag med forskellige kemiske og rheologiske egenskaber. Jorden har en
silikatholdig og fast skorpe yderst, derpå en viskøs kappe, en flydende ydre
kerne (med mindre viskositet end kappen) og en fast indre kerne. Skorpens nedre
grænse er defineret af Mohorovičić-diskontinuiteten (Moho), og dens tykkelse
varierer fra et gennemsnit på seks km under oceanerne til 30–50 km under
kontinenterne. Den indre kerne roterer muligvis med lidt højere vinkelhastighed
end planeten i øvrigt og når derved fra 0,1-0,5° længere frem pr. år.

Varmen i planetens indre produceres formentlig ved radioaktivt henfald af
isotoperne kalium-40, uran-238 og thorium-232. Alle disse har halveringstider på
mere end en milliard år. I centrum kan temperaturen være op til 7.000 K og
trykket nå 360 GPa. En del af kernens varmeenergi transporteres op mod skorpen
ved såkaldte smelter, en form for konvektion, hvor klippemateriale med højere
temperatur stiger op. Disse smelter kan danne hot spots og plateaubasalter.

Ifølge teorien om kontinentaldrift er der to lag i den yderste del af Jordens
indre: lithosfæren, bestående af skorpen og den størknede del af kappen, og
under den asthenosfæren. Den sidstnævnte opfører sig som stærkt ophedet
materiale, som er i en halvtflydende, plastisk (duktil) tilstand.

Lithosfæren flyder på asthenosfæren og er brudt op i, hvad der kaldes tektoniske
plader. Disse er stive segmenter, som bevæger sig i forhold til hinanden ved en
af følgende tre typer pladegrænser: destruktive, konstruktive og transforme. Den
transforme pladegrænse optræder, hvor to plader bevæger sig sidelæns i forhold
til hinanden, hvorved der dannes en geologisk brudlinje. Jordskælv, vulkansk
aktivitet, bjergdannelse og dannelse af gravsænkninger i oceaner kan forekomme
langs pladegrænserne.

Blandt de mindre plader er den Arabiske Plade, Den Caribiske Plade, Nazcapladen
ud for Sydamerikas vestkyst og Scotiapladen i det sydlige Atlanterhav. Den
Australske Plade sluttede sig sammen med den Indiske Plade og dannede den
Indo-Australske Plade for mellem 50 og 55 millioner år siden. De plader, som
bevæger sig hurtigst, er oceanpladerne, hvoraf Cocospladen flytter sig med en
hastighed på 75 mm/år og Stillehavspladen med 52–69 mm/år. Som den anden
yderlighed bevæger den Eurasiske Plade sig langsomst, idet dens typiske
hastighed er på omkring 21 mm/år.

Jordens terræn udviser stor variation. Omkring 70,8 % af overfladen er dækket af
vand, og meget af kontinentalsoklen ligger under havniveau. Overfladen under
vandet omfatter bjergkæder, herunder et verdensomspændende system af oceanrygge,
undersøiske vulkaner oceangrave, undersøiske kløfter, oceanplateauer og
dybhavssletter. De 29,2 %, som ikke er dækket af vand, består af bjerge,
ørkener, sletter, plateauer og andre landskabsformer.

Planetens overflade omformes i løbet af geologiske tidsperioder som følge af
tektonik- og erosionspåvirkninger. De overfladeformationer, som opbygges eller
deformeres ved pladetektonik, udsættes for uophørlig forvitring ved nedbør,
temperaturændringer og kemiske reaktioner. Gletsjere, kystnedbrydning, opbygning
af koralrev og større meteoritnedslag bidrager også til at omforme landskabet.

Efterhånden som de tektoniske plader bevæger sig over planeten, skydes
oceanbunden ind under dem langs deres rand. Samtidig strømmer materiale fra
kappen op, hvor pladerne fjerner sig fra hinanden langs oceanryggene. Tilsammen
medfører disse processer, at oceanbundens materiale til stadighed fornyes, så
det meste af det er under 100 millioner år gammelt. Den ældste oceanbund findes
i det vestlige Stillehav og anslås til en alder på omkring 200 millioner år. Til
sammenligning er de ældste fossiler, som er fundet på landjorden, omkring 3
milliarder år gamle.

Kontinentalpladerne består af materiale med lavere vægtfylde som f.eks. de
magmatiske bjergarter granit og andesit. Mindre udbredt på kontinenterne er
basalt, der er en tungere bjergart af vulkansk oprindelse, som er den primære
bestanddel af oceanbundspladerne. Sedimentære bjergarter dannes, når aflejringer
ophobes og presses sammen, og næsten 75 % af kontinenternes overflade er dækket
af disse bjergarter, skønt de kun udgør omkring 5 % af skorpen. Den tredje type
bjergart er de metamorfe bjergarter, som dannes ved omdannelse af bjergarter
under højt tryk og/eller høj temperatur uden opsmeltning. De hyppigst
forekommende silikatmineraler på jordoverfladen er kvarts, feldspater,
amfiboler, glimmer, pyroxener og olivin, mens de hyppigst optrædende
karbonatmineraler er kalcit (der er hovedbestanddelen af kalksten), aragonit og
dolomit.

Pedosfæren er landjordens øverste overflade, som består af jord, og hvor der
foregår processer, der fører til jorddannelse. Laget er et bindeled mellem
lithosfæren, atmosfæren, hydrosfæren og biosfæren. Det totale opdyrkede areal
udgør 10,92 % af landjorden inkluderet områder med permanente afgrøder som
plantager, der alene svarer til 1,08 % af landjorden. Tæt på 40 % af landjorden
benyttes til afgrøder og græsning, idet arealstørrelsen er anslået til at være
1,56×107 km² afgrøder og 3,4×107 km² græsningsareal.

Højdeforholdene på Jordens kontinenter varierer fra det laveste punkt på −418 m
ved Det Døde Hav og til en maksimumhøjde på 8.848 m på toppen af Mount Everest
(anslået 2005). Landjordens gennemsnitlige højde over havets overflade er 840 m.

Den store mængde vand på jordoverfladen er et enestående træk, som adskiller den
"blå planet" fra de øvrige i solsystemet. Jordens hydrosfære omfatter først og
fremmest oceanerne, men teknisk set omfatter den alle vandoverflader i verden,
herunder indlandshave, søer, floder og vand i undergrunden ned til en dybde på
2.000 m. Det dybeste sted under vandet er Challengerdybet i Marianergraven i
Stillehavet, som er 10.911,4 m dyb.[note 7] Oceanernes gennemsnitlige dybde er
3.800 m, altså mere end fire gange dybere end kontinenternes gennemsnitlige
højde.

Oceanernes vandmasse udgør omkring 1,35×1018 ton eller omkring 1/4400 af Jordens
totale masse, og deres rumfang udgør 1,386×109 km³. Hvis alt land blev spredt ud
på Jorden i et lige tykt lag, ville vandet dække hele Jorden med en dybde på
over 2,7 km.[note 8] Omkring 97,5 % af vandet er saltvand, og de resterende
2,5 % er ferskvand. Hovedmængden af ferskvandet eller omkring 68,7 % findes på
nuværende tidspunkt i form af is.

Omkring 3,5 % af oceanernes samlede masse består af havsalt. Størstedelen af
dette salt er blevet frigivet ved vulkansk aktivitet eller er trukket ud af
kolde, magmatiske klipper. Oceanerne er også et reservoir for opløste,
atmosfæriske luftarter, der er afgørende for mange livsformers overlevelse i
vandmiljøet. Havvandet udøver en betydelig indvirkning på verdens klima, fordi
det optræder som et stort varmelager. Ændringer i fordelingen af havtemperaturen
kan forårsage betydelige vejrændringer, hvilket f.eks. El Niño-havstrømmen er et
kendt eksempel på.

Det atmosfæriske tryk på Jordens overflade udgør i gennemsnit 101,325 kPa med en
skalahøjde på omkring 8,5 km. Bestanddelene er 78 % kvælstof og 21 % ilt med
mindre mængder vanddamp, kuldioxid og andre luftformige molekyler. Troposfærens
højde varierer med bredden og spænder fra 8 km ved polerne til 17 km ved
ækvator, men med nogen variation på grund af vejr- og årstidsfaktorer.

Jordens biosfære har afgørende ændret dens atmosfære. Den iltfremstillende
fotosyntese udvikledes for 2,7 milliarder år siden, og den deraf følgende
iltkatastrofe dannede den kvælstof-ilt-atmosfære, som findes nu. Ændringen af
atmosfæresammensætningen muliggjorde spredning af aerobe organismer og dannede
desuden ozonlaget, som sammen med Jordens magnetfelt blokerer ultraviolet
solstråling og tillader liv at eksistere på landjorden. Andre atmosfæriske
virkninger af betydning for livet er at transportere vanddamp, at stille nyttige
luftarter til rådighed, at få små meteorer til at brænde op, før de kan slå ned
på overfladen, og at moderere temperaturen. Den sidstnævnte virkning er kendt
som drivhuseffekten: Små mængder af molekyler i atmosfæren indfanger
varmeenergi, som udsendes fra jorden, og hæver derved den gennemsnitlige
temperatur. Kuldioxid, vanddamp, metan og ozon er de vigtigste drivhusgasser i
Jordens atmosfære. Uden denne tilbageholdelse af varme, ville Jordens
gennemsnitlige overfladetemperatur være −18 °C, og liv ville sandsynligvis ikke
findes.

Jordens atmosfære har ingen fast grænse, men bliver stadig tyndere opefter og
forsvinder til sidst helt ved overgangen til det ydre rum. Tre fjerdedele af den
atmosfæriske masse befinder sig inden for de første 11 km fra planetens
overflade. Dette nederste lag kaldes troposfæren. Energi fra Solen opvarmer
dette lag og overfladen under det, hvilket får luften til at udvide sig. Den
opvarmede luftmasse har mindre tæthed og stiger derfor til vejrs og erstattes af
køligere luft med højere tæthed. Resultatet heraf er atmosfærisk cirkulation,
som driver vejret og klimaet ved at omfordele varmeenergi.

De primære atmosfæriske cirkulationsbånd består af passatbæltet i
ækvatorialegnene under 30° bredde og vestenvindsbæltet i de mellemste
breddegrader mellem 30° og 60°. Havstrømme i oceanerne er ligeledes vigtige
faktorer, som påvirker klimaet, særligt den termohaline cirkulation som
transporterer varmeenergi fra ækvatorområdet til polarregionerne.

Vanddamp som opstår ved fordampning fra havoverfladerne transporteres af
cirkulerende systemer i atmosfæren. Når de atmosfæriske betingelser er til stede
for, at varm, fugtig luft stiger til vejrs, vil den indeholdte damp fortættes og
nå jordoverfladen som nedbør. Hovedparten af vandet transporteres tilbage til
områder med lavere højde af flodsystemer og når sædvanligvis tilbage til
oceanerne eller bliver tilbageholdt i søer. Dette vandkredsløb er dels en vital
mekanisme for livets opretholdelse på land, dels en primær faktor i erosionen af
overfladens landskaber over geologiske tidsperioder. Nedbørsmængderne varierer
inden for et bredt interval, der strækker sig fra adskillige meter vand pr.
kvadratmeter pr. år til mindre end en millimeter. Den atmosfæriske cirkulation,
de topologiske landskabstræk og temperaturforskelle er afgørende for, hvor meget
nedbør en egn får i gennemsnit.

Efter breddegrad kan Jorden inddeles i specifikke klimabælter med nogenlunde
samme klima. I rækkefølge fra ækvator til polaregnene er disse det tropiske, det
subtropiske, det tempererede og det polare klimabælte. Klimatyperne kan desuden
opdeles efter temperatur og nedbør, hvor klimazonerne er karakteriseret ved
temmelig ensartede luftmasser. Det almindeligt anvendte Köppens
klimaklassifikationssystem (i en udgave som er modificeret af Wladimir Köppens
elev Rudolph Geiger) omfatter fem brede grupper (fugtigt tropeklima, tørt,
fugtigt tempereret klima, fastlandsklima og koldt polarklima), som yderligere
inddeles i mere specifikke undertyper.

Atmosfæren over troposfæren opdeles sædvanligvis i stratosfæren, mesosfæren og
termosfæren. Hvert af disse lag har en selvstændig temperaturgradient, som
fastlægger ændringen i temperatur med stigende højde. Længere ude overgår den
tynde exosfære i magnetosfæren, hvor Jordens magnetfelt spiller sammen med
solvinden. For livet på Jorden er ozonlaget, som er en del af stratosfæren, og
som delvis beskytter overfladen mod ultraviolet lys, en vigtig komponent.
Kármán-grænsen, der er defineret til at ligge 100 km over Jordens overflade, er
en fastlagt grænse mellem atmosfæren og rummet.

På grund af varmeenergien øges farten af nogle af molekylerne i den yderste del
af Jordens atmosfære så meget, at de kan slippe fri af planetens tyngdekraft.
Som følge heraf sker der et langsomt, men vedvarende, tab af atmosfære til
rummet, og fordi ubundet brint har lav molekylevægt, opnår den lettere
undvigelseshastigheden og forsvinder ud i rummet i større omfang end andre
luftarter. At brint "lækker" ud i rummet er en medvirkende årsag til, at Jordens
tilstand har ændret sig fra at være oprindeligt reducerende og til nu at være
oxiderende. Fotosyntese var en kilde til frit ilt, men tabet af reducerende
stoffer som brint menes at have været en nødvendig forudsætning for, at den
udbredte opsamling af ilt i atmosfæren kunne finde sted.

Brints evne til at undslippe fra Jordens atmosfære kan således have haft
betydning for, hvilken slags liv, som udvikledes på planeten. I den nuværende,
iltrige atmosfære omdannes det meste brint til vand, før det har mulighed for at
undslippe, så hovedparten af brinttabet stammer fra ødelæggelse af metan i
atmosfærens øvre lag.

Jordens magnetfelt har nogenlunde form som en dipol, hvis poler i øjeblikket
ligger i nærheden af de geografiske poler. I henhold til dynamoteorien dannes
feltet i den smeltede, ydre kerne, hvor varmen skaber konvektionbevægelse i
elektrisk ledende stof. Derved genereres elektriske strømme, som igen
frembringer Jordens magnetfelt. Konvektionsbevægelserne i kernen er kaotiske af
natur og skifter af og til retning, hvilket medfører, at der med uregelmæssige
intervaller sker feltændringer, så Jordens magnetiske poler bytter plads. Det
sker i gennemsnit nogle få gange for hver million år, og det seneste skift skete
for omkring 700.000 år siden.

Feltet danner magnetosfæren, som afbøjer partikler i solvinden. Kanten af
chokbølgen i retning mod Solen ligger i en afstand fra Jorden på omkring 13
jordradier. Sammenstødet mellem magnetfeltet og solvinden danner Van
Allen-strålingsbælterne, som er et par koncentriske, torusformede områder med
energirige, ladede partikler. Når denne plasma når Jordens atmosfære ved de
magnetiske poler, danner den nordlys og sydlys.

Jordens rotationsperiode i forhold til Solen – dens gennemsnitlige soldag – er
86.400 sekunder i gennemsnitlig soltid. Hvert af disse sekunder er lidt længere
end et SI-sekund, fordi en soldag på Jorden på grund af tidevandsacceleration nu
er lidt længere, end den var i det 19. århundrede.

Jordens rotationsperiode i forhold til fiksstjernerne, som IERS (International
Earth Rotation and Reference Systems Service) kalder dens stjernedag, er
86.164,098903691 sekunder i gennemsnitlig soltid (UT1), eller 23t 56m
4,098903691s. [note 9] Jordens rotationsperiode i forhold til præcessionen eller
det gennemsnitlige forårsjævndøgn, som lidt misvisende kaldes dens sideriske
dag, er 86.164,09053083288 sekunder i gennemsnitlig soltid (UT1) (23t 56m
4,09053083288s). Den sideriske dag er således omkring 8,4 ms kortere end
stjernedagen. Længden af den gennemsnitlige soldag anført i SI-sekunder kan fås
fra IERS for perioderne 1623–2005 og 1962–2005.

Med undtagelse af meteorer i atmosfæren og satellitter i lavt kredsløb sker den
tilsyneladende bevægelse af himmelegemerne på himlen i retning mod vest med en
fart på 15°/t = 15'/min. Det svarer til Solens eller Månens tilsyneladende
diameter hvert andet minut, idet de to tilsyneladende diametre er af samme
størrelse.

Jorden foretager et kredsløb om Solen i en gennemsnitlig afstand på omkring
150 millioner kilometer for hver 365,2564 gennemsnitlige soldage eller
et siderisk år. Set fra Jorden giver det en østlig bevægelse af Solen i forhold
til stjernerne med en fart på omkring 1°/dag, svarende til en Sol- eller
Månediameter for hver 12 timer. På grund af denne bevægelse tager det i
gennemsnit 24 timer – en soldag – for Jorden at fuldføre en fuld rotation om sin
akse, så Solen igen står på samme meridian. Jordens kredsløbshastighed er i
gennemsnit ca. 30 km/s (108.000 km/t), hvilket er hurtigt nok til at dække
planetens diameter på omkring 12.600 km på syv minutter og afstanden til Månen
(384.000 km) på fire timer.

Månen fuldfører for hver 27,32 dage sammen med Jorden et kredsløb om et fælles
barycentrum (i forhold til stjernerne). Når denne bevægelse kombineres med
Jord-Måne-systemets fælles omkredsning af Solen, er den synodiske måned, fra
nymåne til næste nymåne, 29,53 dage. Set fra himlens nordpol sker såvel Jordens
kredsløb, Månens kredsløb og deres egenrotation i retning mod uret. Jordens
kredsløbsplan og akseplan er ikke sammenfaldende: Jordens har en aksehældning på
omkring 23,5 grader i forhold til den retning, som er vinkelret på dens
kredsløbsplan, og Månens omløbsplan om Jorden hælder omkring 5 grader i forhold
til Jordens kredsløbsplan om Solen. Uden disse hældninger ville der forekomme en
formørkelse hver anden uge, skiftende mellem måneformørkelser og
solformørkelser.

Jordens Hill-sfære, som angiver den maksimale afstand for, at Jordens
tyngdemæssige indflydelse er stærkere end Solens og planeternes, er omkring
1,5 Gm i radius.[note 10] Legemer inden for denne radius omkredser i
almindelighed Jorden, omend de kan løsrive sig ved Solens tyngdemæssige
forstyrrelse.

Jorden befinder sig som det øvrige Solsystem i galaksen Mælkevejen og kredser
omkring 28.000 lysår fra galaksens centrum og omkring 20 lysår over galaksens
ækvatorplan i Orion-spiralarmen.

På grund af Jordens aksehældning varierer den mængde sollys, som når dens
overflade, i løbet af året. Dette bevirker årstidsafhængige ændringer i klimaet,
idet det er sommer på den nordlige halvkugle, når nordpolen peger direkte mod
Solen, og vinter, når polen peger væk fra den. Om sommeren varer dagen længere,
og Solen står højere på himlen. Om vinteren bliver det i almindelighed koldere
og dagene kortere. Over polarkredsene virker ændringen så ekstremt, at der slet
ikke er dagslys i en del af året – der er polarnat. På den sydlige halvkugle er
situation nøjagtigt omvendt, idet sydpolen er orienteret direkte modsat
nordpolen.

Ifølge astronomisk vedtagelse bestemmes de fire årstider af solhvervene – det
sted i Jordens kredsløb, hvor dens akse peger direkte imod eller direkte væk fra
Solen – og jævndøgnene, hvor hældningens retning og retningen mod Solen står
vinkelret på hinanden. Vintersolhverv ligger omkring 21. december,
sommersolhverv nær 21. juni, forårsjævndøgn begynder omkring 20. marts og
efterårsjævndøgn omkring 23. september.

Hældningsvinklen for jordaksen er forholdsvis stabil over lange tidsperioder,
men den er dog underlagt nutation, som er en lille, uregelmæssig bevægelse med
en primær periode på 18,6 år. Jordaksens orientering (hermed tænkes ikke på dens
vinkel) ændres også i tidens løb, idet den ved præcession gennemløber en fuld
cirkel for hver 21.700 år. Præcessionen er grunden til, at der er forskel på et
siderisk år og et tropisk år. Begge bevægelser fremkaldes af, at Solen og Månen
udøver skiftende tiltrækning på Jordens udbuling ved ækvator. Set fra Jorden
bevæger også dens poler sig nogle få meter hen over overfladen. Denne
polbevægelse har flere, cykliske komponenter, som tilsammen medfører
kvasiperiodisk bevægelse. Udover en årlig komponent i denne bevægelse er der en
430-dages cyklus, som kaldes Chandler-perioden, og som skyldes, at Jordens
intertiakse ikke er helt sammenfaldende med dens rotationsakse. Jordens
rotationshastighed varierer desuden og giver anledning til et fænomen, som
kaldes daglængdevariation.

I nutiden befinder Jorden sig omkring 3. januar i periheliet, hvor dens
omløbshastighed er størst og afstanden til Solen mindst, og i apheliet omkring
4. juli. Disse datoer ændrer sig imidlertid i tidens løb på grund af
præcessionen og andre kredsløbsfaktorer, som følger cykliske mønstre kendt som
Milanković-cykler. Forskellen i afstanden mellem Jorden og Solen betyder en
forøgelse på omkring 6,9 %[note 11] af den solenergi, som når Jorden i
perihelium i forhold til aphelium. Da den sydlige halvkugle er nærmest Solen,
når afstanden er mindst, modtager denne halvkugle lidt mere energi fra Solen i
løbet af året end den nordlige. Forskellen er dog mindre betydende i forhold til
den energiændring, som aksehældningen giver anledning til, og meget af
energioverskuddet absorberes af havet, som dækker en større del af den sydlige
halvkugle.

Månen er en forholdsvis stor, jord- og planetlignende måne med en diameter på
omkring en fjerdedel af Jordens. Det er den største måne i solsystemet i forhold
til størrelsen af dens planet (Charon er dog større i forhold til dværgplaneten
Pluto.) Gravitationstiltrækningen mellem Jorden og Månen forårsager tidevand på
Jorden. Den samme virkning på Månen har ført til tidevandslåsning: Dens
rotationsperiode er den samme som den tid, det tager den at fuldføre et kredsløb
om Jorden. Derved vender den altid samme side til planeten. Når Månen kredser om
Jorden, oplyses forskellige dele af dens skive af Solen, hvilket frembringer
Månens faser. Den mørke og lyse del af Månens overflade adskilles af
terminatoren.

På grund af tidevandsvirkningerne fjerner Månen sig fra Jorden med ca. 38 mm om
året. Over millioner af år giver denne lille virkning – og den samtidige
forøgelse af Jordens døgn med omkring 23 mikrosekunder om året – anledning til
en betydelig forskel. Som eksempel var året i den geologiske Devon-periode for
omkring 410 millioner år siden på 400 døgn, der hver varede 21,8 timer.

Månen kan på dramatisk vis have påvirket livets udvikling ved at ændre Jordens
klima. Palæontologiske fund og computersimulationer viser, at Jordens
aksehældning stabiliseres af tidevandsinteraktionen med Månen. Nogle teoretikere
mener, at uden det drejningsmoment, som Solen og planeterne fremkalder på
Jordens ækvatorudbuling, kunne rotationsaksen være kaotisk ustabil og udvise
uforudsigelige ændringer over millioner af år, som det ser ud til at være
tilfældet for Mars. Hvis Jordens rotationsakse skulle nærme sig ekliptikas plan,
ville der optræde ekstreme forskelle på årstiderne med tilhørende ekstremt vejr,
fordi den ene pol ville pege direkte mod Solen om sommeren og direkte væk fra
den om vinteren. Videnskabsmænd, som har studeret virkningen, mener, at dette
kunne udslette alle større dyr og det højere planteliv.

Set fra Jorden er Månen netop langt nok væk til, at dens skive næsten har samme
tilsyneladende størrelse som Solens. Vinkelstørrelsen af disse to himmellegemer
matcher hinanden, fordi Solens diameter er omkring 400 gange større end Månens,
men Solen er også 400 gange længere væk. Derfor optræder totale og delvise
formørkelser på Jorden.

Den mest accepterede teori for Månens opståen, gigantsammenstødshypotesen,
forklarer det ved en kollision mellem en protoplanet (kaldet Theia) og den unge
Jord. Denne hypotese forklarer (blandt andet) den relative mangel på jern og
flygtige grundstoffer på Månen, og at den har næsten samme sammensætning som
Jordens skorpe.

Jorden har desuden mindst to asteroider som ligger nær jordens kredsløbsbane om
solen: 3753 Cruithne og 2002 AA29.

En planet, som opfylder betingelserne for at opretholde liv, kaldes beboelig,
selvom livet ikke er opstået på den. Jorden opfylder disse nødvendige
betingelser, som de ifølge vor nuværende forståelse skal være, herunder at der
findes flydende vand, et miljø hvor komplekse organiske molekyler kan samles
samt tilstrækkelig energi til at opretholde stofskifte. Jordens afstand fra
Solen, dens omløbsbanes excentricitet, rotationshastighed, aksehældning,
geologiske historie, beskyttende atmosfære og magnetfelt er alle faktorer, som
bidrager til de betingelser, som har tilladt liv at opstå og opretholdes på
planeten.

Planetens livsformer siges ofte at danne en "biosfære", som i almindelighed
menes at være begyndt at udvikles for omkring 3,5 milliarder år siden. Jorden er
det eneste sted i universet, hvor liv vides at eksistere. Nogle videnskabsmænd
støtter den hypotese, at Jord-lignende biosfærer kan være sjældne.

Biosfæren opdeles i et antal biomer, som rummer planter og dyr med en vis lighed
(i bred forstand). På land er det fortrinsvis den geografiske bredde og højden
over havniveau, som adskiller biomerne. De biomer, som ligger inden for det
arktiske og antarktiske område eller i stor højde, har forholdsvis sparsomt
plante- og dyreliv, mens omvendt den største artsrigdom findes i ækvatorområdet.

Jorden indeholder ressourcer, som kan udnyttes af mennesket til nyttige formål.
Nogle af disse er ikke-vedvarende ressourcer, som f.eks. mineralske
brændstoffer, som tager flere tusinde år for at gendannes.

Store ophobninger af fossilt brændstof findes i Jordens skorpe, omfattende kul,
olie, naturgas og metanhydrat. Disse lagre benyttes af menneskeheden til både
energiproduktion og som råstof til kemisk produktion. Mineralske malmforekomster
findes i jordskorpen og er dannet ved malmdannelsesprocesser, som hænger sammen
med erosion og pladetektonik. Disse forekomster udgør koncentrerede
udvindingssteder for mange metaller og andre nyttige kemiske forbindelser.

Også Jordens biosfære frembringer produkter, som er af afgørende betydning for
menneskeheden, herunder mad, træ, lægemidler, ilt og mange flere, ligesom den
omfatter processer, der omdanner og recirkulerer organiske affaldsstoffer.
Økosystemet på landjorden er afhængigt af muldjord og ferskvand, mens det
oceaniske økosystem afhænger af opløste næringsstoffer, som er udvasket fra
landjorden. Mennesker lever på landjorden, hvor de benytter byggematerialer til
at skaffe sig husly ved at bygge huse. I 2005 opgjorde FAO arealudnyttelsen af
landjorden som følger:

Store områder er udsat for ekstremt vejr som tropiske orkaner (inklusiv cykloner
eller tyfoner), som kan dominere livsbetingelserne disse steder. Desuden er
mange områder udsat for jordskælv, laviner, tsunamier, vulkanudbrud, tornadoer,
doliner, snestorme, oversvømmelser, tørkeperioder og andre former for
naturfænomener og katastrofer.

Mange lokale områder er udsat for menneskeskabt forurening af luft og vand,
syreregn og giftige forbindelser, tab af vegetation (overgræsning, skovhugst,
ørkendannelse), nedgang i antal vildtlevende dyr, udryddelse af arter, udpining
af dyrket jord, erosion og indtrængen af invaderende arter.

Ifølge videnskabelig konsensus er menneskelig aktivitet forbundet med global
opvarmning på grund af den deraf følgende udledning af kuldioxid. Det
forudsiges, at dette vil medføre ændringer som afsmeltning af gletsjere og
iskapper, mere ekstreme temperatursvingninger, betydelige ændringer i vejret og
forhøjet vandstand i havene.

Kartografi, studiet af og tegningen af landkort og den tilhørende geografi, har
historisk set været de discipliner, som handler om at afbilde Jorden.
Landmåling, der fastlægger steder og afstande, og i mindre grad navigation, der
fastlægger positioner og retninger, er udviklet sideløbende med kartografi og
geografi og har sørget for indsamling og kvantificering af nyttige
informationer.

Jordens befolkning udgør ca. 6.740.000.000 mennesker i november 2008.
Fremskrivninger viser, at verdens befolkning vil udgøre syv milliarder i 2013 og
9,2 milliarder i 2050. Størstedelen af væksten ventes at finde sted i Ulande.
Befolkningstætheden varierer meget fra sted til sted i verden, men de fleste
mennesker lever i Asien. I 2020 ventes 60 % af verdens befolkning at leve i byer
frem for i landdistrikter.

Det anslås, at omkring en ottendedel af Jordens overflade er egnet til beboelse
– tre fjerdedele er dækket af oceaner, og halvdelen af landarealet er enten
ørken (14 %), høje bjerge (27 %), eller andet uhensigtsmæssigt terræn. Den
nordligste beboelse i verden er Alert på Ellesmere Island i Nunavut, Canada (82°
28′ N). Den sydligste er Amundsen-Scott-Sydpolsstationen i Antarktis, beliggende
næsten på Sydpolen (90° S).

Uafhængige og selvstændige nationer gør krav på hele planetens landjord med
undtagelse af dele af Antarktis. I 2007 er der 201 selvstændige stater, hvoraf
192 er medlem af de Forenede Nationer. Yderligere findes der 59 bilande og et
antal autonome regioner, omstridte territorier og andre enheder. Historisk set
har der aldrig været en suveræn regering, som har hersket over hele globen,
omend et antal stater har forsøgt at opnå verdensherredømme uden at lykkes med
det.

FN er en verdensomspændende international organisation, som blev oprettet med
det mål at mægle i uoverensstemmelser mellem nationer og derved undgå væbnede
konflikter. Det er dog ikke en verdensregering, og selvom organisationen er en
mekanisme til udøvelse af international ret, herunder også væbnet indgriben, når
medlemslandene er enige om det, tjener den fortrinsvis som forum for
internationalt diplomati.

I 2004 havde i alt omkring 400 mennesker været uden for Jordens atmosfære, og af
disse havde tolv gået på Månen under Apollo-programmet. Normalt er besætningen
på Den Internationale Rumstation (ISS) de eneste mennesker i rummet, og
mandskabet her udskiftes sædvanligvis hver sjette måned.

Jorden er ofte blevet personificeret som en guddom og oftest som en gudinde. I
mange kulturer fremstilles Moder Jord (latin: Terra Mater) også som en
frugtbarhedsgudinde. Skabelsesmyter i mange religioner beretter om, at Jorden er
skabt af en eller flere guder. En række religiøse grupper, ofte forbundet med
fundamentalistiske grene af protestantismen eller islam, hævder, at udlægningen
af disse skabelsesberetninger fra deres respektive hellige tekster skal tages
for pålydende og burde tages i betragtning eller ligefrem erstatte den
konventionelle videnskabelige fremstilling af Jordens opståen og livets
udvikling. Både fra det videnskabelige samfund og fra andre religiøse grupper
møder sådanne ønsker modstand. Et prominent eksempel herpå er kontroversen om
kreationisme versus evolution.

I fortiden har der været forskellige opfattelser af Jordens form og især en tro
på, at Jorden er flad, men denne opfattelse blev forladt til fordel for den
sfæriske Jord efter forbedrede observationer og jordomsejlinger. Menneskehedens
perspektiv på Jorden har ændret sig som følge af rumalderens mulighed for at
betragte den udefra, og det er blevet almindeligt at se biosfæren fra et globalt
synspunkt, hvilket afspejles i en voksende miljøbevægelse, som er optaget af
mange aspekter af menneskets virkning på planeten.



https://da.wikipedia.org/wiki/England

England (på engelsk udtalt [/ˈɪŋglənd/]?) (oldengelsk: Englaland, middelengelsk:
Engelond) er det største og mest folkerige af de fire konstituerende lande i
Storbritannien. Landets indbyggere udgør mere end 83% af den samlede befolkning
i Storbritannien, og Englands fastland udgør det meste af de sydlige to
tredjedele af øen Storbritannien og deler landegrænser med Skotland i nord og
Wales i vest. Englands kyster grænser til Nordsøen, Det Irske Hav, Det Keltiske
Hav, Bristolkanalen og Den Engelske Kanal.

Fra år 43 til ca. 400 var størstedelen af England den romerske provins
Britannien

Kongeriget England var en stat i Vesteuropa på den sydlige del af øen
Storbritannien. Hovedstaden i kongeriget var Winchester i Hampshire til den
normanniske erobring i 1066. Vilhelm 1. af England (1066–1087) valgte London som
ny hovedstad. London tjente som hovedstad for kongeriget til dets "fusionering"
i 1707 og er fortsat de facto hovedstad i England. Byen har også tjent som
hovedstad i både Kongeriget Storbritannien (1707–1801) og Det Forenede Kongerige
Storbritannien og Irland (1801–1922). I dag er den hovedstad i Det forenede
Kongerige ("United Kingdom").

Kongeriget England kan spore sin oprindelse til det heptarki, der var syv små
kongeriger: Øst Anglia, Essex, Kent, Mercia, Northumbria, Sussex og Wessex.

Kongerne af Wessex begyndte at dominere de andre kongeriger i løbet af det 8.
århundrede. Det fortsatte op gennem det 9. århundrede. Alfred den Store, som
regerede 871 – 899, var den første konge af Wessex, som betegnede sig selv
"Konge af England".

Hans søn, Edvard den Ældre som regerede 899 – 924, overgik sin fars militære
bedrifter ved at udvide sit herredømme til Danelagen. Hans søster Ethelfledas
død i 918 resulterede i, at han tilranede sig magten over Mercia fra sin niece
Aelfwynn i 919.

I 927 faldt Northumbria, det sidste af kongerigerne fra tidlig middelalder, til
Wessex-kongen Athelstan, en søn af Edvard den Ældre. Han var den første, der
regerede over et samlet England (ikke den første de jure, men afgjort den første
de facto). England er forblevet en politisk enhed.

I løbet af det 10. århundrede var kongeriget genstand for nye invasioner af
vikinger fra Danmark. Som svar på vikingernes røvertogter gav Æthelred 2. af
England i 1002 ordre til, at alle danskere i England skulle henrettes. Det førte
til, at kongen af Danmark og Norge, Svend 1. (Svend Tveskæg), rettede sin
opmærksomhed og vrede mod England i resten af sin levetid.

Svend blev udråbt til konge af England i 1013 på trods af, at Æthelred 2. bar
titlen som konge af England. Da Svend døde 3. februar 1014, fortsatte hans søn,
Knud den Store, krigen. Æthelred 2. døde 23. april 1016. Hans søn, Edmund 2. af
England, blev snart besejret af Knud. Knud accepterede at herske over landet
side om side med Edmund 2., der døde 30. november 1016 og efterlod England under
dansk styre.

Det danske herredømme fortsatte til Hardeknuds død 8. juni 1042. Hardeknud var
søn af Knud og Emma af Normandiet, Æthelred 2.s enke. Hardeknud havde ingen
arvinger og blev fulgt af sin halvbror, Edvard Bekenderen. Kongeriget England
var igen uafhængigt.

Freden varede kun til den barnløse Edvard døde 4. januar/5. januar 1066. Hans
svoger blev kronet som Harold 2. af England. Hans fætter, Vilhelm 1. af England
og hertug af Normandiet, gjorde øjeblikkeligt krav på tronen. Vilhelm indledte
en invasion af England og gik i land i Sussex 28. september 1066. Harold 2. og
hans hær var i York som følge af deres sejr i Slaget ved Stamford Bridge (25.
september 1066) og måtte marchere tværs over England for at nå deres nye
fjender. Harolds og Vilhelms hære mødtes i Slaget ved Hastings (14. oktober
1066). Harold blev dræbt af en pil, og Vilhelm vandt slaget.

Det lykkedes Vilhelm at erobre England uden yderligere modstand. Han planlagde
dog ikke at indlemme kongeriget i det normanniske hertugdømme. Som hertug ville
Vilhelm være forpligtet til at aflægge troskabsed til Filip 1. af Frankrig. Som
uafhængig konge af England, kunne han herske uden de franske kongers
indblanding. Vilhelm blev kronet som konge af England 25. december 1066.

Kongerigets hovedstad var Winchester i Hampshire til den Normanniske invasion i
1066. Vilhelm Erobreren (1066-87) valgte London som hovedstad. London tjente som
kongerigets hovedstad til kongerigets ophør i 1707 og er fortsat de facto
hovedstad i Storbritannien.

Kongeriget England var en personalunion til 1204, hvor kong John af England
(kendt som Johan uden land), 4. generations efterkommer af Vilhelm, mistede den
kontinentale del af hertugdømmet til Filip 2. af Frankrig. Resterne af
hertugdømmet forblev under John og hans efterkommeres herredømme. De er i dag
kendt som Kanaløerne.

John bar stadig titlen hertug af Aquitaine og ejede stadig hertugdømmet. Det
lykkedes for hans barnebarn Edvard 1. af England at besejre Llywelyn den Sidste
og erobre Wales i 1282. Han skabte titlen Prins af Wales til sin ældste søn,
Edvard 2., i 1301.

Edvard 2. var far til Edvard 3. af England, hvis krav på den franske trone
resulterede i Hundredårskrigen (1337 – 1453). England tabte krigen og beholdt
kun en enkelt by i Frankrig: Calais.

Kongeriget havde ikke tid til at komme sig før Rosekrigene (1455 – 1487).
"Krigene" var en borgerkrig om tronen mellem huset Lancaster og huset York. De
var begge efterkommere af Edvard 3. Ved freden var det en efterkommer af huset
Lancaster, gift med en efterkommer af huset York, som sad på tronen. Henrik 7.
af England og hans dronningegemalinde Elizaberth af York blev grundlæggere af
Tudor-dynastiet, som herskede fra 1485 to 1603.

I mellemtiden beholdt Wales det administrative system, der havde været aktivt
siden før det 13. århundrede. Den anden Tudor-monark, Henrik 8. af England,
ændrede dette ved Unionslovene 1536-1543. Wales var ikke længere et len, men
blev annekteret af England. Den nye del af kongeriget skaffet også nye
repræsentanter i det engelske parlament.

Maria 1. af England, Henrik 8.s ældste datter blev taget til fange af Francis,
Hertug af Guise d.7. januar 1558. Engelsk herredømme skulle begrænses til det
sydlige Storbritannien. Den nordlige del blev stadig holdt af Kongeriget
Skotland under huset Stuart.

Huset Tudor endte med Elizabeth 1. af Englands død 24. marts 1603. Hendes
nærmeste mandlige slægtning var James 6. af Skotland. De to kongeriger forblev
samlet til 1707.

England har været et monarki ra det blev skabt omkring 927 og til i dag bortset
fra de elleve år (engelsk interregnum (1649 – 1660) efter den engelske
borgerkrig.

Den henrettede konge Charles 1. af Englands styre blev afløst af en republik
kendt som Commonwealth of England eller Det britiske Statssamfund (1649 – 1653).
Det lykkedes for en af republikkens generaler Oliver Cromwell at udvide dens
styre til Irland og Skotland.

Den sejrrige general endte med at vende sig mod republikken og oprettede et
styre kendt som Protektoratet med ham selv som øverste protektor til hans død 3.
september 1659. Han blev fulgt af sin søn, Richard Cromwell. Men der udviklede
sig anarki, da Richard viste sig ude af stand til styre landet. Han fratrådte
sin stilling og trak sig tilbage. Statssamfundet blev genoprettet, men viste sig
ustabilt. Den landsforviste Charles 2. blev genindsat på tronen i 1660 under den
den engelske resturation.

Unionsloven 1707 sluttede England og Skotland sammen til Kongeriget
Storbritannien (1707 – 1801). Den sidste kvindelige regent var dronning Anne af
England. De to parlamenter blev forenet til det britiske parlament, som holdt
møder i Westminster i London. England var ikke længere en separat politisk enhed
og havde ikke længere en engelsk regering.

Den nuværende monark over Storbritannien, Elizabeth 2., er efterfølger af de
gamle konger og dronninger af England. Titlen dronning (og konge) af England er
ikke blevet brugt siden 1707 og er egentlig ukorrekt. Elizabeth kan spore sine
aner til kongerne af Wessex fra det 1. årtusinde.

Den typiske oprindelige engelske øltype er ale, en overgæret øltype, som har
rødder langt tilbage. Den findes både i lyse og mørke udgaver: pale ale og brown
ale. England er kendt for sin pubkultur. Øllet er oftest serveret med et lavere
kulsyreindhold end andre lande.



https://da.wikipedia.org/wiki/Bachelor

En bachelor eller bachelorgrad (lat.: baccalaureus) er en akademisk grad, som
erhverves når man har fuldført og bestået en videregående uddannelse, typisk af
mindst tre års varighed, inden for et specifikt fagområde. En bachelorgrad er
normalt på lavere niveau end en kandidat- eller mastergrad, men er en
forudsætning for at kunne læse videre og opnå en højere grad.

Bachelorgraden har sin rod i baccalaureus-graden, der eksisterede ved alle
universiteter i middelalderen. I nogle lande blev den med tiden afskaffet, men i
bl.a. England og Frankrig bevarede man den, og dens nuværende internationale
betegnelse, bachelor, er hentet fra de engelsktalende lande.

Bachelorgraden er i sin nuværende form relativt ny i Danmark, da man i 1775
forlod brugen af baccalaureus-graden. Bachelorgraden blev genindført på de
fleste danske universitetsuddannelser fra efteråret 1993. Der findes to
forskellige slags bachelorgrader i Danmark:

Professionsbachelorgraden tildeles efter gennemførelse af en mellemlang
videregående uddannelse (MVU).

Universitetsbacheloren er en universitetsgrad, man kan få efter at have fuldført
3 års fuldtidsstudier ved et universitet. I Danmark findes følgende tre
bachelorgrader på universiteterne:

Både Bachelor of Science og Bachelor of Arts kan opnås ved uddannelser inden for
det samfundsvidenskabelige område, alt efter det konkrete uddannelsesindhold.

I den engelsktalende verden er Bachelor of Science traditionelt og stadig en
teknisk uddannelse som udklækker ingeniører, astronomer, fysikere, matematikere,
kemikere og meget mere. Sådan var det også førhen i Danmark, hvor Teknikum (som
var en betegnelse for en statsanerkendt ingeniørhøjskole), eksempelvis uddannede
Bachelorer med diverse ingeniørspecialer, fysikspecialer etc. Indholdet af disse
uddannelser var præcis det samme, som man stadig i dag ser det hos eksempelvis
University of Oxford.[Kilde mangler] I dag er Teknikum nedlagt og ingeniørerne
bliver i dag kaldt diplomingeniør, hvilket er en mere teknisk end videnskabelig
målrettet uddannelse, som har sin rod i Tyskland.

Kort sagt, da det er komplekst, er Bachelor of Engineering (BEng), trods mange
misforståelser og selvmodsigelser fra selv det offentlige Danmark[Note 1] fuldt
akademisk anerkendt både i alle tænkelige danske og internationale akademiske og
faglige relationer. Den er også de facto anerkendt via specifikke
ansættelseskrav og lovkrav inden for sikkerhed og mange andre brancher, der
fuldt ligestiller civil- og diplomingeniører, og hvor selv relevante
masteruddannede naturvidenskabelige personer sjældent vil kunne
ligestilles.[Kilde mangler] Se Diplomingeniør for mere information.

Professionsbachelorgraden blev oprettet i 2001, blandt andet som led i en øget
internationalisering af de danske uddannelser. Professionsbachelorgraden
tildeles ved gennemførelsen af en lang række af mellemlange videregående
uddannelser (MVU) på et erhvervsakademi, en professionshøjskole eller et
universitet. Dette gælder f.eks. uddannelserne til bygningskonstruktør,
webudvikler, socialrådgiver, lærer, fysioterapeut, pædagog, sygeplejerske,
radiograf, bioanalytiker og ergoterapeuter. Professionsbacheloren er kendetegnet
ved at have et særligt samspil mellem teori og praksis:

Professionsbacheloruddannelserne foregår på landets erhvervsakademier og
professionshøjskoler. Den officielle danske betegnelse er professionsbachelor i
(engelsk oversættelse: Bachelor of/in) med efterfølgende angivelse af
professionens betegnelse – eksempelvis professionsbachelor i optometri (engelsk:
Bachelor in Optometry). Titlen forkortes prof.bach. eller Pb.



https://da.wikipedia.org/wiki/Margrethe_2.

Hendes Majestæt Dronning Margrethe II (Margrethe Alexandrine Þórhildur Ingrid,
Danmarks dronning) (født 16. april 1940 på Amalienborg Slot) er siden 14. januar
1972 Danmarks regent. Hun er datter af Kong Frederik 9. og Dronning Ingrid.
Margrethe II er gift med Prins Henrik med hvem hun har sønnerne Kronprins
Frederik og Prins Joachim.

Margrethe II er Danmarks dronning i medfør af Tronfølgeloven af 1953, og
tilhører den glücksburgske slægt. Dronningen tituleres Hendes Majestæt Dronning
Margrethe II i tiltale Deres Majestæt.

Idet Margrethe II er barnebarn af Margareta af Connaught er hun nr. 321 i den
britiske tronfølge.

Prinsesse Margrethe blev født den 16. april 1940 på Amalienborg Slot i København
som datter af Kronprins Frederik og Kronprinsesse Ingrid af Danmark. Hendes far
var ældste søn af Kong Christian 10. og Dronning Alexandrine af Danmark. Hendes
mor var eneste datter af Kronprins Gustav Adolf (senere Kong Kong Gustaf 6.
Adolf) og Kronprinsesse Margareta af Sverige. Hendes fødsel fandt sted en uge
efter Nazi-Tysklands invasion af Danmark i 1940.

Prinsesse Margrethe blev døbt i Holmens Kirke i København den 14. maj 1940.
Hendes faddere var Kong Christian 10., Prins Knud af Danmark, Prins Axel af
Danmark, Kong Gustav 5. af Sverige, Kronprins Gustaf Adolf af Sverige, Prins
Gustaf Adolf af Sverige og Prins Arthur af Storbritannien. Hun fik navnene
Margrethe efter sin mormor, Prinsesse Margaret af Storbritannien, Alexandrine
efter sin farmor, Prinsesse Alexandrine af Mecklenburg-Schwerin og Ingrid efter
sin mor. Eftersom hendes farfar Kong Christian 10 også var Konge af Island, da
hun blev født, modtog hun også det islandske navn, Þórhildur, der indholder det
islandske bogstav Þ

I 1944, da Margrethe var fire år gammel, blev hendes første søster Prinsesse
Benedikte født. Hun giftede sig senere med Prins Richard zu
Sayn-Wittgenstein-Berleburg. To år senere, i 1946, blev hendes næste søster
Prinsesse Anne-Marie født. Hun blev senere gift med Kong Konstantin 2. af
Grækenland.

Med Grundloven af 5. juni 1953 blev Landstinget nedlagt og den
parlamentaristiske sædvane indskrevet i lovteksten. Samtidig ændredes
Tronfølgeloven, så der indførtes kvindelig arvefølge til tronen, dog havde
drengebørn fortrinsret til tronen. Da Frederik 9. kun havde døtre, blev
Prinsesse Margrethe dermed tronfølger.

På sin 18-års fødselsdag i 1958 blev hun optaget i statsrådet, hvor hun ledede
møderne under sin fars fravær.

Hun gik i folkeskole på N. Zahles Skole i København, hvorfra hun også blev
student i 1959 som privatist. Margrethe har deltaget i forskellige studier i
Danmark, Frankrig og England: Hun har taget filosofikum ved Københavns
Universitet i 1960, fulgte arkæologi ved Cambridge University fra 1960-1961,
statskundskab ved Aarhus Universitet fra 1961-1963 samt forskellige studier ved
Sorbonne i 1963 og ved London School of Economics i 1965.

Den 10. juni 1967 blev hun i Holmens Kirke gift med den franske diplomat
Henri-Marie-Jean André greve de Laborde de Monpezat, der herefter fik titlen
Prins Henrik og nu tituleres Hans Kongelige Højhed Prins Henrik

Margrethe fødte den 26. maj 1968 tronarvingen Frederik André Henrik Christian
(Kronprins Frederik). Den 7. juni 1969 fulgte parrets anden søn Joachim Holger
Waldemar Christian (Prins Joachim).

Ved sin fars død den 14. januar 1972 besteg hun tronen som Margrethe 2. af
Danmark. Hun blev udråbt som dronning fra Christiansborg Slots balkon af
statsminister Jens Otto Krag den 15. januar 1972. Dronningen valgte som
valgsprog: Guds hjælp, Folkets kærlighed, Danmarks styrke.

Dronning Margrethe blev fejlagtigt betegnet som den anden Margrethe-dronning.
Margrete 1. var imidlertid ikke dronning, idet datiden i 1300-tallet kun tillod
kvinder som Danmarks riges formynder. Hun var formynder for sin søn Oluf, men
ved hans død i 1387 valgte Rigsrådet Margrete til regent. Margrethe 2. er
officielt den første regerende dronning af Danmark, idet kvindelig arvefølge
først blev indført med grundlovsændringen af 1953.

Dronning Margrethe blev farmor første gang den 28. august 1999, da Prins Joachim
og hans daværende hustru Prinsesse Alexandra (nu Alexandra, grevinde af
Frederiksborg) fødte Prins Nikolai. Siden fulgte 6 børnebørn, hvoraf
tronarvingen Christian Valdemar Henri John (Prins Christian), søn af Kronprins
Frederik og Kronprinsesse Mary, fødtes den 15. oktober 2005.

I følge Danmarks Riges Grundlov er Danmarks styreform konstitutionelt monarki,
hvilket betyder at monarken er statsoverhoved i et land med en demokratisk valgt
regering. Monarkens beføjelser er reguleret gennem en forfatning.

I Danmark er monarken afskåret fra alene at udføre politiske handlinger, da
dette er regeringen og Folketingets opgave. Love skal underskrives af regenten
og af den pågældende fagminister før de er gyldige. Endvidere har Dronningen er
vigtig rolle i forhold til udnævnelse af og afsked af regeringer. Dronningen har
i forbindelse med en såkaldt dronningerunde en vigtig opgave i at udpege den
person, der kan mønstre størst opbakning og dermed også skabe grundlag for at
danne regering. Når en folketingsvalgt person har skabt grundlag for en
regering, der ikke har et flertal i mod sig i Folketinget, vil personen meddele
Dronningen dette og anbefale en regeringsudnævnelse på dette grundlag.

Dronningen er forsvarets øverstbefalende. Udenlandske ambassadører afleverer
deres akkreditiver til Dronningen, når de begynder deres hverv i Danmark.

Dronningen står endvidere i spidsen for statsbesøg – både ved udenlandske
delegationernes besøg i Danmark og danske besøg i udlandet.

Dronningen deltager også i en lang række begivenheder i Danmark, f.eks.
indvielser, jubilæer og premierer ligesom Dronningens sommertogt med Kongeskibet
Dannebrog til danske byer (herunder Grønland og Færøerne) giver Dronningen
lejlighed til at besøge lokale initiativer og lokalt erhvervsliv.

Dronning Margrethe afholder offentlig audiens i repræsentationslokalerne på
Christiansborg og holder hvert år den 31. december kl. 18.00 en radio- og
tv-transmitteret tale til det danske folk.

Den danske stat stiller en række slotte til rådighed for Dronningen som bolig og
til repræsentative formål som ramme om hendes virksomhed som statsoverhovede.
Derudover ejer regentparret enkelte slotte og ejendomme privat.

De fire palæer på Amalienborg Slot i København er kongefamiliens hovedresidens.
Dronningen har selv residensbolig i Christian IX's Palæ og anvender desuden
Christian VII's Palæ som gæstebolig og til repræsentative formål.

Desuden står dele af Christiansborg Slot i København til rådighed for Dronningen
og anvendes til officielle formål som audienser, statsråd, gallamiddage og
nytårskur.

Fredensborg Slot benyttes som bolig i forårs- og efterårsperioden, mens
Marselisborg Slot i Århus og Graasten Slot i Sønderjylland benyttes en del af
sommeren.

Derudover ejer regentparret vinslottet Château de Cayx i Frankrig, hvor de hvert
år holder sommerferie under private former.

Dronningen er kendt for sin store arkæologiske interesse og har deltaget i flere
udgravninger, bl.a. i Etrurien. Interessen for arkæologi delte hun med sin nu
afdøde svenske morfar Gustaf 6. Adolf af Sverige.

Dronningen har også mangeartede kunstneriske interesser og evner. Hun har f.eks.
i 1970 tegnet Danmarks julemærke og Grønlands julemærke fra 1983. I 1977
illustrerede hun den danske bibliofiludgave af J.R.R. Tolkiens Ringenes Herre.
Det skete under pseudonymet Ingahild Grathmer. Siden illustrerede hun
"Historierne om Regnar Lodbrog" 1979 og "Bjarkemål" 1982 samt Poul Ørums
"Komedie i Florens" 1990. I 2000 illustrerede hun Henrik, Prinsgemalens
digtsamling Cantabile.

I 1987 designede Dronning Margrethe kostumer til tv-teatrets "Hyrdinden og
skorstensfejeren". Hun modtog Modersmål-Prisen i 1989 og lavede i 1991
scenografi og kostumer til balletten "Et Folkesagn" på Det Kongelige Teater samt
découpager til tv-filmen om H.C. Andersens "Snedronningen" fra 1999-2000.
Desuden har dronningen designet og broderet messehagler til Fredensborg
Slotskirke, Kronborg Slotskirke, Ammassalik/Tasiilaq Kirke, Haderslev Domkirke
og Århus Domkirke. Endvidere bispekåber til Helsingør Stift, Viborg Stift,
Haderslev Domkirke og Århus Domkirke.

Senest har hendes malerier opnået betragtelige priser på både nationale og
internationale kunstauktioner. Hendes kunst betegnes som naturalistisk med en
stor del approberet realisme – evnen til at omsætte konkrete synsindtryk og
billeder til flerdimensionelle indtryk på et lærred. Bl.a. Michael Ancher og
L.A. Ring brugte samme metode.

Dronningens interesse for kunst er stor, og hun har har haft adskillige
udstillinger på danske og udenlandske museer. Eksperter er ikke enige om
kunstens kvalitet. Fx lød der protester, da en leder af Statens Museum for Kunst
købte og udstillede to malerier af dronningen.

Flere portrætter er malet af Dronningen. Franciska Clausens maleri af den
siddende dronning er fra 1977. Preben Hornungs maleri på Frederiksberg Slot er
fra 1981. Et maleri af Dmitri Zhilinsky fra 1993 hænger på Fredensborg Slot. Et
af Niels Strøbeks to malerier findes på Århus Rådhus. Thomas Kluge har også
malet to portrætter. Jørgen Bobergs Portræt af H.M. Dronning Margrethe II er fra
2000. Senest i 2010 har Michael Kvium skabt et portræt.

Andy Warhol udfærdigede i 1985 en række næsten ikonografiske serigrafier af
Dronningen i vanlig popkunst-stil.



https://da.wikipedia.org/wiki/Kim_Larsen

Kim Melius Flyvholm Larsen (født den 23. oktober 1945 i København) er en dansk
sanger, sangskriver, forfatter og guitarist. Han blev først kendt som medlem af
rockgruppen Gasolin, men er siden denne gruppes opløsning kendt som solist og
bandleder. Han har siden 1970'erne været en af Danmarks mest populære musikere,
og omtales ofte som "Danmarks nationalskjald". Som solist har han solgt mere end
tre millioner plader, og samlet set over fem millioner eksemplarer.

Kim Melius Flyvholm Larsen blev født i København, og voksede op med sine
forældre Alfred M. Larsen og Eva Flyvholm, samt sin storebror Tore Larsen i
Sølvgade i København K, indtil forældrene blev skilt i 1950. Det var faderen,
som var skolelærer, der fandt på at give Larsen navnet Melius, der betyder 'den
bedre' på latin. Moderen, der kom fra Kalundborg, var vokset op i et
grundtvigiansk hjem - hendes far var den lokale degn Peter Rasmus Olsen.

Ved skilsmissen var Larsen kun fem år gammel, men faren havde på de fem år skabt
mere skade end gavn for familien. Efter skilsmissen så Kim Larsen kun meget
sjældent sin far - eksempelvis da faderen engang blev kaldt ind som vikar i hans
klasse. Da Larsen så ham, udbrød han "Hej far", hvilket fik faderen til at sende
ham uden for døren. Det gjorde at han knyttede sig stærkt til sin moder, hvilket
betyder at Larsen ofte skifter emnet over på sin moder, når snakken falder på
hans barndom. Efter skilsmissen flyttede han med moderen og storebroderen til
Mågevej i København NV .

Larsen begyndte som 14-årig, at interessere sig for musik, og begyndte op gennem
1960'erne at spille guitar og skrive sange. Her var de store forbilleder folk
som Elvis Presley, Chuck Berry, Little Richard, Jerry Lee Lewis og ikke mindst
The Beatles. Det var faktisk sangen "Slippin' and Slidin'" med Little Richard,
der under en af hans storebroders fester, for alvor vendte den unge Larsen mod
rock n' roll-musikken.

Efter studentereksamen tog Larsen på Askov Højskole, et sted han har kaldt sit
dannelsessted. I 1968 blev han folkeskolelærer, hvorefter han underviste i et
par måneder på Gerbrandskolen på Amager, inden musikken for alvor trak. Han
flyttede ind på Sofiegaarden på Christianshavn, faktisk ulovligt, da stedet
officielt var registreret som et lager.

Allerede i december 1968 spillede Larsen første gang som professionel. Det skete
på Ordblindeinstituttet. I 1969 mødte Kim Larsen Franz Beckerlee og Wili
Jønsson, og sammen med Bjørn Uglebjerg dannede de gruppen Gasolin'. I 1971 blev
Bjørn Uglebjerg erstattet af Søren Berlev. Gasolin' blev årtiets førende
rock-band med evergreens som Rabalderstræde og Kvinde min. Når gruppen spillede
live, havde de desuden selskab af keyboardspilleren Klaus Agerschou.

I Gasolinperioden og senere udgav Larsen en række soloalbummer, som typisk var
baseret på sange, der appellerede til det folkelige. Larsen dannede således et
fritidsband under navnet "Kim Larsen & Co." Denne gruppe startede i 1971, da
Larsen skrev flere sange, end Gasolin' havde brug for. Gruppen udgav derfor
singlerne "Damen på taget" og "Hilsjer". Allerede i 1972 ændrede de navnet til
Starfuckers, men efter pres fra pladeselskabet, blev gruppen omdøbt til
"Sylvesters Jukebox", og endnu en gang udsendte de en single. Faktisk udsendte
den endnu en single i 1975.

Kim Larsens første soloplade, Værsgo fra 1973, som bl.a. indeholder numrene
"Joanna" og "Det er i dag et vejr", er optaget i statens Kulturkanon. Gasolin
blev opløst i 1978, primært som følge af uoverensstemmelser mellem Larsen og
Franz Beckerlee om den musikalske linje. Gasolin' nåede i perioden 1971-78 at
udgive 11 albummer.

"Sylvesters Jukebox" fortsatte efter Larsens brud med Gasolin', og i 1978 fik
bandet endelig lov at udgive under navnet "Starfuckers", og samme år udgav de
LP'en Vogt Dem for efterligninger.

I 1979 udsendte Kim Larsen solo-pladen 231045-0637, også betegnet som
"personnummerpladen", da Larsen valgte sit eget personnummer til albumtitlen.
Herpå findes det store hit Blip-båt, som omhandler rutinearbejde og kedsommeligt
hverdagsliv. Samme år stillede han op i Dansk Melodi Grand Prix, hvor han dog
kun blev nummer tre med sangen Ud i det blå. Vinderen var Tommy Seebach med
Disco Tango.

Larsen havde en drøm om at slå igennem i USA, hvorfor han hvor han bosatte sig
på East 18th Street på Manhattan i New York. Han dannede Kim Larsen & Jungle
Dreams., som udgav to albummer Jungle Dreams fra 1981 og Sitting on a Time Bomb
fra 1982. Larsen brød dog med pladeselskabet og vendte hjem til Danmark i 1983.
I 2010 udtalte Kim Larsen sig om det fejlslagne forsøg på at slå igennem
internationalt:

Efter det fejlslagne forsøg på at slå igennem i USA, skrev Kim Larsen kontakt
med Medley, og påbegyndte arbejdet med filmen Midt om natten fra 1984. Larsen
var medforfatter til manuskriptet og havde selv en af hovedrollerne i filmen,
som var Erik Ballings sidste film som instruktør. Kim Larsen skrev, sang og
spillede desuden det meste af musikken i filmen. Albummet med sange fra filmen
blev udgivet året før, og har per oktober 2015, solgt mere end 600.000
eksemplarer, hvilket gør det til det bedst sælgende danske album nogensinde.

Kim Larsen samarbejdede i perioden 1984 til 1992 med Bellami, der bestod af Hans
Fagt, Henning Pold, Peter Ingemann og Per Rasmussen. Han udgav i denne periode
Forklædt som voksen, med hits som "Jutlandia" og "Om lidt", og Kielgasten med
sange som "Den allersidste dans" og "Flyvere i natten". Forklædt som voksen er
stadig blandt de bedst sælgende danske albummer nogensinde. Albummet fra 1992
Wisdom Is Sexy, der solgte 80.000 eksemplarer, blev det sidste med denne
konstellation, som gik i opløsning efter at den efterfølgende tour blev en
fiasko, hvor 12 af 14 koncerter måtte aflyses på grund af svigtende billetsalg.

I denne periode blev det dog også til andet end blot Bellami. Til filmen "Tarzan
Mama Mia" fra 1989, skrev og sang Kim Larsen titelsangen.

Efter Wisdom Is Sexy og opløsningen af Bellami, startede Larsen i 1993 bandet
Bell*Star. Bandet havde sin debut den 4. februar 1993 på spillestedet Chess i
Svendborg. Larsen forlod dog bandet, da han flyttede fra til Odense i 1994, men
bandet forsatte dog med Benny Holst som ny frontmand. De skiftede dog Larsens
sange ud, med sange af Holst - hvorfor de også skiftede navn til Holst og Bell
Star'. Larsen stod også bag musikken til Erik Clausens film "De frigjorte" fra
1993.

I denne periode havde Larsen også en sag kørende i Brønderslev vedrørende
piratkopiering. En mand havde kopieret 27.500 kassettebånd og solgt dem videre.
I 1996 vandt Kim Larsen endelig sagen, hvorfor den tiltalte fik en bøde på
150.000 kroner eller 40 dages hæfte.

Han flyttede i 1994 sammen med Liselotte Kløvborg Larsen i Odense og dannede i
1995 gruppen Kim Larsen & Kjukken, som han stadig optræder med på turné i 2016.
Gruppen fik en pæn modtagelse af publikum, men først i 2001 startede den de
lange, næsten landsdækkende turneer, som den stadig afholder næsten årligt.

I perioden efter millennium var der generelt faldende omsætning af CD'er. Kim
Larsen formåede dog at forøge sit salg, dels med Kjukkens 7-9-13, dels med
Gasolin - opsamlingen Black box.

Kim Larsen sagde i 2006 nej tak til et ridderkors, da han generelt synes at det
med at give priser til hinanden er en uskik. I en pressemeddelelse sagde han:

Tirsdag den 13. april 2010 optrådte han foran Dronning Margrethe ved et
gallashow sendt på TV 2 i anledningen af hendes 70-års fødselsdag. Han havde
sagt ja til at optræde med ordene: "Jeg kan sgu godt li' damen."

Kim Larsen udgav den 3. maj 2010 sit første soloalbum siden 1994, Mine damer og
herrer, med sange, der spænder fra højskole- og børnesange over stille blues- og
Bob Dylan-inspirerede singer-songwriter-numre til klassisk Kim Larsen-rock.

I 2014 måtte Larsen aflyse nogle koncerter og en tur til Kina, fordi han skulle
opereres for diskusprolaps, og da han genoptog livekoncerterne var det siddende
på en stol. På turneen i 2015 har Kjukken skiftet trommeslager, idet Jesper
Rosenquist, der havde været med siden starten, måtte stoppe musikerkarrieren på
grund af helbredsproblemer. Han er blevet afløst af Jens Langhorn, der tidligere
har spillet i Fielfraz

Sideløbende med sin egen musikalske karriere har han også skrevet en lang række
store hits til andre kunstnere. Eksempelvis "Se Venedig og dø" til Lone
Kellermann, "Amanda" til Nalle, "Kongens Have" til Bamse samt musikken til
"Avenuen", "Spejlet" og "Stille" til Trine Dyrholm. Ligeledes har han også
modtaget sange fra andre kunstnere som eksempelvis "Haveje" fra Jacob Haugaard,
ligesom han også har haft store hits med fortolkninger af danske evergreens
såsom bl.a. "Det er i dag et vejr" og "Den allersidste dans‬‏" samt den norske
evergreen "Til ungdommen" (på dansk "Kringsat af fjender").

Når Larsen skal udgive et album, skriver han masser af sange, inden de 10-12
stykker til det endelige album udvælges. Poul Bruun, som var manden der signede
Kim Larsen tilbage i 1969, får tilsendt sangene, hvoraf et fåtal er med dansk
tekst, og hovedparten er på vrøvle-engelsk som han udtrykker det.

Larsens største øjeblik som skuespiller var i filmen Midt om Natten, men han
debuterede allerede i 1970 i filmen Ang.: Lone, som Gasolin' lavede musikken
til. Senere var han også med i Prins Piwi fra 1974. For rollen som Benny i Midt
om Natten fik Larsen en Robert som anderkendelse for hans præstation.

I 1996 stod han på scenen på Odense Teater, da han havde hovedrollen som
pebersvenden Johannes i en fri fortolkning af H.C. Andersens Rejsekammeraten.

I 1998 var det egentlig meningen af Kim Larsen skulle have været med i TV 2's
julekalender Brødrene Mortensens Jul, hvor han både skulle have en stor rolle,
og komponere musikken. Dette gik dog i vasken, da han fandt ud af at
legetøjskæden Fætter BR sponserede julekalenderen, og viste reklamer før og
efter afsnittene sprang han fra igen. Larsens plads gik i stedet til Flemming
Bamse Jørgensen.

Det var også meningen at Larsen skulle spille med i Charlie Butterfly fra 2002,
men endte med at trække sig efter at filmen løb ind i økonomiske problemer i
2000. Rollen gik i stedet til Baard Owe.

Kim Larsen blev tidligt gift med Mariann Herløv Larsen (søster til Arne Herløv
Petersen) og sammen fik de sønnen Pelle i 1968. Ægteskabet varede dog kun kort.

Larsen blev den 17. november 1973 gift for anden gang med Hanne Qvist Larsen (8.
december 1944 – 24. december 2011). Larsen gav hende bl.a. tilnavnet »Kranen«.
Sammen fik de tre børn: Sylvester, Alice og Molly. Ægteparret gik fra hinanden i
sommeren 1994 og i december 1995 blev ægtepagten delt – Hanne Qvist Larsen fik
en kontantformue på 4.430.410 kroner, ligesom hun fik parrets lejlighed på
Rørholmsgade 18 København K og deres sommerhus i Melby. Til gengæld fik Kim
Larsen føjet ind, at han alene havde ret til pensionsformuen samt anparterne i
sine forskellige firmaer – og dermed rettighederne til musikken. Hanne Qvist
Larsen døde den 24. december 2011 efter længere tids kræftsygdom. Den 29.
december 2011 blev hun bisat fra Kapernaumskirken i Københavns Nordvestkvarter –
Kim Larsen deltog dog ikke i begravelsen.

I 1994 flyttede han sammen med Liselotte Kløvborg Larsen til Odense og dannede i
1995 Kim Larsen & Kjukken. Den 12. december 2001 blev han gift med Liselotte
Kløvborg Larsen i Valgmenighedskirken i Kerteminde, hvor Larsen blev døbt.
Sammen har de børnene Hjalmer (født 16. august 1995) og Lui (født 27. oktober
1998).

Kim Larsen har sit eget firma, Kim Larsen Aps. I 2012 var firmaets egenkapital
oppe på 45,5 millioner kroner mod 42,7 millioner i 2011. I 2011 bevilgede han
sig selv en månedsløn på 528.934 kroner, men det blev i 2012 forhøjet til
614.027 kroner. Mere end 41 af hans millioner er investeret i værdipapirer,
hvilket kastede knap 1,2 millioner kroner af sig i renteindtægter. Hans bidrag
til statskassen i form af skat blev 1.145.501 kroner i 2012 mod 2.431.488 kroner
i 2011. I april 2015 var firmaets formue på 58.550.716 kroner.

I 2010 kunne selskabet præsentere et overskud på 9,8 mio. kr. Det er mere end en
fordobling i forhold til året før, hvor det tjente 4,3 mio. kr. Den samlede
formue runder i alt 50 mio. kr, hvoraf størstedelen stammer fra afkast af
værdipapirer, der beløber sig til en værdi af 34,2 mio. kr, mod 26,7 mio. kr i
2008/09.

Larsen ryger altid når han optræder, hvilket har givet ham problemer siden
rygeloven trådte i kraft i 2007. Larsen har været en indædt modstander af
rygeloven, og har været i kamp mod den. I 2008 brugte han blandt andet sloganet
Tillykke med rygeforbuddet - Gesundheit Macht Frei.

I 1977 indledte daværende statsminister Anker Jørgensen sin nytårstale med at
citere Kim Larsens "det er en kold tid som vi lever i " fra sangen af samme
titel, som også er kendt som Østre Gasværk.

Kim Larsen har i perioder fået dårlig omtale blandt anmeldere, der blandt andet
har opfattet hans musik som "leflen for det folkelige" eller som en, der "bare
vil op i rampelyset, fordi han ikke ved, hvad han ellers skal få tiden til at gå
med". Selv har han kommenteret kritikken med kommentarer som:

Kim Larsens tekster er ofte blevet omtalt som banale. Musiker og forfatter
Henrik Marstal har beskrevet hans sange som "utrolig klare, medrivende og en
lille smule banale", mens præst og forfatter Søren E. Jensen har sagt at
teksterne "ikke er indhold, men udtryk". Journalist Jens Juul Nielsen har
karakteriseret Kim Larsens tekster som "en sjælden blanding af poesi og pop" og
som "meget enkle, men har ofte meget mellem linjerne".

Ved optagelsen i kulturkanon med albummet Værsgo fik han sin egentlige
officielle anerkendelse. Albummet beskrives som et værk, "der holdt fanen højt
ved at hylde netop (de) folkelige egenskaber" og emmede af solidaritet med
"Larsens eget miljø på Christianshavn". Også Gasolins livealbum Live sådan er
inkluderet i kulturkanon. I forbindelse med sin 70-års fødselsdag blev han
omtalt i mange medier, generelt i positive vendinger. DR2 afholdt Temalørdag om
Kim Larsen den 24. oktober 2015 med Alex Nyborg Madsen og Jakob Lund som værter.



