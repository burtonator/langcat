https://rm.wikipedia.org/wiki/Rumantsch_dal_Grischun

Il rumantsch dal Grischun che vegn discurrì en il chantun Grischun fa part da
las linguas neolatinas e vegn numnà en la lingua da mintgadi ‹rumantsch›
(sursilvan: ‹romontsch› / puter: ‹rumauntsch›). Il term ‹rumantsch dal Grischun›
vegn duvrà en la linguistica, perquai che tscherts linguists attribueschan era
il furlan ed il ladin da las Dolomitas a la gruppa da varietads retorumantschas
(sin basa da tschertas sumeglientschas tranter las trais gruppas dialectalas).
Questa tesa è dentant contestada entaifer la scienza (guarda: Questione Ladina).

Il linguatg rumantsch vegn discurrì en diversas valladas dal chantun Grischun. A
chaschun da la dumbraziun dal pievel svizzer dal 1990 han 66 356 persunas
inditgà il rumantsch sco lingua discurrida (en famiglia u a la lavur), da quels
l’han 36 632 definì sco lingua principala. L’onn 2000 han 60 561 persunas
inditgà il rumantsch sco lingua discurrida e 35 095 era sco lingua principala.

Pervi da l’isolaziun e separaziun geografica da blers lieus e valladas
grischunas èn sa furmads differents idioms rumantschs che sa laschan
classifitgar en tschintg gruppas:

Oriundamain era il territori actual dal rumantsch populà da Celts e probablamain
be dal tut en l’ost dal Grischun era da Rets. Davart ina classificaziun
pussaivla dals Rets e da lur lingua èn ils scienziads intscherts. Ins suppona
dentant che la lingua dals Rets n’era betg ina lingua indoeuropeica.
Constataziuns segiras n’èn strusch pussaivlas a basa dals paucs testimonis
fragmentars ch’èn avant maun.

A partir dal 8/9avel tschientaner è l’anteriur territori rumantsch vegnì
influenzà da las linguas germanas. En il decurs dal temp è il tudestg daventà
pli e pli ina lingua uffiziala sper il latin. Ch’il rumantsch era pli baud bler
pli derasà pon ins percorscher tranter auter vi da blers nums locals e pleds
d’emprest en regiuns ch’èn oz tudestgas, sco en il chantun Glaruna ed en il
chantun Son Gagl. Quests pleds demussan ch’il cunfin linguistic giascheva fin al
temp medieval, e per part anc pli ditg, bler pli al nord. Uschia era per exempel
la regiun dal Lai Rivaun rumantscha, sco quai ch’il num ‹Walensee› demussa anc
oz. (Il pled è parent cun welsch, in term ch’ils germanofons duvravan per
designar persunas da tschantscha latina, era en Svizra franzosa. En il temp
medieval han germanofons numnà il rumantsch churwelsch. Cun il pled Kauderwelsch
è Martin Luther sa referì en il 16avel tschientaner explicitamain al
churwelsch.) En il nordost tanscheva il territori linguistic rumantsch fin al
Hirschensprung datiers da Rüthi e fin en la Val dal Rain Songagliaisa. Era
grondas parts dal Vorarlberg e dal Tirol eran vinavant rumantschas. Territoris
cun nums locals dals quals la segunda silba vegn accentuada, p.ex. Bad Ragaz,
Sargans, Vaduz (dal latin aquaeductus, aquaduct/lingia d’aua), Montafon,
Tschagguns e Galtür èn vegnids germanisads sco ultims (suenter il 11avel
tschientaner).

Er la noziun ‹retorumantsch› (Rätoromanisch) è vegnida introducida pir en il
19avel tschientaner. Ella deriva dals Rets e fa er allusiun a la provinza romana
Raetia che cumpigliava dentant in territori bler pli vast che l’abitadi dals
Rets suttamess. Tenor la perscrutaziun actuala vivevan lezs sulettamain en l’ost
dal Grischun dad oz, numnadamain en l’Engiadina Bassa ed en la Val Müstair; lur
center era situà en il Tirol dal Sid. La colliaziun dal rumantsch cun il retic
dastgass pia esser per gronda part in mitus. Igl è dentant da supponer che la
lingua e cultura dals abitants da las Alps ch’ils Romans han suttamess hajan
laschà fastizs en il rumantsch. Sco quai che 1500 onns germanisaziun n’han betg
pudì far sparir dal tut il rumantsch, n’han 600 onns da colonisaziun romana
(tuttavia betg cumpletta en il Grischun odiern) betg pudì stizzar dal tut la
lingua e la cultura da las populaziuns preromanas.

Il rumantsch grischun è la lingua da scrittira cuminaivla per tut ils idioms
rumantschs. Sia basa è vegnida sviluppada l’onn 1982 dal linguist Heinrich
Schmid sin iniziativa da la Lia Rumantscha. Dapi lura è il rumantsch grischun
vegnì sviluppà cuntinuadamain. L’onn 1986 è il rumantsch grischun daventà lingua
uffiziala da la Confederaziun per la communicaziun cun la populaziun rumantscha,
e lura era lingua da scrittira uffiziala en il chantun Grischun. En las
vischnancas rumantschas èn dentant ils idioms, savens sper il tudestg, restads
la lingua uffiziala.

Sin plaun federal è il rumantsch la quarta lingua naziunala, ella vegn dentant
duvrada mo en la correspundenza cun la populaziun rumantscha sco lingua
uffiziala. La populaziun rumantscha ha uschia la pussaivladad ed il dretg da
communitgar cun l’administraziun federala per rumantsch a bucca ed en scrit.
Publicaziuns da la Confederaziun vegnan edidas en rumantsch grischun. (Cf.
Artitgel da linguas federal e Lescha da linguas federala).

Sin plaun chantunal (en il Grischun) è il rumantsch (tut ils tschintg idioms cun
ils medems dretgs) ina da las trais linguas uffizialas (sper il tudestg ed il
talian). Dapi il 1996 fa il chantun Grischun be pli diever dal rumantsch
grischun per la correspundenza cun la populaziun, per exempel per publicaziuns
(collecziun da leschas, fegl uffizial dal chantun etc.). (Cf. Artitgel da
linguas chantunal e Lescha da linguas chantunala).

Sco organisaziun da tetg da tut las differentas uniuns rumantschas è la Lia
Rumantscha l’instituziun centrala per dumondas da promoziun da lingua e cultura
e vegn per quai era sustegnida dal maun public. Las differentas uniuns
rumantschas en il Grischun ed en la Svizra tudestga porschan in vast program
d’activitads, publicaziuns, servetschs ed inscunters. Sper cudeschs, gasettas e
revistas rumantschas datti era musica rumantscha, cudeschs auditivs e films
rumantschs. Il teater Origen a Riom è in project da teater rumantsch
professiunal.

I da diversas paginas d’internet en rumantsch. Las pli tschertgadas èn
probablamain ils pledaris (www.pledarigrond.ch e www.mypledari.ch); plinavant la
pagina da Radio e Televisiun Rumantscha e quella da la Lia Rumantscha. La pagina
chattà.ch porscha ina banca da datas actualisada cun texts en rumantsch
grischun. Vichipedia e la maschina da tschertgar Google han medemamain
surfatschas rumantschas. Il producent da software Microsoft ha pussibilità ina
versiun rumantscha da Microsoft Office cun in pledari ed ina controlla
d’ortografia integrada (colliaziun).



https://rm.wikipedia.org/wiki/Islam

L’islam (lingua araba إسلام‎ / islām, ‹sutmissiun cun sa sacrifitgar a Dieu›) è
cun ca. 1,3 milliardas crettaivels la segund gronda religiun dal mund (suenter
il cristianissem cun ca. 2,1 milliardas crettaivels). Ils aderents da l’islam sa
numnan muslims.

L’islam è ina religiun monoteistica, abrahamistica che sa distanziescha
fermamain dal politeissem ed era da l’idea cristiana da l’incarnaziun e da la
trinitad. L’element da cardientscha decisiv è la ductrina da tauhid, da l’unitad
divina.

Il pled arab per ‹Dieu›, ‹divinitad› è ilah (إله‎ / ilāh). La furma dal plural è
aliha (آلهة / āliha), enconuschent da la Schahada (vesair sutvart): Lā ilāha
illa ʾllāh(u) (‹I na dat betg in Dieu auter che l’unic, tutpussant Dieu›). Il
pled ‹Allah› (الله / Allāh) vala en il territori da lingua araba tant per
muslims sco per cristians sco term per ‹l’(unic) Dieu›. En auters territoris
vegn ‹Allah› percepì per part sco ‹Dieu dals muslims›. Quest parairi na partan
muslims sezs betg, perquai che Dieu è per els surordinà a tuttas ‹chaussas› en
l’univers. Uschia vegn el percepì sco independent da gruppaziuns religiusas u
d’auter gener respectivamain sco il medem per tut ils umans.

L’islam n’è betg sulettamain ina religiun, mabain a medem temp in sistem da
valurs giuridic-politic. Perquai n’è ina separaziun tranter religiun e stadi
betg previsa en il pensar islamic. L’islam sa basa sin il Coran ch’è per ils
crettaivels il pled da Dieu vardaivel. El è «impussibel d’esser imità» e «d’ina
bellezza surumana» e vala sco funtauna primara da la religiun islamica. Sco
segunda funtauna da cardientscha valan ils pleds, las acziuns e las sancziuns
(sunna) dal profet Mohammed, il «mess da Dieu e sigil dals profets».

Mohammed (محمد‎ / ‹quel che vegn ludà savens›) è naschì enturn l’onn 571 sco
figl d’in commerziant da la schlatta Quraisch a Mecca en l’Arabia Saudita
d’ozendi. Cun 40 onns – uschia vegni raquintà – al è apparì per l’emprima giada
l’archanghel Gabriel. Quel al ha dictà sur onns e durant tut sia vita vers da la
palentada divina, dal Coran. La palentada da Mohammed è vegnida collecziunada e
controllada gia durant ch’il profet viveva e cumplettada e canonisada pli tard
sut la regenza dad Uthman ibn Affan. La nova d’in monoteissem senza cumpromiss
che Mohammed proclamava n’ha betg persvadì da quel temp bleras persunas a Mecca
ch’era ina citad politeistica. Sut squitsch dals adversaris è la pitschna
raspada muslima vegnida sfurzada da bandunar Mecca e d’emigrar en la cuntrada
settentriunala Yathrib. Quest eveniment è entrà en l’istorgia sco hidschra ed il
calif Umar ibn al-Chattab ha decidì da laschar cumenzar cun quel onn la
cronologia da l’islam.

Entant hai era dà dispitas cun ils trais pievels giudaics ils pli impurtants da
Yathrib. Ils Banu Qainuqa ed ils Banu Nadir èn vegnids stgatschads da l’oasa,
ils umens dal Banu Quraiza schizunt executads. Lur possess è vegnì distribuì
tranter ils muslims e lur dunnas ed uffants èn vegnids vendids sco sclavs.

Ils suandants princips, las tschintg ‹pitgas› (اركان‎ / arkān) da l’islam, valan
sco duairs fundamentals che mintga muslim ha d’accumplir:

L’emprim dals duairs è la confessiun da cardientscha muslima (الشهادة) che tuna
sequentamain:

Cun questa furmla che cumpiglia duas parts renconuscha il muslim in monoteissem
strict, la predicziun da Mohammed e sia palentada, il Coran. Qua tras reconuscha
il muslim l’islam sez. Tschintg giadas al di vegn la furmla era clamada dal
muezin (مؤذّن / mu’adhdhin) giu dal minaret (مناره / manara). Tras l’adhan (أذان
/ adhān) – clom tar l’uraziun – vegnan ils muslims envidads al ritual d’uraziun
quotidian (صلاة / ṣalāt).

En il sufissem vegn interpretada l’emprima part da la Schahada cun: «Jau conferm
ch’i na dat nagut danor Dieu» respectivamain cun: «I na dat nagut. I dat be in
unic Dieu (l’unitad, tauhid).»

L’uraziun (صلاة / salāt) è in duair religius. Ella vegn fatga ad uras fixas
suenter il clom dal muezin: durant l’alva, da mezdi, il suentermezdi, durant la
brina e suenter ch’igl è vegnì stgir.

Ordavant ha lieu il ritual da nettegiament (arab: wudu'; persian: âbdast) cun
aua pura. Sche l’aua è stgarsa e serva perquai sco aua da baiver dovr’ins
simbolicamain sablun u pulvra (tayammum). Sut tschertas cundiziuns, sco per
exempel sin viadis u tar ina malsogna, èsi permess da scursanir, metter ensemen,
anticipar ubain da prender suenter l’uraziun. Mintga venderdi vegn fatg
l’uraziun da mezdi (l’uraziun dal venderdi) en cuminanza, il pli savens en la
moschea principala da la citad u dal quartier. Accumpagnada vegn l’uraziun da la
pregia (chutba) che sa basa sin il Coran e sin las sentenzas dal profet. La
pregia tematisescha era actualitads dal di.

La taglia d’almosna (زكاة / zakāt) vegn duvrada per persunas basegnusas e
blessadas, per arrestads, per il dschihad u per furmar novas scolas religiusas.
Ella variescha tenor moda d’entradas (commerzi, allevament da muvel,
cultivaziun) e basa d’imposiziun (paja u facultad totala) e munta tranter 2,5 e
10 %. La zakat è ina da las trais furmas da taglia tenor il sistem islamic. Las
ulteriuras èn la taglia da basa (charadsch) e la taglia persunala (dschizya).
Quellas vegnan era pretendidas da persunas betg muslimas che vivan en societads
islamicas sco recumpensa ch’ellas vegnan acceptadas en la cuminanza muslima
(vesair: dhimmi) e ch’ellas na ston betg defender la societad. La zakat è
percunter in act pietus ed in duair religius dals muslims e va perquai be a
favur da muslims.

La gigina (صوم / saum) ha lieu mintgamai il mais da ramadan. Il mais sa sposta
mintg’onn per 11 dis en congual cun il chalender gregorian. La gigina dura dal
cumenzament da l’alva – «cur ch’ins è bun da differenziar in fil alv d’in nair»
(sura 2, vers 187) – fin suenter il tramunt dal sulegl. Ins na dastga ni mangiar
ni baiver (gnanc aua betg), ni fimar, ni avair contact sexual ed ins sto esser
abstinent en tut l’agen cumportament.

Savens terminesch’ins la gigina cun ina datla ed in magiel da latg, suenter
l’exempel dal profet. Il mais da la gigina vegn terminà cun la festa (’Īd
al-fitr).

Sche pussibel duai mintga muslim far ina giada en sia vita in pelegrinadi a
Mecca (حج / haddsch) per pudair ir set giadas enturn la sontga Kaaba. Il
pelegrinadi ha lieu en l’ultim mais lunar (tenor il chalender islamic). Schebain
il pelegrinadi è in duair, decidan tranter auter las cundiziuns finanzialas e la
sanadad da mintga singul.

L’islam è ina religiun marcantamain monoteistica. L’idea cristiana da la
trinitad vegn refusada en medema maniera sco mintga persunificaziun u maletg
figurativ da Dieu. Dieu vegn descrit tras ses «99 pli bels nums» (al-asmā’u
’l-ḥusnā) che tutgan be ad el. Ils umans dastgan savair da Dieu be quai ch’el
sez als ha palesà tras sia grazia. La definiziun dals attributs da Dieu succeda
tras interpretar il Coran. Durant il temp dals Abbasids ha quest’exegesa manà a
grondas dispitas tranter ils adherents da la ductrina da la Mu’tazila e ses
inimis.

Sper la responsabladad per sasez è era la responsabladad per il proxim centrala.
Mintga muslim è obligà da «cumandar quai ch’è dretg» e da «scumandar quai ch’è
condemnabel»: الأمر بالمعروف والنهي عن المنكر / Al-amr bi’l ma’ruf wa n-nahy ’an
al-munkar. Quest cumond cumpara en plirs lieus en il Coran, p.ex. en sura 7,
vers 157.

La scharia (الشريعة / šarī’a) è il dretg da l’islam. El regla tut las spartas da
la vita ed ordinescha quellas tenor reglas divinas e nunmidablas. Questas reglas
èn vegnidas fixadas surtut en il temp dals Abbasids (suenter l’onn 750) e furman
anc oz la basa dal dretg islamic. L’applicaziun concreta da las reglas fa il
mufti, il derschader religius, cun agid dal fatwa, da l’expertisa religiusa ch’è
l’interpretaziun dal Coran e da la Sunna tenor reglas tradiziunalas (usul
al-fiqh). I dat fatwas per mintga sparta da la vita. Reglads èn il dretg
matrimonial, da cumpra, da contract, il dretg penal e las relaziuns cun il mund
betg muslimic. La scharia na dastga dentant betg vegnir chapida sco dretg codà
(schebain ch’i dat emprovas da la codar). Cur ch’i sa tracta damai da
«l’introducziun da la scharia» sco sistem giuridic, discurr’ins be da parts da
la scharia.

Tenor il princip al-amr bi’l ma’ruf wa n-nahy ’an al-munkar sto ina gronda part
da la scharia vegnir fatga valair da tut ils muslims, era cun violenza. La
scharia classica è sutdividida en ina scola da dretg schiita ed en quatter
scolas da dretg sunnitas. Il tratg communabel è ch’ellas èn vegnidas stgaffidas
da societads en in ambient per gronda part islamic.

En il sufissem (mistica islamica) furma la scharia la valur da basa per quel
ch’è en tschertga da Dieu. Ulteriuras staziuns èn en roda: la tariqa (‹la via
mistica›), la haqiqa (‹vardad›) e la ma’rifa (‹enconuschientscha›).

En l’islam datti fermas speranzas escatologicas. Spezialmain resortan las
aspectativas escatologicas gia annunziadas da Mohammed sco l’arriv da ‹l’ura›
(sā’ah), dal ‹di da la resurrecziun› (yaumu’l-qiyā-mah) e dal ‹di dal
rendaquint› (yaumu’l-faṣl). Questas ideas ch’ins enconuscha era or da
l’escatologia giudaica e cristiana eran per Mohammed da grond’impurtanza.
Oravant tut en l’islam schiitic, dentant era en quel sunnitic, èn las speranzas
colliadas cun la cumparsa da la figura messiana dal Mahdi (al-Mahdī), en l’islam
schiitic era numnà il Qaim (al-Qā’im). El derivia da la schlatta da Mohammed e
saja qua tras in Sayyid. Questa figura duess reconstituir l’islam, al derasar en
tut il mund ed al emplenir cun giustia. En il 19avel tschientaner èn sa furmads
a l’intern da l’islam plirs moviments escatologics.

L’islam è dividì en pliras direcziuns. Ils sunnits furman cun var 90 % la pli
gronda gruppa. Quella è sutdividida en scolas da dretg sunniticas dals hanafits,
malachits, hanbalits e schafiits. L’uschenumnada direcziun dals wahhabits en
l’islam sunnitic n’è betg ina scola da dretg, s’orientescha però fermamain als
hanbalits. Las scolas da dretg èn savens distribuidas geograficamain; uschia
vivan per exempel hanafits en Tirchia e malichits en l’Africa dal Nord.

Ils schiits furman la segund gronda direcziun religiusa. Lur direcziun
principala èn ils imanits ubain la ‹Schia da Dudesch›, ch’ins chatta surtut en
l’Iran, Irac, Aserbaidschan, Bahrain ed en il Libanon. Plinavant datti la ‹Schia
da Set› (ismailits) che vivan surtut sin il subcontinent indic (Mumbai,
Karatschi e Pakistan dal Nord) sco era en Afghanistan e Tadschikistan. Ils
zaidits u era ‹la Schia da Tschintg› vivan oz be anc a Jemen.

Ils charischits, ils uscheditgs ‹fugitivs› ch’han bandunà la partida dal quart
calif Ali ibn Abi Talib (7avel tschientaner), furman la pli veglia secta
religiusa da l’islam. Els han refusà la legitimaziun dad Ali sco era quella dad
Uthman ibn Affan sco calif. Lur moviment è stiz per gronda part sut l’emprim
calif dals abbasits. Be lur direcziun la pli moderada, ils ibadits, han survivì
enfin oz. Els vivan oravant tut en l’Algeria dal Sid (Mzab), sin l’insla Djerba
ed en l’Oman.

Sco bunamain tut las religiuns u direcziuns religiusas ha era l’islam in aspect
intern (esoteric) ed in aspect extern (exoteric). La dimensiun mistica interna
da l’islam è il sufissem (تصوف / tasawwuf). L’aspect intern vegn era numnà
tariqa, quel extern schari’a. Tenor la concepziun dal sufissem tutgan quellas
duas parts nunseparablamain ensemen. Simbol per quai è ina glisch dad ieli: Las
flommas da la glisch stattan per la tariqa, pia per l’essenza da la religiun.
Quellas stizzassan tar l’emprim suffel senza il vaider che las protegia. Il
vaider che cuvra las flommas simbolisescha la schari’a. Quella n’avess nagin
senn senz’ina flomma a l’intern.

Per gruppas puritanas sco ils wahhabits èn ils sufis mintgatant era eretics e
perquai vegnan els refusads e perfin persequitads. Crititgadas vegnan lur
praticas religiusas sco il dhikr (che vegn savens cumbinà cun musica e moviment
dal corp), il giavisch dal sufis d’entrar en in’uniun cun Dieu gia en quest mund
ed il fatg che la via d’in sufi sto vegnir accumpagnada d’in maister spiritual
vivent (sheikh). Quai vegn refusà da la vart ortodoxa, perquai ch’en l’islam na
dastga star nagin mediatur tranter l’uman e Dieu. Ils sufis na vesan il sheikh
dentant betg sco mediatur, mabain sco insatgi ch’enconuscha gia las difficultads
sin la via tar Dieu e che po dar vinavant ses savair ad auters.

Ozendi è l’islam derasà en numerus pajais dal Proxim Orient, da l’Africa dal
Nord, da l’Asia Centrala e da l’Asia dal Sidost. Il territori da derasaziun
principala è la zona sitga che sa stenda da la Sahara en l’occident sur il
Proxim Orient ed il Caucasus fin en l’Asia Centrala. Il pajais cun la pli gronda
cifra da populaziun muslima è l’Indonesia. En Europa è l’islam derasà en la
Bosnia-Erzegovina, en la Tirchia ed en l’Albania. En blers ulteriurs pajais
datti minoritads muslimas. Il dumber da muslims sin tut il mund vegn stimà a 1,3
milliardas.

Ils pajais islamics èn organisads en l’Organisaziun da la conferenza islamica
(OIC), a la quala fan er part intgins stadis cun minoritads muslimas pli
grondas.

Sco cumenzament d’ina «nova èra da scleriment per l’islam» vala la conferenza
dals 4 e 5 da mars 2007 a St. Petersburg (Florida), a la quala muslims seculars
da differentas terras islamicas ed occidentalas han prendì part. Els èn sa
deditgads a dumondas sco l’interpretaziun seculara da l’islam, la necessitad
d’ina critica a l’intern da l’islam, la situaziun da la libertad d’opiniun en
societads muslimas e dumondas davart la refurma d’educaziun. Ils iniziants èn
stads tranter auter muslims dissidents sco Ayaan Hirsi Ali, Irshad Manji ed Ibn
Warraq. Sco conclusiun da la conferenza è vegnida approvada l’uscheditga ‹St.
Petersburg Declaration›. Quella pretenda tranter auter la separaziun da stadi e
religiun, il respect dals dretgs umans universals, l’aboliziun da la scharia e
da tut las puniziuns da mazzament islamicas e praticas da mutilaziun corporala
sco era l’egualitad dals dretgs da la dunna en l’islam ed en tut las terras
islamicas.

En la religiun islamica èn pliras citads sontgas. Trais da quellas èn
particularmain impurtantas: Mecca, Medina e Gerusalem. La citad da Mecca è la
pli sontga insumma. Ella è il lieu da naschientscha dal profet Mohammed. En ella
sa chatta la Kaaba, il sanctuari central da l’islam che determinescha la
direcziun d’urar, la qibla. Lura suonda la citad da Medina, situada al nord da
Mecca, nua che l’islam ha sviluppà l’emprima efficacitad politica. Gerusalem è
la terza citad sontga. Tenor la tradiziun muslima è l’emprima qibla vegnida
fixada qua. En pli è Gerusalem il lieu ch’ils muslims han definì sco posiziun
geografica da la moschea al-Aqsa, menziunada en il Coran (sura 17, ‹Il viadi da
notg›). Per schiits ed alevits furman en pli las citads da Kerbela e Kufa lieus
sontgs, nua ch’els fan mintg’onn pelegrinadis.

Daspera datti in grond dumber da lieus da pelegrinadi da different’impurtanza.
Per il solit sa tracti da fossas da cumpogns da Mohammed, dad imams da la Schi,
ubain da schaics dals sufis. Ils pli blers lieus sontgs ha l’islam popular en
l’Africa dal Nord cun numerusas fossas a Marabut. Cun excepziun dals emprims
trais lieus sontgs vegn la dumonda, schebain ina citad saja sontga discutada a
moda cuntraversa en l’islam.

Quai che pertutga las autras religiuns distingua l’islam tranter crettaivels da
religiuns monoteisticas e politeisticas. Gidieus, cristians, zoroastians e
sabeers (ozendi èn manegiads ils mandeers) han ina posiziun particulara, perquai
ch’els vegnan considerads sco aderents da «religiuns da cudesch» (ahl al-kitab).
Tenor concepziun muslima è era vegnì palesà ad els il pled da Dieu (en furma da
l’Evangeli e da la Tora). Cun l’ir dal temp sajan las scrittiras però vegnidas
midadas, translatadas u falsifitgadas ed hajan qua tras pers lur valaivladad.

Sut il domini islamic èn ils ahl al-kitab – sch’els n’eran betg anc convertids a
l’islam – vegnids sut il cumond e la protecziun islamica, dhimma, che pretendeva
ch’els pajan ina taglia speziala, la dschizya. Per la paja è vegnida protegida
lur vita e possess ed els han survegnì il permiss da pratitgar libramain lur
religiun. Quest’allianza speziala valeva oriundamain be per gidieus e cristians.
Ella è dentant vegnida schlargiada sin persunas betg cristianas cur ch’ils
conquistadurs muslims han inscuntrà etnias d’ina differenta religiun sco p.ex.
ils hindis.

En rom da l’expensiun islamica pudevan persunas d’autras religiuns en territoris
betg arabs restar temporarmain sin territori islamic sco musta’min. Sch’els
refusavan silsuenter d’acceptar il status da dhimmi – da protecziun islamica –,
valevan els sco inimis e vegnivan cumbattids.



https://rm.wikipedia.org/wiki/Svizra

La Svizra (tudestg: Schweiz, franzos: Suisse, talian: Svizzera, latin: Helvetia,
tudestg svizzer: Schwiiz), uffizialmain Confederaziun svizra, è in pajais cun
bundant 8 milliuns abitants situà en l’Europa Centrala. La surfatscha da la
Svizra munta a 41 285 km²; la chapitala è Berna.

La cuntrada svizra è caracterisada da la chadaina da las Alps. Al sid da las
Alps giascha il chantun Tessin, al nord la Svizra Bassa e la chadaina dal Giura.
En las Alps svizras naschan plirs gronds flums: il Rain, il Rodan, l’En, l’Ara
ed il Ticino. Il clima da la Svizra sa lascha caracterisar sco temprà.

En il vest cunfinescha la Svizra cun la Frantscha, en il nord cun la Germania,
en l’ost cun l’Austria ed il Liechtenstein ed en il sid cun l’Italia.

La surfatscha da la Svizra cumpiglia 41'285 km². Il punct il pli aut è il Piz da
Dufour en il Vallais cun 4634 m s.m. Il punct il pli bass è il Lago Maggiore en
il Tessin cun 193 m s.m.

Il 1291 han ils chantuns dad Uri, Sviz e Silvania renovà in’allianza pli veglia.
Cun quest Patg federal èn els s’unids en il cumbat encunter ils da Habsburg
ch’eran da quel temp ina da las famiglias las pli pussantas entaifer il Sontg
Imperi roman. La victoria encunter l’armada habsburgaisa en la Battaglia da
Morgarten (1315) ha fullà via a l’independenza da la Svizra.

En il Contract de Westfalia da l’onn 1648 han ils pajais europeans renconuschì
formalmain l’independenza svizra dal Sontg Imperi roman. L’onn 1798 èn las
armadas da la Revoluziun franzosa penetradas en Svizra. En rom dal Congress da
Vienna dal 1815 han ils potentats europeicas restabilì l’independenza da la
Svizra.

Suenter la Guerra da la Lia separatista (1847) è la Svizra sa constituida sco
stadi federal modern. La constituziun è vegnida revedida ils onn 1874 e 1999. A
partir dal 2002 è la Svizra commembra da l’Organisaziun da las Naziuns unidas.

Dapi il 1848 è la Svizra in stadi federativ che sa cumpona da vischnancas,
chantuns e da la Confederaziun. Las trais pussanzas politicas da la
Confederaziun èn: il Cussegl federal sco executiva, l’Assamblea federala (che sa
cumpona dal Cussegl naziunal e dal Cussegl dals chantuns) sco legislativa ed il
Tribunal federal sco giudicativa.

Al Cussegl federal actual appartegnan: Johann Schneider-Ammann (president 2016),
Doris Leuthard (vicepresidenta 2016), Ueli Maurer, Didier Burkhalter, Simonetta
Sommaruga, Alain Berset ed Guy Parmelin. Walter Thurnherr è il chancelier
federal dapi il 1. da schaner 2016.

Ils 26 chantuns da la Svizra èn: Appenzell Dadens, Appenzell Dador, Argovia,
Basilea-Champagna, Basilea-Citad, Berna, Friburg, Genevra, Giura, Glaruna,
Grischun, Lucerna, Neuchâtel, Schaffusa, Soloturn, Son Gagl, Sursilvania,
Sutsilvania, Sviz, Tessin, Turgovia, Turitg, Uri, Vad, Vallais, Zug. Cun la
Constituziun federala dal 1848 han ils chantuns cedì a la Confederaziun ina part
da lur suveranitad.

Las vischnancas furman il stgalim il pli bass da l’urden statal. Tut ils
chantuns èn dividids en vischnancas politicas, però betg tuts attribueschan a
las vischnancas in’autonomia communala talmain vasta sco il Grischun.

Il settember 2015 dumbrava la Svizra 8'306'200 abitantas ed abitants. La Svizra
ha ina da las aspectativas da vita las pli autas dal mund (umens 76, dunnas 82
onns). 74 % da la populaziun abitescha oz en territoris urbans; var la mesadad
da la populaziun citadina abitescha en las aglomeraziuns da las tschintg citads
grondas da Turitg, Basilea, Genevra, Berna e Losanna. 22 % da la populaziun
permanenta en Svizra èn estras ed esters. Dapli che la mesadad dad els è gia
naschida en Svizra u viva qua dapi passa 15 onns.

La Svizra ha quatter linguas naziunalas ed uffizialas: il tudestg (65,6 %,
oransch), il franzos (22,8 %, violet), il talian (8,4 %, verd) ed il rumantsch
(0,6 %, mellen). Quatter chantuns èn plurilings: il chantun Grischun (tudestg
68,3 %, rumantsch 15,0 % e talian 10,2 %), il chantun Berna (tudestg 84,0 % e
franzos 7,6 %), il chantun Friburg (franzos 63,2 % e tudestg 29,2 %) ed il
chantun Vallais (franzos 62,8 % e tudestg 28,4 %).

La Svizra na conuscha nagina religiun dal stadi, cumbain che la gronda part dals
chantuns (cun excepziun da Genevra e Neuchâtel) renconuschan baselgias
uffizialas. 42,5 % da la populaziun èn protestants, 41 % catolics. Tras
l’immigraziun èn l’islam (4,3 %, principalmain Albanais dal Cosovo) e
l’ortodoxia (1,8 %) daventads minoritads religiusas d’impurtanza.

Pervia da sia posiziun geografica en il center da l’Europa posseda la Svizra ina
rait da vias e viafiers fitg vasta. La traversada da las Alps furma da vegl ennà
ina sfida per il traffic da transit europeic. L’onn 1882 è vegnì inaugurà il
tunnel da viafier dal Gottard (cun ina lunghezza da 15 km); il 1906 è suandà il
tunnel dal Simplon. Las transversalas las pli novas èn il tunnel da basa dal
Lötschberg (inaugurà il 2007) ed il tunnel da basa dal Gottard ch’ins quinta da
pudair surdar al traffic l’onn 2018. Cun 57 km vegn el ad esser il pli lung
tunnel dal mund.



https://rm.wikipedia.org/wiki/Stadis_Unids

Ils Stadis Unids da l'America (engl. United States of America, curt USA), en la
furma curta uffiziala Stadis Unids (engl. United States, curt U.S.), betg
uffizialmain era be America (engl. America), èn in pajais da l'America dal Nord
che consista da 50 stadis federativs. Cun Hawai ed intgins territoris insulars
fan ils Stadis Unids era part da l'Oceania.

Il pajais cuvra var 40 pertschient dal territori nordamerican ed è il terz grond
stadi dal mund tenor surfatscha davos la Russia ed il Canada.

Ils Stadis Unids èn sa furmadas da tredesch colonias che èn sa decleradas
independentas l'onn 1776 dal pajais matern, la Gronda Britannia. Tras
l'immigraziun constanta or da l'Europa e pli tard era da l'Asia, la suppressiun
dals abitants indigens, l'expansiun territoriala vers il vest, l'annexiun da
grondas parts dal Mexico e l'industrialisaziun han ils Stadis Unids a partir da
la fin dal 19avel tschientaner cuntanschì ina tscherta influenza sin la politica
mundiala. Suenter il declin da l'Uniun sovietica èn ils Stadis Unids la suletta
superpussanza restanta.

Alabama - Alasca - Arizona - Arkansas - California - Colorado - Connecticut -
Delaware - Florida - Georgia - Hawai - Idaho - Illinois - Indiana - Iowa -
Kansas - Kentucky - Louisiana - Maine - Maryland - Massachusetts - Michigan -
Minnesota - Mississippi - Missouri - Montana - Nebraska - Nevada - New Hampshire
- New York - New Jersey - New Mexico - North Carolina - North Dakota - Ohio -
Oklahoma - Oregon - Pennsylvania - Rhode Island - South Carolina - South Dakota
- Texas - Tennessee - Utah - Vermont - Virginia - Washington - West Virginia -
Wisconsin - Wyoming



https://rm.wikipedia.org/wiki/Spagna

La Spagna (uffizialmain Reginavel da la Spagna, spagnol Reino de España [ˈrejno
ð(e) esˈpaɲa]) è in stadi situà en l’Europa dal Sidvest che furma ina monarchia
ereditara parlamentara. Il territori statal sa chatta per gronda part sin la
Peninsla Iberica. La Spagna è sutdividida en 17 communitads autonomas e duas
citads autonomas, Ceuta e Melilla. La chapitala furma Madrid. La Spagna è
commembra da l’ONU, da l’UE, da l’OECD e da la NATO. Il pajais figurescha
tranter las ventg pli grondas naziuns d’export e d’import.

La Spagna sa chatta ensemen cun il Portugal (en il vest) e Gibraltar (en il sid;
appartegna al Reginavel Unì) sin la Peninsla Iberica, e quai tranter 36° e
43,5° ladezza settentriunala sco er 9° lunghezza occidentala e 3° lunghezza
orientala (senza las Balearas, Inslas Canarias, Ceuta e Melilla). La Spagna
cumpiglia stgars sis setavels da la Peninsla Iberica. En il nordost, per lung da
la chadaina da muntognas da las Pireneas, cunfinescha la Spagna cun la Frantscha
ed il stadi pitschen Andorra.

Tar il territori statal tutgan ultra da quai las Balearas situadas en la Mar
Mediterrana, las Inslas Canarias che sa chattan en l’Atlantic sco er las citads
da Ceuta e Melilla situadas a la costa da l’Africa dal Nord. En Frantscha
posseda la Spagna l’exclava Llívia. En pli appartegnan a la Spagna pliras inslas
che sa chattan gist davant la costa marocana: Islas Chafarinas, Peñón de
Alhucemas, Isla del Perejil, ultra da quai la peninsla Peñón de Vélez de la
Gomera. L’Isla de Alborán è situada 50 kilometers al nord da la costa marocana.
In’ulteriura gruppa da pitschnas inslas e grips, las Islas Columbretes, giascha
radund 55 kilometers a l’ost da Castellón de la Plana, sin il medem grad da
ladezza sco Mallorca.

En il center da la Peninsla Iberica sa chatta ina planira auta fitg vasta che
vegn numnada Planira auta da la Castiglia u simplamain Meseta. En il nord vegn
la planira cunfinada da la Muntogna Cantabrica, en l’ost dal Sistem Iberic ed en
il sid da la Sierra Morena. En il sidvest maina la planira auta en l’Extremadura
ch’è situada in pau pli a bass e n’è betg uschè planiva. Tras il Sistem Central
vegn la planira partida en duas parts (la Meseta dal Nord e la Meseta dal Sid),
da la quala la settentriunala sa chatta in pau pli ad aut. Las grondas citads en
la part dal nord (Valladolid, León, Burgos, Salamanca) èn situadas sin
in’autezza da 700 fin 900 meters, quellas en il sid (Madrid, Toledo, Ciudad
Real) sin in’autezza tranter 500 e 700 meters.

En il nordvest ed en la part centrala da la Spagna e per part er en la Sierra
Morena vivan en tut radund 2500 lufs. Il luf iberic (Canis lupus signatus) furma
uschia la populaziun da lufs la pli gronda e pli stabila en tut l’Europa dal
Vest. En la Muntogna Cantabrica ed en las Pireneas vivan radund 200 urs brins.
Entant che la populaziun dals urs cantabrics vala sco stabila, èn ils urs en las
Pireneas periclitads acutamain da l’extirpaziun. Il luf-tscherver iberic exista
be en Spagna ed en il Portugal; cun main che 300 animals che vivan al liber è el
smanatschà fermamain. En il nord da la Spagna èn da chasa intginas da las
davosas populaziuns dal visun europeic ch’èn da chattar en l’Europa Occidentala.
Ulteriurs mammals caracteristics da la Spagna, ils quals èn uschiglio be da
chattar en l’Africa u en l’Asia Anteriura, furman il giat ginestra, il mungo, il
capricorn iberic u il chamutsch da las Pireneas. En Spagna vivan gist trais
spezias da lieurs: la lieur brina sco er las duas spezias endemicas lieur
iberica e lieur da Castroviejo. Animals frequents èn tschierv, chavriel,
stgilat, cunigl, portg selvadi, fiergna, tais e vulp. Muflons e muntanellas èn
da chattar en regiuns muntagnardas, giats selvadis en guauds pli gronds e ludras
en diversas zonas fluvialas.

La fauna da reptils da la Spagna sa cumpona da numerus luschards, ghecos,
scincs, orvettas, serps, tartarugas da la terra e da la mar. Enconuschents èn
ils luschards da las Canarias, surtut il luschard gigant d’El-Hierro (Gallotia
simonyi) che po cuntanscher ina lunghezza dal corp da fin a 75 cm.

A partir dals onns 1990 è la populaziun da la Spagna creschida fitg ferm, e quai
tant en congual cun auters stadis europeics sco er cun il svilup demografic dals
decennis precedents. Be en l’emprim decenni dal 21avel tschientaner è il dumber
da la populaziun creschì per 7 milliuns. Ina gronda part da quest augment è
d’attribuir a l’immigraziun. La cumpart da la populaziun da l’exteriur è
creschida da 0,74 milliuns l’onn 1999 a 5,73 milliuns il 2011. La rata da
reproducziun muntava il 2008 a 1,46 uffants per dunna, quai ch’è levet sut la
media europeica da 1,6.

L’aspectativa da vita dals Spagnols muntava il 2012 a 82,5 onns, quai ch’è la
pli auta valur en tut l’Europa (avant l’Italia cun 82,4 e la Frantscha cun 82,1
onns). Ils umens vegnan en media 79,5 onns vegls, las dunnas 85,5. L’onn 2007
eran 16,7 % da la populaziun pli vegls che 65 onns.

Da las minoritads dals pajais fan surtut part ils Gitanos (ils Roma spagnols)
ch’èn immigrads en Spagna ca. a partir dal 16avel tschientaner. Oz vivan en
l’entir pajais radund 600 000 fin 800 000 Gitanos. Ils Roma spagnols èn surtut
da chasa en las citads grondas sco Madrid, Barcelona, Valencia u Sevilla. Da
questa gruppa da la populaziun derivan intgins stars da renum internaziunal sco
il chantadur Camarón de la Isla u il giugader da ballape José Antonio Reyes.
Surtut en la scena da musica spagnola – e qua surtut entaifer il flamenco –
giogan ils Roma in’impurtanta rolla.

Sur lung temp ha la Spagna enconuschì be pitschnas cifras d’immigraziun. Pir en
il decurs dals ultims decennis è la situaziun sa midada (cf. survart). Il
schaner 2011 vivevan en Spagna 5,8 milliuns esters, quai che correspunda a 12 %
da l’entira populaziun; da quels èn 2,4 milliuns burgais d’in auter stadi da
l’Uniun europeica. En cifras absolutas sa chatta la Spagna sin plazza dus davos
la Germania (cun 7,1 milliuns esters); en procents da l’entira populaziun sa
chatta la Spagna sin la tschintgavla plazza europeica, davos il Luxemburg,
(43,0 %), la Lettonia (17,4 %) e la Cipra ed Estonia (mintgamai 15,9 %). La
gronda part dals immigrants deriva da la Rumenia, dals stadis dal Maghreb u da
l’America Latina sco er dal Reginavel Unì e da la Germania; per quests ultims
stadis è la Spagna daventada ina residenza per la vegliadetgna ordvart stimada.

Il dumber dals burgais spagnols sesents a l’exteriur muntava il 2016 a radund
2,3 milliuns, da quai vivan stgars 1,5 milliuns en l’America e radund 776 000 en
in auter pajais europeic. Entant che be 22,2 % dals Spagnols che vivan en
l’America èn naschids en Spagna, giascha questa procentuala tar ils residents en
auters stadis europeics tar 52,2 %. Quai è surtut d’attribuir al fatg che las
grondas undas d’emigraziun da la mesadad dal 19avel tschientaner fin a la Guerra
burgaisa spagnola han manà en l’America Centrala e dal Sid, surtut en
l’Argentinia, Venezuela, Mexico, Uruguay e Cuba, entant ch’il Plan de
Estabilización dal 1959 ha effectuà fin il 1972 in’unda d’emigraziun en auters
stadis europeics, surtut en Frantscha, Germania, Svizra, Belgia ed en il
Reginavel Unì.

Uffizialmain appartegnan 92 % da la populaziun a la baselgia catolic-romana
(situaziun dal 2000). La cumpart da las persunas che sa participeschan
activamain a la vita religiusa sa diminuescha però cuntinuadamain. En rom d’in
studi independent ch’è vegnì realisà il 2015 han anc 68 % inditgà d’esser
catolics. Finanziada vegn la baselgia catolica dal stadi spagnol a basa d’in
contract cun la Sontga Sedia e betg sur ina taglia da baselgia directa; ina
sortida da la baselgia n’è uschia betg colliada cun avantatgs finanzials. Dapi
il 2007 ston ils pajataglia però decider sezs, schebain 0,7 % da la taglia sin
las entradas duain pervegnir ubain a las baselgias ubain ad auters intents
socials u culturals. Na prendan els nagina decisiun, vegn questa cumpart da la
taglia obligatorica attribuida directamain als auters intents. La finanziaziun
statala directa ch’existiva dapi il 1979 è vegnida abolida dal tuttafatg. L’onn
2008 han 34,3 % dals pajataglia decidì da vulair sustegnair la baselgia
catolica; per quella ha quai muntà in augment da las entradas da taglia da
173,8 milliuns sin 252,7 milliuns euros.

La cumpart dals muslims munta a 0,5 %, dals protestants a 0,3 % e dals
testimonis da Jehova a 0,25 %. En Spagna è situà l’impurtant lieu da pelegrinadi
Santiago de Compostela che furma la destinaziun da numerus pelegrins sin la via
da son Giachen.

Madrid e Barcelona furman las pli grondas citads dal pajais. La gronda
creschientscha da las citads en il decurs dals davos onns ha però gì per
consequenza ch’igl èn sa furmadas metropolas che tanschan per part lunsch sur
ils cunfins politics ed administrativs da las singulas citads ora. En las
regiuns grondas da Madrid e Barcelona vivan bundant sis resp. quatter milliuns
umans, en las regiuns metropolas Valencia, Sevilla e Bilbao mintgamai bundant in
milliun.

Il pajais è dividì en 17 communitads autonomas; areguard lur grondezza èn
quellas fitg eterogenas. En l’Andalusia, la Catalugna e las regiuns da Madrid e
Valencia vivan mintgamai tranter 5 ed 8 milliuns persunas; en las regiuns las
pli pitschnas Navarra, Cantabria e La Rioja percunter dumbers lunsch sut in
milliun (situaziun dal 2009).

En il 11avel tschientaner a.C. han ils Fenizians populà la costa dal sid; la pli
enconuschenta da lur colonias è stada Cádiz (Gades). Il num ‹Spagna› deriva da
la denominaziun latina Hispania (dal fenizian ishapan ‹pajais dals iraxs da la
grippa›; quai ch’ils Fenizians tegnevan per iraxs da la grippa eran però en
vardad cunigls). Durant la Segunda Guerra punica èn arrivadas l’emprima giada
truppas romanas sin la Peninsla; quellas han occupà relativamain svelt il vest
ed il sid da quella. Enfin ch’era il nord è stà sut la controlla dals Romans,
hai però durà radund 200 onns. En la fasa tardiva da l’Imperi roman occidental
èn ils Visigots arrivads en la Gallia ed han furmà là il Reginavel dals Visigots
che cumpigliava er vastas parts da l’Iberia. Suenter ina greva terrada cunter
ils Francs han ils Visigots rumì per gronda part la Gallia e translocà il center
da lur reginavel sin la Peninsla Iberica. Questa segunda ed ultima fasa dal
Reginavel dals Visigots vegn numnada – tenor la chapitala – Imperi da Toledo.

A l’entschatta dal 8avel tschientaner han ils Maurs destruì il Reginavel dals
Visigots e conquistà l’entira Peninsla Iberica. Lur domini ch’ha durà plirs
tschientaners ha segnà il pajais. La ierta araba sa manifestescha tant en
l’architectura sco er en la lingua. Als Maurs na duevi però betg reussir da
conquistar durablamain er las muntognas perifericas situadas en il nord da la
Peninsla. Da là ha lura cumenzà la reconquista. Quella è sa tratga a la lunga
sur tschientaners (722–1492). En rom da pliras etappas è il domini mauric vegnì
stgatschà enavos dals imperis cristians, e quai fin la Crudada da Granada il
1492 ch’ha muntà la fin da las structuras statalas mauricas sin la Peninsla.
Suenter la fin da la reconquista ha gì lieu ina persecuziun da minoritads
religiusas. Ils ‹retgs catolics› Isabella I da Castiglia e Ferdinand II d’Aragon
na vulevan tolerar en lur sfera da pussanza naginas persunas che n’eran betg
catolicas. Muslims e gidieus èn vegnids sfurzads da sa laschar battegiar. L’onn
1478 è vegnida endrizzada l’inquisiziun spagnola cun l’intent da scuvrir e punir
‹nuncartents› ch’eran be sa convertids exteriuramain e che pratitgavan en il
zuppà lur veglia cretta. Ils 31 da mars 1492 han Isabella I e Ferdinand II
relaschà l’Edict da l’Alhambra; quel ha prescrit che tut ils 300 000 Gidieus che
n’eran betg pronts da sa laschar battegiar stoppian bandunar la Peninsla
Iberica. Da quest’emigraziun è sa furmada entaifer il giudaissem la gruppaziun
dals sefardim. Il 1609 ha Felipe III schizunt stgatschà ils moriscos, ils
perdavants dals maurs ch’eran sa convertids al cristianissem.

En il 15avel tschientaner èn s’unids ils dus reginavels da la Castiglia e
d’Aragon. Aragon furmava da quel temp gia daditg in’impurtanta pussanza maritima
en la Mar Mediterrana. E la Castiglia steva en concurrenza cun il Portugal per
la predominanza en l’Ocean Atlantic. Cun la scuverta da l’America tras Cristof
Columbus l’onn 1492 è la Spagna avanzada per in tschert temp ad ina pussanza
mundiala.

Cun l’imperatur Karl V (sco retg spagnol: Carlos I), in biadi dals ‹retgs
catolics›, è vegnì il 1516 in Habsburgais sin il tron spagnol. Fin che la lingia
spagnola è morta ora l’onn 1700 èn tut ils retgs spagnols derivads da questa
dinastia. La dumonda da la successiun dal davos retg habsburgais Carlos II ha
manà a la Guerra da successiun spagnola, en la quala èn stadas involvidas las
pussanzas europeicas dominantas da quel temp. En consequenza da la guerra è
vegnì in rom dals Bourbons cun Felipe V sin il tron spagnol.

L’imperi colonial spagnol s’extendeva vers il 1600 sur vastas parts da l’America
dal Sid ed America Centrala, dals Stadis Unids dad oz e da las Filippinas.
Rinforzond però ils Englais e Franzos lur stentas d’obtegnair colonias, è la
predominanza spagnola plaunsieu stulida. Las guerras da liberaziun dals stadis
americans, surtut la Guerra d’independenza mexicana e las Guerras d’independenza
sidamericanas, han manà la gronda part da las colonias en l’independenza. En rom
da la guerra spagnol-americana ha la Spagna pers las davosas grondas possessiuns
als Stadis Unids, quai ch’ha muntà la fin da l’imperi colonial. Las colonias
africanas ch’èn vegnidas vitiers pli tard (il Maroc spagnol, la Sahara spagnola
e la Guinea Equatoriala) han la finala cuntanschì en il 20avel tschientaner lur
independenza.

A l’entschatta dal 20avel tschientaner furmava la Spagna per gronda part in
stadi agrar sutsviluppà e segnà da relaziuns da possess feudalas; la pauca
industria avant maun sa concentrava surtut sin la Catalugna ed il Pajais Basc.
L’onn 1923 ha il general Miguel Primo de Rivera surpiglià la pussanza ed ha
installà ina dictatura militara. Pervi dals problems socials fitg urgents n’ha
quella però betg pudì sa tegnair ditg; il 1931 è la Spagna daventada ina
republica. Ma ils conflicts politics e socials han engrevgià da l’entschatta
ennà la Segunda Republica e gia il 1932 hai dà in’emprova da putsch da vart da
militar da dretga sut general José Sanjurjo. L’onn 1934 hai dà intginas
sullevaziuns da sanestra e d’anarchists, las qualas èn per part vegnidas
abattidas sanguinusamain. L’instabilitad politica vegniva tizzada surtut da
represchentants extrems da posiziuns sanestras e dretgas e da lur furmaziuns
paramilitaras, ma er da vart da commembers da las forzas da segirezza regularas.
La situaziun tendida è be anc pegiurada suenter che la frunt naziunala (che sa
cumponiva dals liberals da sanestra, socialists e communists) ha gudagnà ils 17
da favrer 1936 las elecziuns en il parlament.

Il fanadur 1936 han parts dal militar sut il generalissim Francisco Franco fatg
in culp da stadi cunter la regenza. Il putsch ha però be gì success en intginas
parts dal pajais ed ha fatg naufragi en ils impurtants centers politics ed
industrials (t.a. Madrid, Catalugna, Pajais Basc). Sinaquai è suandada la Guerra
burgaisa spagnola. En il decurs da quella èn ils putschists vegnids sustegnids a
moda decisiva da vart da l’Italia faschista e da la Germania
naziunalsocialistica; las democrazias liberalas Frantscha e Gronda Britannia han
fatg ina politica da nunintervenziun ed han uschia favurisà l’avanzament da
Franco cunter la republica.

Il 1939 è la guerra ida a fin cun la victoria dals naziunalists cunter la Spagna
republicana. L’epoca da la dictatura da Franco ha cumenzà cun ina fasa da
purificaziuns violentas ch’ha durà plirs onns ed ha manà il pajais en ina
letargia politica e sociala da lunga durada. Sco en auters pajais europeics hai
er dà en Spagna suenter la Segunda Guerra mundiala – or da la quala igl era
reussì a Franco da tegnair il pajais – in grond boom economic. Il 1947 ha Franco
restaurà la monarchia en Spagna ed ha fixà il 1969 che Juan Carlos duaja
daventar ses successur sco schef da stadi. Suenter la mort dal dictatur ils 20
da november 1975 ha quel inizià in process da democratisaziun (spagnol
transición). Cun la constituziun dal 1978 è la Spagna daventada ina monarchia
parlamentara. Dapi la fasa finala da la dictatura ed er durant la fasa da
transiziun èn l’ETA ed autras gruppas terroristicas da sanestra e da dretga
stadas fitg activas. Il 1981 hai anc dà in’ulteriura emprova da putsch (‹23-F›)
da vart da militars da dretga e parts da la Guardia Civil paramilitara cunter la
regenza democratica.

La transiziun è ida a fin il 1982 cura che la partida socialdemocrata sut Felipe
González ha surpiglià la regenza. En il decurs dals onns 1980 è la Spagna
daventada commembra da la NATO e da l’Uniun europeica ed è stada segnada d’in
ulteriur svilup economic. A medem temp è vegnida installada en il cumbat cunter
l’ETA ina gruppa da terrorissem statal (GAL) ch’ha cumbattì il separatissem basc
cun tortura e murdraretschs; quest’epoca è enconuschenta en Spagna sco ‹guerra
tschuffa›.

L’organ legislativ superiur da la Spagna è il parlament, las Cortes generales.
Las cortes sa dividan en duas chombras, la chombra dals deputads (Congreso de
los diputados) ed il senat (Senado). Ils 300 fin 400 commembers da la chombra
dals deputads vegnan elegids mintga quatter onns en elecziun directa. Il senat
dumbra 259 commembers. Da quels vegnan elegids 208 directamain dal pievel,
entant ch’ils 51 restants vegnan designads dals parlaments da las communitads
autonomas. Er ils senaturs vegnan tschernids per in temp d’uffizi da quatter
onns.

Il primminister (presidente del gobierno) vegn elegì da la chombra dals
deputads. Ils ministers vegnan designads dal retg sin proposta dal primminister.
Il sez uffizial furma il Palacio de la Moncloa a Madrid.

La Spagna è partida en 17 communitads autonomas u regiuns (comunidades
autónomas). Quellas na disponan da nagina independenza statala (la Spagna n’è
pia nagin stadi federativ), ma exequeschan tuttina incumbensas cumparegliablas
p.ex. a quellas dals chantuns svizzers u dals stadis federativs da la Germania.
Set da questas communitads consistan da be ina provinza (Asturia, Cantabria,
Navarra, La Rioja, Madrid, Murcia, Balearas), las ulteriuras da pliras. Tut en
tut datti 50 provinzas. Las duas citads autonomas Ceuta e Melilla n’èn
attribuidas ni ad ina communitad autonoma ni ad ina provinza.

Il stgalim administrativ il pli profund furman las vischnancas (municipios). En
diversas communitads autonomas datti tranter las provinzas e las vischnancas anc
in stgalim intermediar, il qual porta differents nums (comarcas, veguerías,
mancomunidades).

Gia dapi daditg existan conflicts nunschliads areguard il status d’autonomia dal
Pajais dals Bascs e da la Catalugna. En il Pajais dals Bascs cumbatta l’ETA dapi
il 1959 cun violenza e terrur per l’independenza. Las partidas explicitamain
bascas resp. catalanas s’engaschan percunter sin via politica per in’extensiun
da l’autonomia, per ina ‹colliaziun lucca cun la Spagna› resp. per
l’independenza da lur regiuns. Ins sa referescha al dretg d’autodeterminaziun
dals pievels e vul realisar votaziuns dal pievel, en rom da las qualas la
populaziun da las regiuns respectivas duai pudair decider libramain davart il
status. Ils models persuenter furman tranter auter las votaziuns a Québec (1980,
1995) ed en il Montenegro (2006). Las partidas orientadas ad ina Spagna
centralistica PP e PSOE èn cunter quests plans.

Las forzas armadas sa dividan en las forzas terrestras, la marina cun
l’infantaria da marina e l’aviatica militara. Ultra da quai fan part da l’armada
la Guardia Civil e l’Unidad Militar de Emergencias ch’è vegnida fundada il 2005.
Unitads independentas furman la guardia roiala (Guardia Real) sco er la legiun
spagnola ch’è suttamessa directamain al cumond superiur. L’armada dumbra radund
123 000 schuldads (situaziun dal 2014); l’obligaziun al servetsch militar è
vegnida abolida il 2001.

Il pajais dispona d’ina buna rait da vias d’ina lunghezza totala da 663 795
kilometers. La rait da vias da transit cumpiglia vias naziunalas (carreteras
nacionales) ed autostradas, las uschenumnadas autovías (libras da taxas) e las
autopistas (cun taxa da via, de peaje). Las vias che mainan enturn las
aglomeraziuns èn per ordinari libras da taxas, bleras colliaziuns interurbanas
èn percunter suttamessas a taxas.

Ils pli gronds ports da mar sa chattan ad Algeciras, Barcelona, Valencia,
Bilbao, Gijón e Santa Cruz de Tenerife. Tranter la Peninsla Iberica e las
Balearas resp. las Canarias datti ina retscha da colliaziuns da traffic da
navettas.

Numerusas citads disponan d’ina rait da trens urbans; ultra da quai datti a
Barcelona, Bilbao, Madrid, Valencia, Sevilla, Málaga e Palma de Mallorca
viafiers sutterranas.

En radund 40 citads spagnolas datti plazzas aviaticas per aviuns da passagiers.
Las pli grondas societads aviaticas spagnolas èn Iberia, Air Europa e Vueling.
Las plazzas aviaticas da Madrid e Barcelona tutgan areguard il dumber da
passagiers tar las diesch pli grondas en tut l’Europa. Tranter Madrid e
Barcelona exista ina punt aviatica, puente aéreo: tranter las 7 e las 23 uras
partan numerus sgols entaifer fitg curts intervals.

Cun il Plan de Estabilización, la vieuta democratica dal temp suenter il 1975,
l’adesiun a la Communitad europeica l’onn 1986 e la participaziun a l’Uniun
economica e monetara europeica ha la Spagna tschentà il fundament per ina
creschientscha economica a lunga durada. L’industria dal pajais è vegnida
liberalisada e modernisada successivamain. Da quai èn resortidas intginas
interpresas ch’ageschan cun success a nivel internaziunal, sco per exempel
Iberia, Seat, Telefónica, Zara u Endesa. L’avertura da la Spagna per la
concurrenza internaziunala ha manà a vastas investiziuns directas nà da
l’exteriur.

Tenor indicaziuns dal Fond monetar internaziunal furmava la Spagna il 2011 la
dudeschavel gronda economia naziunala dal mund. La crisa economica dal 2009 ha
er tutgà la Spagna ed ha manà in tschert temp ad in aut dumber da dischoccupads.
A partir dal 2013 para questa fasa da recessiun e stagnaziun d’esser stada
surmuntada. Il product naziunal brut da la Spagna ha muntà il 2014
1058,4 milliardas euros.

La Spagna è segnada da grondas differenzas economicas tranter las differentas
communitads autonomas. En regiuns ch’èn industrialisadas fermamain, sco il
Pajais Basc, Madrid, Navarra u la Catalugna, sa chattava il product naziunal
brut per persuna tranter 8 e 25 % sur la media da l’Uniun europeica; en regiuns
plitost agraras sco Extremadura, Castiglia-La Mancha u Andalusia però 28 fin
37 % sut la media europeica.

La Spagna è vegnida visitada il 2013 da 60,6 milliuns turists; suenter la
Frantscha ed ils Stadis Unids sa chatta la Spagna uschia sin la terza plazza da
la statistica da viadi mundiala. La pli impurtanta destinaziun turistica furma
la Catalugna cun la chapitala Barcelona (25,7 % da tut ils turists), alura
suondan las Balearas, las Canarias e l’Andalusia.

Er il sport motorisà è fitg popular en Spagna. L’interess per la furmla 1 ha
culminà cun Fernando Alonso ch’è daventà campiun mundial il 2005 e 2006.

Il ciclissem è in ulteriur sport fitg apprezià tant sco sport da profis sco er
sco sport da massa. Cun Miguel Indurain, Federico Bahamontes, Luis Ocaña Pernia,
Pedro Delgado, Óscar Pereiro, Alberto Contador e Carlos Sastre dispona la Spagna
da set victurs dal Tour de France. Óscar Freire è ultra da quai daventà diversas
giadas champiun mundial. Il pli impurtant eveniment da ciclissem è la Vuelta;
ulteriuras cursas da muntada internaziunala èn il Tur dal Pajais Basc, il Tur da
la Catalugna e la Clásica San Sebastián.

Il pli impurtant sport individual furma il tennis. Tar ils giugaders da tennis
spagnols ch’èn stads u en ils pli enconuschents a nivel internaziunal tutgan
Manuel Santana, Carlos Moyá, Sergi Bruguera, Arantxa Sánchez Vicario, Conchita
Martínez e Rafael Nadal.

En Spagna vegnan designads mintg’onn 14 dis da festa. Intgins da quels vegnan
prescrits dal stadi, intgins da las communitads autonomas e mintgamai in di da
festa da las provinzas. I sa tracta dals dis da festa usitads entaifer l’onn
ecclesiastic, da dis da festa da patruns da citads, provinzas, regiuns u
naziunals sco er da las suandantas festas secularas: di da la lavur (1 da matg),
festa naziunala a chaschun da la scuverta da l’America tras Cristof Columbus
(Día de la Hispanidad / El Pilar ils 23 d’october) e di da la constituziun che
regorda a l’approvaziun da la constituziun dal 1978 (6 da december).



https://rm.wikipedia.org/wiki/Internet

L’internet (dal pled englais internetwork, furmà dal prefix inter e da network u
curt net), en la lingua da mintgadi er rait, è ina colliaziun mundiala da raits
da computers autonomas. El furma la basa per far diever da servetschs d’internet
sco www, e-mail, Telnet, Usenet u FTP. La rait pussibilitescha a mintga computer
da sa colliar cun mintga auter computer. Il barat da datas tranter ils computers
ch’èn colliads in cun l’auter sur l’internet succeda a basa dals protocols
d’internet ch’èn normads tecnicamain. La tecnica da l’internet vegn descritta en
ils RFCs (Request for Comments) da l’Internet Engineering Task Force (IETF).

Il term ‹internet› è in anglicissem. El è sa sviluppà en il decurs dals onns
1970 e 1980 sco furma curta dad internetwork. Sut quest term tecnic vegnivan
tschertgadas da quel temp pussaivladads da colliar raits da computer existentas
ad in sistem pli vast. Da la denominaziun generala englaisa per in internetwork
u internet è sa derasà il pled ‹internet› sco num propri per la pli gronda rait
da quest gener ch’è sa sviluppada da l’Arpanet. En quel mument che l’internet è
daventà adina pli popular, èn er ils terms ‹internet› e ‹rait› entrads en la
lingua da mintgadi. La noziun ‹rait› na sa referescha en l’informatica però betg
exnum a l’internet, mabain po er designar autras colliaziuns da computers, sco
per exempel la rait interna (intranet) d’ina firma.

L’internet è sa sviluppà da l’Arpanet, in project ch’era vegnì inizià il 1969 da
l’Advanced Research Project Agency (ARPA), ina partiziun dal Ministeri da
defensiun dals Stadis Unids. L’Arpanet è vegnì sviluppà per colliar universitads
ed instituts da perscrutaziun. Oriundamain vulev’ins trair a niz a moda pli
effizienta las stgarsas resursas da quintar dals calculaturs gronds, l’emprim en
ils Stadis Unids, pli tard en tut il mund. Ils computers eran colliads in cunter
l’auter sur Interface Message Processors che surpigliavan la communicaziun da
rait en furma da transmissiun da pachets (englais packet switching). Ils
protocols che vegnivan duvrads per quest intent na sa laschavan però betg
applitgar bain en ambients eterogens, damai ch’els eran vegnids optimads per in
medium da transmissiun specific. Vint Cerf e Bob Kahn han sviluppà ils onns
1973/1974 ina versiun tempriva da TCP, per er pudair colliar ina cun l’autra
raits d’auter gener. Ils proxims onns èn quests protocols vegnids sviluppads
vinavant ed èn vegnids enconuschents sco TCP/IP.

Tenor ina legenda fitg derasada duaja la finamira oriunda dal project esser
stada da stgaffir durant la Guerra fraida in sistem da communicaziun decentral
per pudair garantir ina communicaziun senza incaps en cas d’ina guerra atomara.
En realitad èn però vegnids promovids da l’entschatta ennà surtut projects
civils, cumbain che l’ARPA ha finanzià ils emprims puncts da colliaziun.

L’onn 1981 èn vegnids specifitgads ils protocols dad IPv4, ICMP e TCP (en furma
dals RFCs 790 fin 793). Dapi il 1983 valan questas novas directivas per tut ils
hosts (sistems da calculaturs che mettan a disposiziun a clients servetschs);
fin oz furman ellas il fundament da la gronda part da las colliaziuns en
l’internet. Cun la midada dals protocols da l’Arpanet sin l’Internet Protocol
(IP) è er daventà popular il num ‹internet›.

A l’entschatta è la derasaziun da l’internet stada colliada fermamain cun il
svilup dal sistem operativ Unix. E grazia al DNS (Domain Name System) èsi stà
pussaivel a partir dal 1984 da contactar computers en tut il mund sur nums che
sa laschan memorisar bain.

L’internet è sa derasà sur adina dapli universitads ed adina pli fitg er sur ils
cunfins dals Stadis Unids ora. Là ha l’Usenet chattà vasta derasaziun ed igl èn
er sa sviluppadas emprimas reglas da cumportament (Netiquette), quai che po
valair sco in emprim indicatur per in svilup vers ina ‹cibercultura›.

L’onn 1990 ha la National Science Foundation dals Stadis Unids decidì d’avrir
l’internet per intents commerzials, uschia che quel è daventà accessibel er
ordaifer las universitads. Tim Berners-Lee ha sviluppà enturn l’onn 1989 al CERN
a Genevra ils fundaments dal World Wide Web. Ils 6 d’avust 1991 ha el fatg
enconuschent ed accessibel quest project d’in servetsch d’ipertext cun plazzar
sur Usenet ina contribuziun en la newsgroup ‹alt.hypertext›.

Ina derasaziun rasanta da l’internet ha gì lieu a partir da l’onn 1993. Lura è
vegnì publitgà Mosaic, l’emprim navigatur-web che na sa basava betg pli mo sin
text, mabain era er abel da mussar grafica. Quest navigatur pudevan ins
telechargiar gratuitamain e duvrar per visualisar cuntegns dal www. Surtut tras
la firma AOL e sia ‹Software Suite› èn las purschidas commerzialas ed il dumber
d’utilisaders creschids marcantamain. Damai ch’il navigatur-web ha stuschà a
l’ur tut l’auter, vegn el er numnà l’‹applicaziun assassin› da l’internet.
L’internet è sa sviluppà ad in catalisatur essenzial da la revoluziun digitala.

A partir dal 1995 èsi sa mussà ch’il dumber d’adressas IP vegnia bainbaud ad ir
a fin. Perquai han ins publitgà il december 1995 emprimas specificaziuns dad
IPv6 e laschà suandar a partir dal 2011/12 als davos vegls blocs d’adressa tenor
IPv4 ils novs tenor IPv6.

Cun plattafurmas da social media sco Facebook, Twitter u YouTube è il barat da
cuntegns bidirecziunal tranter ils utilisaders daventà adina pli impurtant
(uschenumnà user-generated content). Cuntrari a pli baud succeda quai uss sur
plattafurmas centralas terminadas, faschond diever d’in navigatur-web. Il term
web 2.0 signifitga er ch’il web daventa pli interactiv ed integrescha adina
dapli elements dad audio e video.

Blers experts considereschan l’internet sco ina da las pli grondas midadas
entaifer il barat d’infurmaziuns dapi l’invenziun da la stampa da cudeschs. La
nova Revoluziun digitala ha grondas influenzas sin praticamain tut ils champs da
la vita.

A l’entschatta è surtut vegnì fatg diever da l’internet per la communicaziun via
e-mail e per preschentar sasez (persunas singulas e firmas). Pli tard duevan
funcziuns sco Instant Messaging pussibilitar ina communicaziun quasi senza
retardament. E servetschs sco MySpace u Facebook lubeschan da crear vastas raits
socialas. Da l’autra vart mussan attatgas da spam che la tecnica n’è anc ditg
betg preparada sin tut ils fenomens che pon esser colliads cun questas
applicaziuns.

En rom da la New Economy vers la fin dal 20avel tschientaner è lura vegnì
instradà il commerzi online. Grazia a las ratas da transmissiun da datas
creschentas ed ils pretschs d’access a l’internet adina pli bass (sistem da
flatrate: pauschala senza limita dal temp u da la quantitad da datas) serva
l’internet adina dapli er a derasar pli grondas quantitads da datas. Cun quai èn
savens colliadas violaziuns dal dretg d’autur (films, musica, software e.a.); a
talas dumondas è lura er deditgada ina buna part da la legislaziun da
l’internet.

Er il schurnalissem online daventa adina pli impurtant e furma oz ina gronda
concurrenza per ils meds da massa classics. Observaturs constateschan ultra da
quai ch’ils utilisaders da l’internet sa sviluppeschan adina pli fitg dal
consument da medias passiv a commentaturs ed auturs activs (user-generated
content). Tras quai daventa la cultura da la rait, ch’aveva a l’entschatta in
accent plitost tecnic, adina pli vasta e cumpiglia tematicas da tut gener. Tras
l’internet svaneschan cunfins geografics e vegnan remplazzads tras gruppas che
s’orienteschan a tematicas ed interess communabels. Damai che l’internet porscha
funtaunas d’infurmaziun bler pli vastas ch’enfin qua, daventa la cumpetenza da
medias in’abilitad adina pli impurtanta.

La Cumissiun europeica ha planisà da lantschar ina charta globala da l’internet.
Las regulaziuns previsas duain servir sco lingia directiva areguard dumondas da
segirezza, protecziun da datas e la codaziun; la finamira è da simplifitgar
affars internaziunalas.

Las colliaziuns tranter questas raits, che furman en sasez la part essenziala da
l’internet, sa cumponan tant a nivel continental sco er intercontinental da
cabels da fibra da vaider. Quels porschan immensas capacitads da transmissiun ed
èn vegnids mess sur ils onns en grond dumber tant per terra sco er tras las mars
per pudair dar dumogn al traffic da datas creschent. Ultra da quai ha la tecnica
d’alimentar las fibras cun glisch fatg gronds progress, uschia che la rata da
transmissiun pussaivla è creschida immens; perquai posseda l’internet per part
surcapacitads areguard la prestaziun da la rait. Tenor calculaziuns èn vegnids
duvrads il 2005 be 3 % da las fibras da vaider che stattan a disposiziun tranter
citads europeicas u dals Stadis Unids. La structura globala da l’internet
cumpiglia er satellits ed ina rait da radis dirigids, ma la cumpart da quels è
bler pli pitschna.

Il protocol ch’attribuescha a mintga calculatur ch’è integrà en l’internet
in’adressa singulara sa numna Internet Protocol (IP). La communicaziun a basa da
quest protocol na s’orientescha betg, sco tar il telefon, tenor la colliaziun,
mabain tenor il pachet. Quai signifitga che las datas vegnan transmessas en
pachets d’ina grondezza da fin ca. 65 000 bytes (il pli savens però da be 1500
bytes), ils quals cuntegnan mintgamai l’adressa dad IP sco infurmaziun tant
davart il speditur sco er davart il destinatur. Arrivadas al lieu, vegnan las
datas or dals pachets puspè messas ensemen tenor ina successiun predefinida. In
grond avantatg da l’Internet Protocol è ch’ils pachets vegnan transmess
independentamain dal sistem d’operaziun e da las differentas tecnicas da rait.
Ins po cumparegliar quai cun in container da transport normà che vegn transportà
en il traffic da martganzia in suenter l’auter cun bastiment, tren e camiun per
arrivar a sia destinaziun.

En la part centrala da l’internet ston ils pachets passar ina rait fitg
extendida. Ils posts da diromaziun furman routers che decidan davart la via la
pli curta per arrivar a l’adressa dad IP dal destinatur. Per far quai fan els
diever da tabellas da routing che vegnan generadas e tegnidas actualas
automaticamain cun agid da protocols da routing; uschia èsi era pussaivel da
reagir automaticamain sin colliaziuns ch’èn crudadas ora. Entaifer las tabellas
da routing vegnan colliadas diversas adressas dad IP a raits da destinaziun; a
quellas vegn alura attribuida ina sortida dal router, per exempel en furma d’ina
adressa da sigl al proxim router (Next Hop IP Address). Per computers e routers
che n’èn betg situadas en la part centrala da l’internet basta percunter ina
tabella da routing statica che na vegn betg generada tras protocols da routing.
Quella cuntegna ina ruta da standard (Standard- u Default-Gateway) che
renviescha per tut las destinaziuns che n’èn betg marcadas autramain vers la
part centrala da l’internet – cumparegliabel a la tavla da signalisaziun ‹tuttas
direcziuns› en il traffic sin via. Ils routers centrals administreschan
actualmain (2014) tabellas da routing cun fin a 540 000 raits da destinaziun per
IPv4 e 21 000 per IPv6.

En il cas dad IPv4 vegnan las adressas dad IP dals singuls plazs da lavur d’ina
firma u organisaziun savens subsummadas cun agid da Network Address Translation
(NAT) sut ina adressa da firma generala. Sin quests computers n’han ins nagin
access direct nà da l’internet. Savens è quai bain giavischà per motivs da
segirezza (firewall), ma i maina er a dischavantatgs evidents. Per IPv6 èn
reservadas bler dapli adressas publicas; tenor RFC 4864 pon ins perquai desister
en avegnir da NAT, uschia ch’i dat dapli pussaivladads da filtrar il traffic da
datas.

Ensemen cun la derasaziun vasta da l’internet è er creschì il basegn da forza
electrica per l’infrastructura centrala (servers e.a.) e per ils singuls
computers dals utilisaders. En tut il mund fan ins quint ch’i vegn duvrà
actualmain radund 1 % da l’entira producziun d’energia per tegnair en funcziun
las singulas cumponentas da la rait da datas mundiala.

L’onn 2012 ha la quantitad da datas ch’è vegnida transmessa sur la rait da cabel
muntà a bundant 26,7 exabytes (1 exabyte = 1 mrd. gigabytes) per mais, pia a
prest 1 exabyte per di. La quantitad da datas cuntegnida en in exabyte è 2500
giadas uschè gronda sco tut ils cudeschs ch’èn insumma vegnids scrits insacura.
Il stgomi da datas sur raits mobilas ha muntà il 2012 a radund 1,1 exabyte per
mais. Fin il 2017 quintan ins che questas cifras creschian sin 1,4 zetabytes
resp. 13,6 exabytes (communicaziun mobila). Bundant la mesadad da las datas èn
d’attribuir a servetschs da video (Video-on-Demand).

Il dumber d’utilisaders u d’apparats ch’èn colliads cun l’internet na sa lascha
betg eruir exactamain. Ils singuls utilisaders sa collian numnadamain cun
l’internet cun agid da differents apparats (PC, apparats mobils) e sur diversas
tecnicas d’access, e quai tut tenor be per in curt mument u er sur lung temp. Il
2007 avevan radund 16,9 % da la populaziun mundiala access a l’internet; il 2008
han 1,23 milliardas umans fatg diever da l’internet. En l’Europa ha il dumber
dals utilisaders regulars surpassà l’entschatta 2008 il term da 50 %. En ils
stadis industrialisads possedan en il fratemp varga 80 % dals tegnairchasa in
attatg d’internet. Tar giuvens Europeans ha l’internet cumenzà a stgatschar la
televisiun ed autras medias tradiziunalas. Ils Stadis Unids èn stads l’emprim
pajais nua che bundant la mesadad da la populaziun ha inditgà da duvrar surtut
l’internet sco funtauna da novitads.

En Svizra possedevan il 2012 85 % da la populaziun in attatg a l’internet.
Radund 40 % faschevan diever d’in access a spectrum lartg cun ina rata da
transmissiun da varga 256 kbit/s. Per il 2013 ha in studi mussà che radund 81 %
da la populaziun èn regularmain (mintga di u pliras giadas l’emna) en
l’internet.

Sut il num web 2.0 èn vegnidas popularas a partir dals onns 2000 paginas-web,
las qualas l’utilisader na po betg be guardar a moda passiva, mabain po sez
midar e cumplettar. Da quest tip da paginas fan part ils blogs sco paginas
d’opiniun privatas, paginas che vegnan stgaffidas d’ina communitad d’auturs
averta sco la Vichipedia u er raits socialas.

Il www è vegnì sviluppà il 1989 da Tim Berners-Lee e Robert Cailliau tar
l’Organisaziun europeica per la perscrutaziun nucleara (CERN) a Genevra cun far
diever da concepts sumegliants precedents. Berners-Lee ha concepì per quest
intent il protocol da communicaziun HTTP e la lingua HTML sco instrument da
programmaziun per represchentar text. Ultra da quai ha el programmà l’emprim
navigatur-web e l’emprima software da server-web. Sin ses computer dal tip
NeXTcube ha el er installà l’emprim server-web dal mund. L’entir concept è vegnì
preschentà il 1991 a la publicitad cun desister da tuttas furmas da patenta u
licenzas, quai ch’ha contribuì fermamain a la sperta e vasta derasaziun dal www.

Telnet: Il servetsch Telnet è vegnì inventà il 1969 en rom dal project Arpanet,
è però vegnì en diever pir a partir dal 1974. Telnet po vegnir duvrà per diriger
computers sur distanza; er programs che na fan betg diever d’ina interfatscha
d’utilisader grafica pon vegnir utilisads cun agid da Telnet.

FTP: Il File Transfer Protocol è in protocol per transferir datas sur raits dad
IP. Sias funcziuns e specificaziuns èn vegnidas definidas il 1985 (RFC 959). FTP
vegn duvrà per transmetter datas dal server tar il client (chargiar giu), dal
client tar il server (chargiar si) u tranter dus servers da FTP.

Usenet: Tar Usenet sa tracti d’in forum da discussiun (Newsgroups). Quest
servetsch che funcziunescha be a basa da text è sa sviluppà vers la fin dals
onns 1980; per lur endataziuns e per structurar las contribuziuns (en furma
d’ordinaturs enchastrads) fan ils participants per regla diever d’in uschenumnà
Newsreader.

IRC: L’Internet Relay Chat è in sistem da chat (be en furma da text). El
pussibilitescha rundas da discussiun cun in pli grond dumber da participants (en
uschenumnads Channels), ma er discurs be tranter duas persunas (Query).



https://rm.wikipedia.org/wiki/Frantscha

La Frantscha (uffizial Republica franzosa, franzos République française
[ʁe.py.ˈblik fʁɑ̃.ˈsɛz], furma curta (la) France [fʁɑ̃s]) è in stadi unitar,
democratic ed intercontinental ch’è situà en l’Europa dal Vest e che cumpiglia
inslas e territoris d’ultramar sin plirs continents. La France métropolitaine,
vul dir la part europeica dal territori statal, s’extenda da la Mar Mediterrana
fin al Chanal da la Mongia e la Mar dal Nord sco er dal Rain fin a l’Ocean
Atlantic. Pervi da sia furma caracteristica vegn la terra franca dal pajais er
numnada Hexagone. Areguard la surfatscha furma la Frantscha il pli grond pajais
da l’Uniun europeica e dispona dal terz grond territori dal stadi en l’Europa
insumma (suenter la Russia e l’Ucraina). Paris è la chapitala dal pajais e furma
ensemen cun l’Île-de-France la pli gronda zona d’aglomeraziun dal pajais, avant
Lyon, Marseille, Toulouse e Lille.

En il 17avel e 18avel tschientaner ha la Frantscha occupà ina posiziun
egemoniala entaifer l’Europa. Da muntada è stada tant l’irradiaziun politica sco
er culturala: La curt da Louis XIV è daventà l’exempel per ils stadis
absolutistics en tut l’Europa; la Revoluziun franzosa cun la Decleraziun dals
dretgs da l’uman e dal burgais e l’occupaziun tras Napoleun ch’è suandada han
mess ad ir en blers pajais il svilup da la democrazia ch’è però adina puspè
vegnì interrut. En territoris d’ultramar ha la Frantscha erigì duas giadas in
imperi colonial: l’emprim cumpigliava t.a. vastas parts da l’America dal Nord ed
è per gronda part ì a perder ils onns 1756–1763 durant la Guerra da set onns; il
segund ha surtut cumpiglià vastas parts da l’Africa e furmava en il 19avel ed a
l’entschatta dal 20avel tschientaner la segund gronda pussanza coloniala dal
mund. En il 21avel tschientaner vala la Frantscha ensemen cun la Germania sco
forza motorica da l’integraziun europeica.

La Republica franzosa vegn declerada en la constituziun sco indivisibla,
laicistica, democratica e sociala. La maxima da quella sa cloma: ‹Regenza dal
pievel tras il pievel e per il pievel›. La Frantscha vala sco in dals pajais ils
pli sviluppads dal mund. Partind dal product naziunal brut sa tracti da la
tschintgavel gronda economia dal mund e da la terz gronda paritad da la
capacitad da cumpra en l’Europa. Il standard da viver, il grad da furmaziun e
l’aspectativa da vita valan generalmain sco auts. Ultra da quai sa tracti dal
pajais dal mund che vegn visità il pli savens: onn per onn visitan radund 83
milliuns turists da l’exteriur la Frantscha.

La Frantscha mantegna la terz gronda armada entaifer la NATO e la pli gronda
armada da l’Uniun europeica. Il pajais furma in dals commembers stabels dal
Cussegl da segirezza da las Naziuns unidas e disponiva il 2010 sco pussanza
atomara dal terz grond arsenal d’armas nuclearas. La Frantscha è stada in
commember fundatur da l’Uniun europeica e da las Naziuns unidas, è commembra da
la Francophonie, dals G7, dals G20, da la NATO, da l’Organisaziun da cooperaziun
e svilup economic en Europa (OECD), da l’Organisaziun mundiala da commerzi (OMC)
e da l’Uniun latina.

Sco in dals pli gronds pajais da l’Europa è la Frantscha segnada da numerusas
furmas da la cuntrada che sa differenzieschan marcantamain ina da l’autra. Per
gronda part prevalan en il maletg da la cuntrada planiras u collinas miaivlas.
En il sidost ed al cunfin cun la Peninsla Iberica è il pajais segnà da
muntognas. Las muntognas principalas furman las Pireneas en il sidvest, il
Massiv Central en la part meridiunala da l’intern dal pajais sco er – dal nord
al sid – las Vogesas, il Giura e las Alps en l’ost dal pajais. La pli auta
muntogna da la Frantscha è il Mont Blanc (4810 m s.m.); quel furma a medem temp
il pli aut piz da l’Europa Centrala e dal Vest.

La Frantscha dispona da rivas maritimas en il sid (Mar Mediterrana), sco er en
il vest e nord (Ocean Atlantic, Chanal da la Mongia e Mar dal Nord). En il
sidvest cunfinescha il pajais cun la Spagna ed Andorra, en il nord ed ost cun la
Belgia, il Luxemburg, la Germania, la Svizra e l’Italia sco er en il sidost cun
il Monaco.

Tut en tut è la Frantscha dividida en 18 regiuns; da quellas sa chattan 13 en
l’Europa e tschintg furman territoris franzos d’ultramar (France d’outre-mer) –
Guyana Franzosa, Guadeloupe, Martinique, Mayotte e Réunion. Fin il 2015 eran las
parts europeicas da la Frantscha divididas en 22 regiuns, uschia ch’il dumber
total da las regiuns muntava a 27.

La zona d’aglomeraziun per lunschor la pli gronda ed impurtanta furma la
chapitala Paris cun bundant 10 milliuns abitants en la regiun Île-de-France. Las
regiuns grondas enturn Lyon, Marseille, Toulouse e Lille dumbran medemamain
bundant in milliun abitants. Las pli grondas citads èn (situaziun dal 2011 senza
e cun aglomeraziun): Paris (2 250 000 / 12 300 000), Marseille (850 500 /
1 721 000), Lyon (472 000 / 2 289 000), Toulouse (447 000 / 1 250 000), Nizza
(344 000 / 1 004 000), Nantes (288 000 / 884 000), Strasbourg (272 000 /
764 000), Montpellier (264 500 / 561 000), Bordeaux (235 000 / 1 141 000), Lille
(227 500 / 1 159 500) e Rennes (208 000 / 680 000).

L’onn 1750 è la populaziun dal pajais vegnida stimada sin ca. 25 milliuns. Cun
quai furmava la Frantscha il pajais da l’Europa dal Vest per lunschor il pli
populà. Fin il 1850 è il dumber d’abitants creschì sin ca. 37 milliuns; alura è
suandada ina stagnaziun ch’era da ses temp senza paregl en l’Europa. Sco motivs
vegnan inditgads la bainstanza relativa e la civilisaziun ch’era vaira avanzada.
Il cumportament sexual cuntraceptiv era sviluppà pli ferm ch’en auters pajais; a
medem temp era l’influenza da la baselgia catolica gia flaivlentada. Uschia è il
dumber d’abitants creschì en stgars 100 onns per be trais milliuns: l’onn 1940
dumbrava la Frantscha, malgrà grondas immigraziuns suenter il 1918, be radund
40 milliuns abitants. Questa stagnaziun da la populaziun vegn resguardada sco in
dals motivs, daco che la Frantscha ha pudì sa defender durant las duas guerras
mundialas be cun stenta cunter la Germania vischina ch’era bundant pli dinamica.
Ultra da quai aveva l’armada franzosa subì ils onns 1914/18 sperditas relativas
che tutgavan tar las pli autas da tut las naziuns cumpigliadas en las acziuns da
guerra. Suenter la Segunda Guerra mundiala è alura suandà in augment da las
naschientschas e la populaziun è puspè creschida; per ina buna part è quest
svilup er stà d’attribuir ad immigraziuns nà da las anteriuras colonias
franzosas. L’onn 1990 han ins eruì 56,6 milliuns abitants e per il 2010 han ins
stimà 64,7 milliuns abitants incl. ils territoris d’ultramar, da quai
62,8 milliuns en la Frantscha metropolitana.

Suenter la Germania furma la Frantscha il pajais da l’Uniun europeica cun il
segund aut dumber da la populaziun; en tut il mund sa chatta ella sin la 20avla
plazza. Il 2009 dumbrava la Frantscha entaifer l’Uniun europeica ina cumpart da
la populaziun da radund 13 %.

L’onn 2009 èn vegnidas serradas 256 000 lètgs; diesch onns avant eran quai anc
stadas 294 000. Persuenter han dapli Franzos elegì l’uschenumnà patg da
solidaritad civil sco furma da convivenza. Quests partenadis èn vegnids
introducids il 1999; il 2009 èn vegnids serrads 175 000 patgs. La rata da
fritgaivladad giascheva il 2008 cun 2,0 uffants per dunna sin il terz plaz
europeic suenter l’Irlanda e l’Islanda; ella è però crudada da trais uffants per
dunna en ils onns 1960. L’aspectativa da vita muntava il 2008 a 84 onns per
dunnas e 78 onns per umens.

Pervi da la creschientscha da la populaziun ralentada ha la Frantscha gia
enconuschì vers la mesadad dal 19avel tschientaner il problem da la mancanza da
forzas da lavur. Dapi il cumenzament da l’industrialisaziun èn perquai vegnids
lavurers esters nà dals stadis vischins (Italia, Pologna, Germania, Spagna,
Belgia) en Frantscha, per exempel en l’aglomeraziun da Paris u en las regiuns da
minieras e d’industria d’atschal Nord-Pas-de-Calais e Lorena. A partir dal 1880
han uschia vivì e lavurà en Frantscha radund in milliun esters; lur dumber
muntava a 7 fin 8 % da las persunas activas. Il fenomen d’ina emigraziun en
massa, sco che quai era il cas da quel temp en Germania, en l’Italia ed en
auters pajais vischins, n’ha la Frantscha betg enconuschì. Durant l’Emprima
Guerra mundiala derivavan radund 3 % da la populaziun da la Frantscha da
l’exteriur ed igl èn sa mussadas emprimas tendenzas xenofobas. Fin il 1931 è la
cumpart dals esters creschida fin a 6,6 %; silsuenter è l’immigraziun vegnida
restrenschida fermamain e fugitivs, per exempel da la Guerra burgaisa spagnola,
èn vegnids bandischads u internads. Suenter la Segunda Guerra mundiala ha la
Frantscha puspè recrutà lavurers esters da la Spagna e dal Portugal ed ha
trategnì fin il 1974 ina politica d’immigraziun fitg liberala. Europeans, surtut
Talians e Polacs, avevan cumpiglià il 1931 fin a 90 % da la cumpart dad esters;
en ils onns 1970 muntava lur cumpart be pli a radund 60 %; la gronda gruppa
furmavan uss ils Portugais.

Il 2006 cumpigliava la cumpart da la populaziun estra 5,8 %; latiers vegnan
4,3 % Français par acquisition, pia umans ch’èn naschids a l’exteriur e ch’han
surpiglià la naziunalitad franzosa. L’onn 2008 vivevan 5,23 milliuns immigrants
en Frantscha, quai che correspunda a 8,4 % da l’entira populaziun. Da quels
avevan 5,23 milliuns acquistà la naziunalitad franzosa. Descendents
d’immigrants, dals quals almain in genitur era naschì a l’exteriur, èn vegnids
stimads il 2010 sin radund 10,4 % da la populaziun totala. Oz deriva la gronda
part dals emigrants da l’Africa dal Nord (Algeria, Maroc, Tunesia), alura
suondan ils pajais da l’Europa dal Sid (Portugal, Italia, Spagna). En il decurs
dals ultims onns èn vegnids vitiers immigrants da las anteriuras colonias
franzosas situadas al sid da la Sahara ed en la Caribica. La pli auta
concentraziun d’immigrants viva en il sidost dal pajais ed en l’aglomeraziun da
Paris.

La furmaziun academica ha lieu a las universitads e Grandes écoles. Questas
ultimas han ina meglra reputaziun, in pli bass dumber da students ed in pli aut
grad d’assistenza persunala.

Entaifer la cumpart catolica pratitgescha be ina pitschna part activamain la
cretta; da l’autra vart èn però er represchentads fitg ferm ils moviments dal
tradiziunalissem catolic. Tenor enquistas actualas inditgeschan 58 % dals
Franzos da crair en in Dieu; la cumpart dals giuvenils che crain en ina vita
suenter la mort è però creschida dapi il 1981 da 31 % sin 42 %. Tenor in studi
dal PewResearch Center fan 27 % dals Franzos valair d’esser «religius» e 10 %
d’esser «fitg religius». Omaduas valurs èn fitg bassas cumpareglià cun auters
stadis.

Istoricamain è la Frantscha stada sur lung temp in stadi en il qual dominava il
catolicissem. Dapi Louis XI († 1483) han ils retgs franzos purtà cun il
consentiment dal papa il titel d’in roi très chrétien. Dal temp da la
refurmaziun è la Frantscha adina stada per gronda part catolica, cumbain ch’i
deva fermas minoritads protestantas (ughenots). Il pli tard suenter la mazzacra
da la Notg da Baltramieu 1572 han quests ultims però stuì dar si lur speranzas
areguard ina Frantscha protestanta. Cura ch’il protestant Henri IV è daventà
ertavel dal tron, ha el midà pe motivs tactics-politics a la cretta catolica
(«Paris vaut bien une messe», per rumantsch «Paris vala tuttavia ina messa»); a
medem temp ha el però garantì als protestants en furma da l’Edict da Nantes
(1598) dretgs spezials e surtut la libertad da cretta. Il 1685 ha Louis XIV
revocà l’Edict da Nantes; malgrà ch’igl è vegnì smanatschà cun sancziuns penalas
ordvart severas, ha quai manà ad ina fugia en massa dals ughenots en l’exteriur
cunfinant ch’era da cretta protestanta. Pir curt avant la Revoluziun franzosa è
puspè vegnida admessa als protestants ina libertad da cretta parziala. La
Revoluziun franzosa ha alura abolì tut las limitaziuns da la libertad da la
cretta. En ils onns suenter la Revoluziun, dal temp da l’emprima Republica
franzosa, hai dà ina curta fasa ch’è stada segnada da fitg fermas tendenzas
anticlericalas, damai che la baselgia catolica vegniva resguardada sco
represchentanta da l’ancien régime. Betg be ils privilegis da la baselgia èn
vegnids dismess, mabain schizunt il chalender cristian ed ils servetschs divins
e remplazzads tras in chalender revoluziunar resp. tras in «cult da l’esser
suprem». Sut Napoleun Bonaparte è il stadi però puspè sa cunvegnì cun la
baselgia catolica en furma dal concordat dal 1801. Ed a chaschun da la
restauraziun bourbonica suenter il 1815 han las ideas monarchic-catolicas
schizunt puspè survegnì il suramaun: las truppas bourbonicas ch’èn vegnidas
tramessas il 1823 en Spagna per abatter la revoluziun liberala èn vegnidas
numnadas ils ‹100 000 figls da son Ludvic› ed en ils territoris da surmar è
vegnida promovida la missiun gesuitica.

La cuminanza giudaica en Frantscha è segnada d’ina istorgia muventada. La
preschientscha dals gidieus è documentada dapi il temp dals Romans. En il decurs
dal temp medieval èn quels però vegnids stgatschas en duas undas cumplettamain
dal pajais: il 1306 sut Philippe IV ed il 1394 sut Charles VI. Sur plirs
tschientaners ha silsuenter strusch pli existì en Frantscha ina vita e cultura
giudaica. La suletta excepziun han furmà ils territoris en l’ost dal pajais
ch’èn vegnids acquistads en il 18avel e 19avel tschientaner – surtut l’Alsazia –
ils quals han profità sur lung temp d’in status spezial. La Revoluziun franzosa
ha la finala concedì als gidieus l’egualitad burgaisa. Fin l’entschatta dal
20avel tschientaner è la Frantscha però restada in pajais cun ina populaziun
gidieua relativamain pitschna. Suenter l’Emprima e surtut suenter la Segunda
Guerra mundiala èn blers gidieus immigrads nà da l’Europa da l’Ost, uschia che
la Frantscha represchenta oz il stadi europeic cun la pli gronda gruppa da la
populaziun gidieua insumma. Pervi da tendenzas antisemiticas creschentas, surtut
da vart da muslims, e la stagnaziun economica datti actualmain però ina
grond’unda d’immigraziun gidieua. I vegn supponì che be tranter il 2010 ed il
2015 hajan bundant 100 000 gidieus bandunà il pajais, uschia che la cuminanza
gidieua en Frantscha dumbra be pli radund 400 000 persunas.

Medemamain dapi la fin da la Segunda Guerra mundiala è la cumpart dals muslims
creschida fermamain, e quai surtut pervi da l’immigraziun nà da las anteriuras
colonias.

Ins stima che la Frantscha odierna saja vegnida colonisada avant ca. 48 000
onns. Dal temp paleolitic èn sa mantegnids en ils Cuvels da Lascaux impurtantas
picturas muralas. A partir da 600 a.C. han ils Fenizians e Grecs fundà basas
commerzialas a la costa da la Mar Mediterrana, entant ch’ils Celts – ch’èn pli
tard vegnids numnads dals Romans Gals – han colonisà il pajais nà dal nordvest.
Ils Gals celtics cun lur religiun da druids vegnan oz savens designads sco ils
perdavants dals Franzos e Vercingetorix vegn idealisà sco erox naziunal da la
Frantscha, e quai cumbain ch’elements gallics n’èn strusch sa mantegnids en la
cultura franzosa.

Tranter 58 e 51 a.C. ha Caesar conquistà la regiun en rom da la Guerra gallica;
sinaquai èn vegnidas installadas las provinzas romanas Gallia Belgica, Gallia
Cisalpina e Gallia Narbonensis. En ina perioda da prosperitad e pasch han
questas provinzas surpiglià il progress roman sin ils champs da la tecnica,
l’agricultura e la giurisdicziun; igl èn sa furmadas grondas, elegantas citads.
A partir dal 5avel tschientaner èn immigrads adina pli ferm pievels germans en
Gallia; en consequenza dal declin da l’Imperi roman l’onn 476 han quels cumenzà
a furmar agens reginavels. Suenter ina dominanza temporara dals Visigots han ils
Francs sut Chlodwig I fundà il reginavel dals Merovings. Els han surpiglià
diversas valurs ed instituziuns romanas, tranter auter il catolicissem (496).
L’onn 732 als èsi reussì, en la Battaglia da Tours e Poitiers, da rebatter
l’expansiun islama nà da la Peninsla Iberica. Als Merovings èn suandads ils
Carolings. L’onn 800 è Carl il Grond daventà imperatur; il 843 è il Reginavel
dals Francs vegnì repartì tras il Contract da Verdun sin ses biadis; la part
occidentala da quel correspundeva pli u main a la Frantscha odierna.

Il temp medieval franzos è stà segnà da l’avanzament da la pussanza roiala en il
cumbat permanent cunter l’independenza da la noblezza auta ed ils dominis
seculars da las claustras e congregaziuns. Partind da l’Île-de-France odierna
han ils Capetings fatg valair l’idea dal stadi unitar; lur participaziun a
diversas cruschadas ha gidà a consolidar lur pussanza. Nà dal nord èn ils
Normans penetrads repetidamain en la Normandia ch’ha perquai survegnì lur num;
l’onn 1066 han els er conquistà l’Engalterra. Sut Louis VII ha cumenzà ina lunga
seria da conflicts guerrescs cun l’Engalterra, quai suenter che la dunna
divorziada da Louis, Éléonore d’Aquitania, aveva maridà il 1152 Henry
Plantagenet, uschia che radund la mesadad dal territori statal franzos era crudà
a l’Engalterra. A Philipp II Auguste èsi reussì fin il 1299 cun agid dals
Staufers da stgatschar ils Englais dal pajais; il retg englais Henry III ha
plinavant stuì acceptar Louis IX sco signur feudal. A partir dal 1226 è la
Frantscha daventada ina monarchia ereditara; l’onn 1250 era Louis IX in dals pli
pussants regents da l’Occident.

Suenter la mort da l’ultim dals Capetings è Philippe VI vegnì elegì l’onn 1328
sco nov retg da la Frantscha; el ha fundà la dinastia dals Valois. La populaziun
dal pajais vegn stimada da quel temp sin radund 15 milliuns. Cun la scholastica
e l’architectura romana e gotica dominava il pajais impurtants champs culturals
e spiertals. Pretensiuns al tron da vart dad Edward III Plantagenet, retg da
l’Engalterra e duca d’Aquitania, han manà il 1337 a la Guerra da tschient onns.
Suenter che l’Engalterra aveva pudì conquistar l’entir nordvest dal pajais, èsi
l’emprim reussì als Franzos da chatschar enavos ils invasurs. Alura hai però dà
ina rebelliun da vart da la Burgogna ed il retg da la Frantscha è vegnì
assassinà; sinaquai ha l’Engalterra schizunt pudì occupar Paris e l’Aquitania.
Pir grazia a la resistenza naziunala che Jeanne d’Arc ha mess ad ir èsi reussì
da reconquistar fin il 1453 ils territoris pers (cun excepziun da Calais). Ultra
da la Guerra da tschients onns ha furià la pestilenza dal 1348 ch’ha chaschunà
la mort da radund in terz da la populaziun.

Cun incorporar la Burgogna e la Bretagna en il territori statal, ha la roialitad
franzosa cuntanschì in emprim punct culminant da sia pussanza. Durant la
renaschientscha è quest domini però vegnì periclità adina pli fitg da vart dals
Habsburgais – l’imperatur habsburgais Karl V regiva sur d’in imperi, dal qual
ils pajais sa gruppavan enturn l’entira Frantscha. Ils calvinists franzos,
numnads ughenots, èn vegnids supprimids fermamain en lur exercizi da la cretta;
las Guerras dals ughenots e surtut la Notg da Baltramieu 1572 han manà a
l’emigraziun da tschientmillis ughenots. Pir l’emprim regent or da la chasa dals
Bourbons, Henri IV, ha concedì als ughenots en l’Edict da Nantes il 1598
libertad da religiun.

Il temp da la renaschientscha è er stà segnà d’ina ferma centralisaziun; il retg
è daventà independent tant da la baselgia sco er da l’aristocrazia. Als
ministers e cardinals Richelieu e Jules Mazarin èsi reussì d’eriger in stad
absolutistic. Sin iniziativa da Richelieu è la Frantscha intervegnida il 1635 a
moda activa en la Guerra da trent’onns che furiava en l’Europa Centrala; en
quest connex è era prorutta la guerra cun la Spagna. En la Pasch da Vestfalia
(1648) è vegnida concedida a la Frantscha l’Alsazia, entant ch’il Sontg Imperi
roman e la Spagna han pers ina part da lur pussanza. Igl ha cumenzà l’epoca da
la dominanza franzosa en l’Europa. Tut ils regents europeics s’orientavan a
l’exempel da la cultura franzosa. La lingua franzosa è daventada la lingua da
furmaziun dominanta. Las guerras che chaschunavan gronds custs e l’opposiziun da
vart da la noblezza han però manà al bancrut statal (Fronde). Cun l’Edict da
Fontainebleau dal 1685 è la libertad da cretta dals ughenots puspè vegnida
schliada; danovamain èn fugids tschientmillis ughenots. Sut Louis XIV,
l’uschenumnà roi soleil, il qual è vegnì intronisà l’onn 1643 (en la
vegliadetgna da quatter onns) ed ha regì fin il 1715, ha l’absolutissem
cuntanschì ses punct culminant. Da quel temp è vegnì erigì il chastè da
Versailles.

Las guerras ch’ils retgs absolutistics manavan (p.ex. la Guerra da devoluziun,
la Guerra ollandaisa, la Guerra da la successiun ereditara dal Palatinat, la
Guerra da la successiun ereditara spagnola, la Guerra da set onns e la
participaziun a la Guerra d’independenza americana), ils custs immens da la curt
sezza sco er nauschas racoltas han manà ad ina gronda crisa da finanzas, la
quala ha sfurzà il retg Louis XVI da convocar ils Stans generals. L’Assamblea
naziunala ha elavurà ina constituziun, limità la pussanza dal retg e terminà
l’ancien régime. Las cundiziuns da viver dal pievel cumin ch’èn pegiuradas
vinavant, han manà il 1789 a la Revoluziun franzosa cun la Decleraziun dals
dretgs da l’uman e dal burgais sco prestaziun centrala. La baselgia è vegnida
expropriada ed in nov chalender ha remplazzà il vegl. La Constituziun ch’è
vegnida deliberada il 1791 ha transfurmà la Frantscha en ina monarchia
constituziunala. Suenter l’emprova dal retg da fugir en l’exteriur, è quel vegnì
mess a ferm ed executà il 1793; sinaquai è suandada la proclamaziun da l’Emprima
Republica. Las emprimas experientschas cun la furma statala republicana, la
quala sa basava sin il princip da l’egualitad, èn però idas a finir en il caos
ed al reschim da terrur sut Robespierre.

En questa situaziun ha Napoleun Bonaparte surpiglià il 1799 la pussanza cun in
culp da stadi ed è daventà Emprim Consul; il 1804 ha el curunà sasez sco
imperatur. Igl èn suandadas las Guerras da coaliziun, en il decurs da las qualas
Napoleun ha dumagnà bunamain l’entira Europa sut sia controlla. Sia campagna
militara cunter la Russia l’onn 1812 ha però fatg naufragi; la Battaglia dals
pievels sper Lipsia il 1813 ha sigillà la terrada da las truppas franzosas.
Durant l’exil da Napoleun sin l’insla Elba ha puspè regì in Bourbon, Louis
XVIII; il 1815 è Napoleun returnà ed ha regì ulteriurs tschient dis. Suenter la
sconfitta en la Battaglia sper Waterloo è el vegnì bandischà definitivamain. La
restauraziun ha puspè manà ils Bourbons a la pussanza; quels èn sa mess
vidlonder da reconstruir l’imperi colonial ch’era ì a perder. En Frantscha ha gì
lieu a medem temp la Revoluziun industriala ed igl è sa furmada plaunsieu ina
classa dals lavurants. La Revoluziun da fanadur dal 1830 ha cupitgà Charles X
che regiva a moda despotica, al remplazzond tras il ‹retg dals burgais›
Louis-Philippe I. En rom d’ina ulteriura revoluziun burgaisa è vegnida
installada il 1848 en Frantscha la Segunda Republica.

Sco president da la Segunda Republica è vegnì elegì Louis Napoléon Bonaparte, il
qual ha gia laschà curunar sai il 1852 sco imperatur. Sut sia regenza è
l’opposiziun vegnida supprimida cun la forza; sin il champ da la politica
exteriura ha el però pudì registrar divers success sco l’acquist da Nizza e da
la Savoia, l’incorporaziun da l’Africa equatoriala e da l’Indochina en l’imperi
colonial e l’erecziun dal Chanal da Suez. A medem temp è sa sviluppada la
Germania, sut l’egida da la Confederaziun da la Germania dal Nord, ad in stadi
naziunalistic. La Guerra tudestg-franzosa ha Napoléon III mess ad ir cun
l’intenziun da metter terms al concurrent pussant areguard l’egemonia en
l’Europa; ma la guerra è ida a fin cun la sconfitta da la Frantscha e Wilhelm I
è vegnì proclamà en la Galaria dals spievels da Versailles sco imperatur
tudestg. La Communa da Paris, in’insurrecziun che sa drizzava cunter la
capitulaziun, è vegnida abattida cun la forza.

Tranter la Frantscha ed il Reginavel Unì è prorut in conflict pervi da la
dominanza en l’Africa. Omadus pajais pratitgavan in imperialissem intensiv. Il
punct culminant da questa ‹cursa› ha furmà la Crisa da Faschoda dal 1898 tranter
ils dus pajais. Il Reginavel Unì aveva la finamira da conquistar ina zona da
colonias che tanscheva dal sid al nord dal continent (l’uschenumnà «Plan
Cap-Cairo»). La Frantscha percunter aveva en mira ina zona da colonias che
tanscheva dal vest a l’ost, da Dakar fin Dschibuti. Las pretensiuns dals dus
stadis èn collidadas en il pitschen lieu sudanais Faschoda. La finala ha la
Frantscha dà suenter senza cumbat; il mars 1899 han ils dus pajais definì lur
zonas d’interess (Contract dal Sudan). Cun il Scandal da Panama (1889–1893), la
Crisa da Faschoda e l’Affera Dreyfus (1894–1905) ha la Terza Republica subì
entaifer diesch onns trais grondas crisas.

Il 1904 ha la Frantscha concludì cun il Reginavel Unì l’Entente cordiale ed il
1914 è ella entrada en l’Emprima Guerra mundiala cun la finamira da reconquistar
l’Alsazia e la Lorena e d’indeblir a moda decisiva la Germania. Suenter la
guerra ha la Frantscha bain tutgà tar ils victurs; la Frantscha dal Nord era
però devastada per gronda part. Tar ils 1,5 milliuns schuldads ch’eran crudads
èn anc vegnids vitiers 166 000 unfrendas da la Grippa spagnola dal 1918/1919.

Il tranterguerra è stà segnà en Frantscha d’instabilitad politica. En rom dal
Contract da Versailles è la Germania vegnida obligada il 1919 da prestar a las
pussanzas victuras auts custs da reparaziun. Surtut il primminister franzos e
minister da l’exteriur Poincaré insistiva che las prestaziuns vegnian ademplidas
punctualmain e senza resalvas. Pervi da retardaments èn truppas franzosas
penetradas repetidamain en territoris betg occupads. Ils 8 da mars 1921 han
truppas franzosas e beltgas per exempel occupà las citads Duisburg e Düsseldorf
en la zona demilitarisada. Per in tschert temp è silsuenter schizunt vegnì
occupà l’entir territori da la Ruhr.

Il Front populaire che regiva dapi il 1934 è surtut sa stentà da mantegnair il
status quo, uschia che la Frantscha era preparada mal sin l’erupziun da la
Segunda Guerra mundiala. En rom da lur champagna dal vest èn las truppas
tudestgas guntgidas la lingia da Maginot ed en marschadas en la chapitala
franzosa senza che quella fiss vegnida defendida. Ils 22 da zercladur 1940 ha
marschal Pétain stuì segnar il «Segund armistizi da Compiègne» (che vegn numnà
en Frantscha Armistice de Rethondes). Il pajais è vegnì sutdividì en ina zone
occupée ed ina zone libre, ma er en quest’ultima regiva il reschim da Vichy
conservativ-autoritar ch’era dependent dal Reich tudestg. Gia curt temp suenter
che l’armistizi è vegnì segnà, èn sa furmadas gruppas da la Résistance ed a
Londra ha Charles de Gaulle fundà la regenza d’exil Forces françaises libres. En
rom da l’operaziun Overlord han ils Alliads reconquistà il 1944 la Frantscha dal
Nord. In mais suenter la liberaziun da Paris l’avust 1944 ha de Gaulle furmà ina
regenza provisorica. Quella ha tranter auter admess l’october 1944 il dretg da
votar da las dunnas che las era vegnì refusà fin qua.

La constituziun da la Quarta Republica è vegnida concludida ils 13 d’october
1946 tras decisiun dal pievel. La Frantscha, che sa chattava da la vart dals
victurs, è daventada in commember fundatur da las Naziuns unidas ed ha survegnì
il dretg da veto en il Cussegl da segirezza. Per promover la reconstrucziun dal
pajais ha la Frantscha tranter auter pudì profitar da prestaziuns da sustegn or
dal Plan da Marshall; l’effect economic da quellas giuditgeschan ils economs a
moda cuntraversa. Il boom economic dal suenterguerra è vegnì enconuschent en
Frantscha sut il term Trente Glorieuses (per ils onns 1945–1975). Il 1949 è la
Frantscha stada in dals commembers fundaturs da la NATO; cun la fundaziun da la
Communitad europeica da charvun e d’atschal è vegnì mess il 1951 il crap da
fundament da l’integraziun europeica. Il 1957 èn vegnids segnads ils Contracts
da Roma ed instituida per il 1958 la Communitad economica europeica, da la quala
è resortida en il fratemp l’Uniun europeica; entaifer quella furma la Frantscha
in commember activ e dominant.

Il suenterguerra è er segnà dal declin da l’imperi colonial. L’Emprima Guerra
d’Indochina (1946–1954) è ida a fin cun la Battaglia da Điện Biên Phủ e la
perdita da tut las colonias franzosas en l’Asia dal Sidost. Ina cesura anc pli
gronda ha muntà la Guerra d’Algeria (1954–1962); quella ha la Frantscha manà a
moda ordvart stinada, ma a la fin ha l’Algeria stuì vegnir relaschada en
l’independenza. Tschientmillis pieds-noirs han stuì vegnir manads enavos en
Frantscha.

In’ulteriura cesura ha muntà il 1981 la surpigliada da la pussanza tras la
Partida socialistica e la presidenza da François Mitterrand ch’ha durà fin il
matg 1995. Durant quests onns èn tranter auter vegnidas realisadas vastas
statalisaziuns, è vegnida dismessa la paina da mort, introducida l’emna da 39
uras e ratifitgà il 1992 il Contract da Maastricht. Il successur da Mitterand,
Jacques Chirac, ha realisà l’introducziun da l’euro ed ha refusà il 2002/2003 da
sa participar a la Guerra da l’Irac.

Al president Nicolas Sarkozy ch’ha regì a partir dal 2007 è suandà il 2012
François Hollande, il candidat da la Partida socialista. En rom da la crisa da
l’euro èn l’indebitament public e la quota statala vegnids discutads a moda
critica.

L’autoritad statala ch’al è vegnida surdada dat il president vinavant al
primminister ed a la regenza; er quest’ultima ha da sa tegnair vi da las lingias
directivas che vegnan dadas avant dal president (e betg sco en blers auters
pajais dal primminister). Quests entretschaments e mecanissems pretendan ina
stretga collavuraziun tranter president e primminister; quella po esser
difficila en il cas d’ina Cohabitation, vul dir sch’il president ed il
primminister derivan da champs politics opposts. Il president nominescha
formalmain, senza naginas restricziun, in primminister e, sin proposta dal
primminister, ils commembers da la regenza. La regenza dependa silsuenter da la
confidenza dal parlament; il president na po betg relaschar ina regenza suenter
che quella è vegnida instituida. La regenza sa cumpona da ministers, ministers
dal stadi, ministres délegués, pia ministers cun incumbensas spezialas, e da
secretaris statals.

Il Parlament da la Tschintgavla Republica consista da duas chombras. L’Assamblea
naziunala (Assemblée Nationale) sa cumpona da 577 deputads che vegnan elegids a
moda directa per tschintg onns. Il Senat dumbra 348 commembers (dapi il 2011,
situaziun dal 2015). Quels vegnan elegids a moda indirecta per in temp d’uffizi
da sis onns. L’elecziun dal Senat ha lieu al nivel dals Départements; il collegi
d’elecziun sa cumpona dals deputads dals Départements, dals cussegls generals e
dals represchentants da las vischnancas.

L’iniziativa areguard l’elavuraziun da leschas po derivar dal primminister u
d’ina da las duas chombras dal parlament. Suenter la debatta sto il text da
lescha vegnir deliberà dad omaduas chombras. Alura dispona il president dal
dretg da refusar il text da la lescha; quai po el però far be ina giada. Il
parlament ha ultra da quai l’incumbensa da controllar la lavur da la regenza
tras dumondas e discussiuns. L’Assamblea naziunala ha la pussaivladad da
cupitgar la regenza. Il parlament n’è però betg autorisà da provocar
politicamain il president statal. Il president percunter po schliar l’Assamblea
naziunala; da quest dretg è vegnì fatg diever repetidamain per terminar fasas da
Cohabitation difficilas.

Il 2010 eran s’accumulads debits dal stadi da 1591 milliardas euros u 82,3 % dal
product naziunal brut. Tant la quota dal deficit annual sco er quella dals
debits publics en general sa chattan uschia lunsch sur ils criteris da
convergenza che l’Uniun europeica ha relaschà (Criteris da Maastricht) che
muntan a maximal 3 % per onn resp. a 60 %. Quest trend ha er cuntinuà ils ultims
onns, cumbain sin in nivel in pau pli bass.

Il 2006 ha la Frantscha impundì 11,0 % da las expensas per la sanadad, 5,7 % per
la furmaziun e 2,6 % per il militar.

Il spectrum da partidas franzos è ordvart fragmentà e segnà d’ina gronda
dinamica. Savens naschan novas partidas e midan partidas existentas lur num. Las
partidas franzosas han per ordinari in dumber da commembers relativamain
pitschen ed ina structura d’organisaziun plitost flaivla che sa concentrescha
sin Paris sco il lieu, nua che vegn prendida la gronda part da las decisiuns.

La sanestra vegn dominada dal Parti socialiste (PS), da la quala derivan ils dus
presidents François Mitterrand e François Hollande. Ils conservativs vegnan
dominads da la partida gaullista ch’ha midà diversas giadas il num e che sa
cloma dapi il 2015 Les Républicains. Sper Charles de Gaulle ha ella tschentà
entaifer la Tschintgavla Republica ils presidents dal stadi Georges Pompidou,
Jacques Chirac e Nicolas Sarkozy. Bundant pli a dretga èn situads il Mouvement
pour la France ed il Front National.

Suenter la Segunda Guerra mundiala han la Germania e la Frantscha renunzià a
l’ostilitad ch’aveva dominà dapi il 1870/71 lur relaziun. Tranter ils dus stadis
èn sa sviluppadas relaziuns ordvart stretgas. Omadus pajais han appartegnì als
commembers fundaturs da l’Uniun europeica; per part è schizunt vegnida discutada
in’‹Europa da duas spertadads› cun la Germania, la Frantscha ed intgins auters
stadis sco zona centrala da l’avischinaziun.

Ultra da quai s’engascha la Frantscha en l’Organisaziun per la segirezza e la
collavuraziun en l’Europa, en l’Organisaziun dal pact da l’Atlantic dal Nord
(NATO) ed entaifer las Naziuns unidas, tranter auter sco commember permanent dal
Cussegl da segirezza. Sut de Gaulle è la Frantscha sa sviluppada ils onns 1960
ad ina pussanza atomara.

Medemamain da grond’impurtanza en connex cun las relaziuns da l’exteriur da la
Frantscha è la politica da cultura e la promoziun da la francofonia. A nivel
internaziunal giauda la lingua franzosa ina gronda stima e vegn discurrida da
radund 140 milliuns persunas. Quai sustegna il ministeri da l’exteriur cun
mantegnair radund 280 scolas en ca. 130 pajais; quellas vegnan frequentadas da
radund 16 000 giuvenils. Da la purschida da stgars 1000 localitads da l’Agence
française fan diever radund 200 000 students en tut il mund.

La Frantscha dispona d’in dals pli auts budgets d’armament dal mund e tutga tar
las pli impurtantas pussanzas militaras insumma. Dapi la fin dals onns 1990
furman las forzas armadas in’armada da professiun che cumpiglia radund 350 000
umens e dunnas. 20 000 schuldads en staziunads en ils territoris d’ultramar,
ulteriurs 800 en stadis africans, cun ils quals la Frantscha ha fatg cunvegnas
da defensiun. Las forzas armadas èn divididas en las trais partiziuns classicas
forzas terrestras, aviatica militara e marina. Las forzas armadas nuclearas cun
radund 350 detunaturs tutgan per gronda part tar la marina, per ina part pli
pitschna tar l’aviatica militara. Ultra da quai è la Gendarmerie nationale,
in’autoritad da polizia centrala, suttamessa al ministeri da defensiun.
In’enconuschenta secziun entaifer l’armada franzosa furma la legiun estra
(légion étrangère).

Sin il pli tard dapi Louis XIII e cardinal Richelieu vala la Frantscha sco stadi
centralistic par excellence. Bain han ins prendì diversas mesiras da
decentralisaziun; quellas han però plitost gì l’intenziun da manar la pussanza
centrala pli datiers al burgais. Pir dapi la refurma administrativa dals onns
1982/1983 èn tschertas cumpetenzas vegnidas spustadas da la regenza centrala sin
las corporaziuns territorialas.

Al stgalim superiur è la Frantscha dividida dapi il 2016 en 18 regiuns
(régions); quellas collian per part duas da las 27 regiuns d’avant (p.ex.
Bourgogne-Franche-Comté u Auvergne-Rhône-Alpes). Las regiuns existan pir dapi il
1964, dapi il 1982/83 han ellas il status da corporaziuns territorialas. Mintga
regiun elegia in cussegl regiunal (conseil régional), il qual fixescha da sia
vart in president. En pli nominescha il president dal stadi mintgamai in prefect
regiunal. Las regiuns èn cumpetentas per l’economia, l’infrastructura e la
furmaziun professiunala e gimnasiala. Ellas sa finanzieschan sur taglias
ch’ellas incasseschan directamain sco er sur pajaments da transfer da vart da la
regenza centrala. La Corsica posseda in status spezial e figurescha tranter las
regiuns sco collectivité territoriale. Tschintg regiuns (Guadeloupe, Martinique,
la Guayana franzosa, Mayotte e Réunion) sa cumponan da territoris d’ultramar.

Las regiuns èn sutdivididas en departaments (départements). Quels han remplazzà
dapi il 1790 las provinzas tradiziunalas per rumper l’influenza dals suverans
locals. Dals 101 departaments odierns sa chattan 96 en l’Europa. L’aut dumber da
questas unitads d’administraziun relativamain pitschnas vegn adina puspè
discussiunà a moda cuntraversa. Ils departaments elegian in cussegl general
(conseil général), il qual installescha in president sco organ executiv. La
persuna decisiva entaifer il departament furma però il prefect che vegn nominà
dal president dal stadi. Ils departaments s’occupan dal servetsch social e da
sanadad, dals Collèges, dals indrizs da cultura e da sport sco er da las vias
dals departaments.

Ils 335 arrondissements, da quels 13 d’ultramar, na furman nagina persunalitad
giuridica. Quels servan surtut a distgargiar l’administraziun dals departaments.
Medemamain servan ils 2054 chantuns (cantons), 72 d’ultramar, be sco districts
electorals per l’elecziun dals cussegls generals. Ils arrondissements da las
citads da Paris, Lyon e Marseille han il status da chantuns.

L’unitad organisatorica la pli pitschna ed a medem temp la pli veglia furman las
vischnancas (communes). Quellas èn suandadas il 1789 a las plaivs e citads.
L’entschatta 2012 devi 36 700 vischnancas, da quellas 129 d’ultramar. Malgrà il
grond dumber da vischnancas, las qualas dumbran per gronda part be paucs
abitants, hai strusch dà ils ultims onns stentas da refurmar quest nivel statal.
Mintga vischnanca elegia in cussegl da vischnanca (conseil municipal), il qual
nominescha alura da ses mez in president communal (maire). Dapi il 1982 disponan
las vischnancas cleramain da dapli dretgs e na vegnan betg pli survegliadas
uschè ferm dal stadi. A nivel communal vegnan organisadas la furmaziun da basa,
la planisaziun locala, la gestiun dals ruments e las activitads culturalas; er
las vischnancas sa finanzieschan sur atgnas taglias e cun agid da pajaments da
transfer.

Ils territoris d’ultramar che n’èn betg attribuids a regiuns u departaments
n’appartegnan – cun excepziun da Saint-Barthélemy e Saint-Martin – betg a
l’Uniun europeica. Er leschas che vegnan relaschadas en Frantscha valan per
quests territoris be sche quai vegn menziunà explicitamain.

Suenter l’Emprima Guerra mundiala è vegnì creà il model da l’‹interpresa
maschadada›. Quest’allianza tranter chapital privat e public dueva pussibilitar
a l’industria naziunala da penetrar sin champs che fissan stads memia ristgads u
difficils da s’engaschar sulet a basa da chapital privat (p.ex. industria
d’ieli, chemia). Avant eri usità en cas sumegliants ch’il stadi deva ad ina
singula firma ina concessiun exclusiva.

La Frantscha vala sco economia publica dirigida. Ina paja minimala fixada dal
stadi segirescha als emploiads ina paja brutta per ura da stgars 10 euros
(situaziun dal 2016).

Il 2003 ha la Frantscha exportà 14,9 % da ses volumen d’export en Germania, la
quala ha attribuì a medem temp 19,1 % da l’import. Dapi blers onns furma la
Germania il pli impurtant partenari da commerzi da la Frantscha. Il 2009 ha la
Frantscha importà martganzias en la valur da 532,2 milliardas dollars ed exportà
raubas en la valur da 456,8 milliardas dollars, uschia ch’i resulta in deficit
da la bilantscha commerziala. Ils ultims onns ha quest trend negativ cuntinuà,
cumbain en dimensiun pli pitschna.

Pervi dal schoc dal pretsch d’ieli dals onns 1970 ha la regenza franzosa inizià
in program nuclear ch’è vegnì extendì cuntinuadamain. Il 2009 eran en funcziun
en Frantscha 21 ovras atomaras cun 59 reacturs ed ina prestaziun totala da 63,3
GW. Pervi da l’auta cumpart d’energia atomara da ca. 80 % ston las ovras
atomaras er restar en funcziun en cas ch’il consum d’energia sa chatta sut il
maximum. La Frantscha posseda ina da las pli grondas raits da conducts en
l’Europa; pliras ovras electricas pon uschia egualisar communablamain
fluctuaziuns dal consum. Tenor in rapport dal 2012 custan la perscrutaziun, il
svilup e la construcziun da las ovras atomaras franzosas tut en tut 188
milliardas euros. Fin qua han pudì vegnir amortisads ca. 75 % da quests custs
tras la vendita d’electricitad. Damai che la gronda part da las ovras è anc en
funcziun, vegn ins probablamain a pudair cuvrir fin la fin tut ils custs
numnads. Percunter èn strusch vegnidas stgaffidas reservas per custs consecutivs
e per las consequenzas dal deposit definitiv che sa laschan strusch calcular.

Actualmain sa stenta la politica da reducir la cumpart da la forza atomara sin
50 %, quai er pervi da la gronda maioritad dals Franzos che s’exprima mintgamai
a chaschun d’enquistas a favur d’in augment da las energias regenerablas.
Questas ultimas giogan fin qua praticamain be ina rolla en furma da la forza
idraulica; l’energia da vent e fotovoltaica vegnan pir promovidas ils ultims
onns da vart da la politica. Il 2009 han ins gudagnà 5,5 % da l’energia primara
or da la forza idraulica, 8,7 % or da lain, 2,1 % d’ulteriura biomassa, 1,2 % da
ruments e 0,49 % (2012: 2,7 %) da l’energia da vent. Il 2011 ha la Frantscha
furnì entaifer ils stadis commembers da l’Uniun europeica 15 % da l’energia
producida cun forza idraulica. L’ovra idraulica da la serra da Roselend
producescha mintg’onn 1070 GWh; l’ovra da cumulaziun a pumpa da la serra da
Grand-Maison furma cun ina prestaziun da pumpa da 1200 MW ina da las pli grondas
en tut il mund.

Ina spessa rait d’autostradas collià surtut l’aglomeraziun da Paris cun las
regiuns cunfinantas. Per quest intent han ins schlargià successivamain dapi ils
onns 1960 las vias naziunalas che mainan vers la chapitala. Cun il temp han ins
alura er stgaffì colliaziuns traversalas tranter las ulteriuras regiuns grondas.
Las vias da traffic tutgan en Frantscha al stadi; la gronda part da las
autostradas vegnan però manischadas dapi il 2006 a basa privata. Ultra da quai
èn las autostradas suttamessas a taxas (péage).

Ils gronds centers disponan d’ina fitg buna rait da traffic a curta distanza. A
Paris na datti nagin lieu che fiss pli lunsch davent d’ina staziun da metro che
500 m. Er autras citads sco Lyon, Lille, Marseille u Toulouse enconuschan vastas
raits da viafiers sutterranas. Ordaifer ils gronds centers exista però ina
purschida da traffic a curta distanza bundant pli pitschna.

En tut ils pajais han ins construì a partir dals onns 1980 ina vasta rait da
trens ad auta sveltezza (Train à grande vitesse, TGV). Questa rait vegn
schlargiada vinavant e cuntanscha oz per gronda part er ils cunfins dals stadis
vischins. Dapi il 2003 è la viafier statala (Société Nationale des Chemins de
fer Français, SNCF) exposta a la concurrenza privata; de facto dispona ella però
anc adina d’in quasi-monopol en tut las regiuns dal pajais.

Il traffic aviatic en Frantscha sa preschenta a moda fitg centralisada: las duas
plazzas aviaticas da Paris (Charles de Gaulle ed Orly) han dumbrà il 2008 en tut
87,1 milliuns passagiers. Charles de Gaulle è la segund gronda plazza aviatica
da l’Europa; qua sa splega praticamain tut il traffic aviatic a lunga distanza.
Las pli grondas plazzas aviaticas ordaifer Paris èn Nizza (cun radund 10
milliuns passagiers), alura suondan Lyon e Marseille. L’Air France ha fusiunà il
2004 cun KLM ad Air France-KLM e furma dapi lura ina da las pli grondas
societads aviaticas dal mund; ella fa er part da l’allianza SkyTeam.

Sco pli impurtants meds da massa stampads valan las gasettas dal di naziunalas
‹Le Figaro› (da tempra conservativa), ‹Le Monde› (liberala sanestra) e
‹Libération› (orientà a la sanestra). Ils pli impurtants magazins da novitads èn
‹L’Obs›, ‹L’Express›, ‹Le Point› e ‹Marianne›.

La Frantscha deducescha ses renum en l’Europa ed en il mund tranter auter da
sias atgnadads culturalas, las qualas sa defineschan er sur la lingua
(legislaziun da protecziun e da tgira da la lingua). En la politica da medias
vegn l’atgna cultura e lingua promovida tras quotas per films e musica. Entaifer
l’Uniun europeica, l’UNESCO e l’Organisaziun mundiala da commerzi s’engascha la
Frantscha decididamain per sia concepziun da vulair defender la diversitad
culturala: la cultura na saja nagina rauba, cun la quala sa laschia martgadar a
moda illimitada. Il sectur da cultura furma perquai in’excepziun cumpareglià cun
l’ulteriura activitad economica (exception culturelle).

Ils origins da la litteratura franzosa èn da chattar en il temp medieval. Da
quel temp na disponiva la Frantscha betg d’ina lingua singula ed unifurma; ils
scripturs scrivevan en differentas linguas e dialects e faschevan mintgin diever
da si’atgna ortografia e grammatica. D’intgins texts medievals n’èn ils auturs
betg enconuschents (p.ex. ‹Tristan et Iseut› u ‹Lancelot-Graal›); tar ils
enconuschents tutgan Chrétien de Troyes e Guillaume IX d’Aquitania che scriveva
en occitan. Bleras ovras litteraras medievalas èn vegnidas influenzadas dal
corpus da legendas naziunal, sco la ‹Chanson de Roland› u las diversas chansons
de geste. Il ‹Roman de Renart›, scrit il 1175 da Perrout de Saint Cloude, furma
in ulteriur exempel per la litteratura franzosa tempriva. Menziun speziala
merita er François Villon.

In impurtant scriptur dal 16avel tschientaner è stà François Rabelais cun
si’ovra ‹Gargantua e Pantagruel›. Michel de Montaigne è daventà enconuschent cun
ses ‹Essais› che valan sco punct da partenza da quest gener. Ils dus poets
Pierre de Ronsard e Joachim du Bellay han mess ad ir il moviment litterar da La
Pléiade.

En il 17avel tschientaner ha Madame de La Fayette publitgà anonimamain ‹La
Princesse de Clèves›, in’ovra che vegn considerada sco ina da las emprimas
novellas psicologicas insumma. Jean de La Fontaine è daventà famus da quel temp
cun sias fablas. E da Blaise Pascal vegnan legids fin oz sias ‹Pensées›.

Sco ils gronds dramatichers da l’epoca dad aur vegnan considerads Jean Racine,
Pierre Corneille (Le Cid) e Molière. Surtut las ovras da Molière (t.a. ‹Le
Misanthrope›, ‹L’Avare›, ‹Le Malade imaginaire› u ‹Le Bourgeois Gentilhomme›) èn
daventadas talmain enconuschentas ch’ins discurra magari dal franzos sco la
‹lingua da Molière›.

Dal 18avel e l’entschatta dal 19avel tschientaner èn da menziunar – sper ils
gronds illuminists Voltaire, Rousseau e Diderot (che n’ha betg mo redigì
l’‹Encyclopédie›, mabain er scrit litteratura) – Charles Perrault, Charles
Baudelaire, Paul Verlaine e Stéphane Mallarmé.

Sco pli enconuschent scriptur franzos dal 19avel tschientaner vala Victor Hugo
(‹Les Misérables›, ‹Notre-Dame de Paris› e.a.). Ulteriurs poets da quest’epoca
èn Alexandre Dumas, Gustave Flaubert, Jules Verne, Émile Zola, Honoré de Balzac,
Guy de Maupassant, Théophile Gautier e Stendhal.

Impurtants auturs dal 20avel tschientaner èn Marcel Proust, André Gide,
Louis-Ferdinand Céline, Albert Camus e Jean-Paul Sartre, en pli ils dramatichers
Jean Giraudoux, Jean Cocteau ed Eugène Ionesco. Antoine de Saint-Exupéry ha
scrit il Pitschen Prinzi ch’è restà fin oz ina da las ovras las pli populars
tant tar uffants sco er tar creschids. Da nagin auter pajais han uschè blers
auturs gudagnà fin oz il Premi Nobel da litteratura.

L’art franzos ha enconuschì sur lung temp in svilup ch’è stà segnà da las
tendenzas europeicas generalas. Dal temp da la renaschientscha prevalevan surtut
las influenzas da l’art talian e flam. En il 17avel e 18avel tschientaner èn sa
fatgs valair en Frantscha surtut Jean Fouquet (renaschientscha) sco er Nicolas
Poussin e Claude Lorrain (baroc). I suondan il rococo cun Antoine Watteau,
François Boucher e Jean-Honoré Fragonard ed il stil neoclassic da la Revoluziun
franzosa cun Jacques-Louis David.

En il 19avel tschientaner èn da numnar Théodore Géricault ed Eugène Delacroix
(romanticissem) sco er Camille Corot, Gustave Courbet e Jean-François Millet
(realissem, natiralissem). Ils pli enconuschents impressiunists da la segunda
mesadad dal 19avel tschientaner èn stads Camille Pissarro, Édouard Manet, Edgar
Degas, Claude Monet ed Auguste Renoir, suandads da Paul Cézanne, Paul Gauguin,
Toulouse-Lautrec, Georges Seurat e dals fauvists Henri Matisse, André Derain e
Maurice de Vlaminck.

A l’entschatta dal 20avel tschientaner han Georges Braque e l’artist spagnol
Pablo Picasso che viveva a Paris sviluppà il cubissem. Ulteriurs artists da
l’exteriur ch’han vivì e lavurà en la regiun da Paris èn Vincent van Gogh, Marc
Chagall, Amedeo Modigliani, Wassily Kandinsky ed Alberto Giacometti.

A l’entschatta dal 20avel tschientaner è l’emprim sa fatg valair il jugendstil,
dal qual è spert sa sviluppà en Frantscha l’art déco. Da quests stils dattan fin
oz perditga numerusas entradas da staziuns da metro a Paris sco er il Théâtre
des Champs-Élysées. Il stil internaziunal, il qual è surtut vegnì purtà da Le
Corbusier, sa distingua tras furmas geometricas senza ornaments; in exempel è la
Villa Savoye. Suenter la Segunda Guerra mundial èn intgins edifizis da prestige
en Frantscha vegnids construids per l’emprima giada tras architects da
l’exteriur, sco il Centre Pompidou u la piramida en il Louvre. Tar las pli novas
ensainas architectonicas tutgan l’Institut du monde arabe e la Bibliothèque
Nationale François Mitterrand.

La musica franzosa ha cuntanschì en il baroc in’emprima fluriziun cun cumponists
sco Jean-Baptiste Lully, Marc-Antoine Charpentier (17avel tschientaner),
François Couperin, Jean-Philippe Rameau (18avel tschientaner), Hector Berlioz,
Charles Gounod e Georges Bizet. La musica franzosa classica vala però sco
orientada fermamain a la tecnica ed a las furmas. La transiziun a la moderna,
tant ord vista sociopolitica sco er musicala, represchenta Debussy il meglier;
ulteriurs cumponists da muntada furman en quest’epoca Maurice Ravel ed Erik
Satie ch’han omadus lavurà a moda experimentala. Il cumenzament da l’avantgarda
en la musica è colliada cun la Groupe des Six. La figura centrala da la musica
contemporana furma Pierre Boulez.

Dapi l’entschatta dal 20avel tschientaner è la musica populara sa fatga valair
adina dapli. Il gener indigen il pli enconuschent furma il chanson, in gener da
chanzun che sa concentrescha fermamain sin il text. Tar ils pli impurtants
artists dal chanson tutgan Charles Trenet, Édith Piaf, Gilbert Bécaud, Boris
Vian, Georges Brassens, Charles Aznavour u Yves Montand. Suenter la fin da
l’Emprima Guerra mundiala ha er il jazz cumenzà ad influenzar la musica
franzosa; artists sco Django Reinhardt u Stéphane Grappelli han cuntanschì renum
mundial en quest gener.

Entaifer la musica da rock e pop han per exempel Daft Punk ed Étienne de Crécy
marcà il french house, Gotan Project è in precursur da l’uschenumnà electrotango
e St Germain cumbineschan jazz e house. In enconuschent represchentant da la
musica dad ambient è Air. Er il rap è vegnì adattà a las relaziuns franzosas; il
pli enconuschent represchentant da la scena da hip-hop franzosa è MC Solaar.

Stils da musica derasads a nivel regiunal èn la musica bretona cun artists sco
Alan Stivell u la musica corsa cun bands sco I Muvrini. Numerus artists africans
e dal Magreb vivan e lavuran en Frantscha; uschia datti per exempel ina viva
scena da raï e numerusas occurrenzas cun musica africana.

Ils tschintg musicists franzos ch’han vendì tranter il 1955 ed il 2009 las pli
bleras plattas en Frantscha èn stads Claude François, Johnny Hallyday, Sheila,
Michel Sardou e Jean-Jacques Goldman. ‹Samedi soir sur la Terre› da Francis
Cabrel è cun bundant quatter milliuns exemplars vendids l’album d’in musicist
franzos ch’ha gì il pli grond success en sia patria.

La Frantscha vala sco lieu da naschientscha dal film. L’onn 1895 han ils frars
Lumière manà tras a Paris l’emprima projecziun da film commerziala. Industrials
sco Charles Pathé e Léon Gaumont han investì grondas summas en la tecnica e
realisaziun da films, uschia ch’interpresas franzosas dominavan da quel temp il
martgà mundial. A Paris existivan l’onn 1907 gia dapli che 100 hallas da
represchentaziun, en l’entira Frantscha eran quai il 1920 dapli che 4500.
Suenter l’erupziun da l’Emprima Guerra mundiala èn numerus cineasts emigrads en
ils Stadis Unids; quai sco er il fatg che la Frantscha n’ha a l’entschatta betg
introducì la tecnica dal film sonor, ha gì per consequenza ch’il center da la
producziun da film è sa spustà pli e pli en ils Stadis Unids.

Ils onns 1930 valan sco l’epoca dad aur dal film franzos. La crisa economica ha
pretendì da quel temp budgets plitost bass; giuvens reschissurs sco Jean Renoir,
René Clair e Marcel Carné e stars sco Jean Gabin, Pierre Brasseur ed Arletty han
realisà ovras fitg creativas e per part er fitg politicas (realissem poetic). Er
suenter l’erupziun da la Segunda Guerra mundiala ha il film prosperà vinavant;
malgrà l’economia da stgarsezza, censura ed emigraziun èn vegnids realisads
radund 220 films che sa concentreschan surtut sin l’estetica da quai che vegn
mussà.

La nouvelle vague ch’è vegnida purtada a partir da la fin dals onns 1950 d’ina
giuvna generaziun da reschissurs sco Jean-Luc Godard, François Truffaut, Jacques
Rivette, Claude Chabrol e Louis Malle, ha purtretà antieroxs, tematisà lur vita
interna, fatg films plain tempo e cun finiziun averta. Novas tecnicas han
pussibilità ina nova estetica e lubì a mez profis da realisar films a basa d’in
pitschen budget. La creativitad da la nouvelle vague ha gì grond’influenza a
nivel internaziunal, quai ch’è anc vegnì promovì cun endrizzar ils Cinémas d’art
et d’essai. Popularitad han er cuntanschì protagonists da divers films da la
nouvelle vague sco Jean-Pierre Léaud e Jean-Paul Belmondo. L’onn 1968 ha manà en
il film franzos ad ina cesura, da la quala èn resultads films politics ed ina
ferma preschientscha da las dunnas en il metier.

Durant ils onns 1980 ha la nova regenza socialistica investì fermamain en la
cultura; ils budgets per la producziun da films èn creschids, entant ch’ins ha
empruvà a medem temp da cumbatter la predominanza americana. Da quel temp èn
vegnidas realisadas versiuns cinematograficas da classichers da la litteratura.
Parallelamain è sa sviluppà il moviment dal cinéma du look nunpolitic, en il
qual las colurs, las furmas ed il stil surcuvrivan l’acziun sco tala.

L’onn 1958, sut Charles de Gaulle ed il minister Maurice Herzog, è vegnì creà in
Ministeri per giuventetgna e sport. Quai ha manà ad in grond svilup tant en il
sport da massa sco er en il sport d’elita. Cuntrari a la situaziun en blers
auters pajais europeics, na furma il ballape betg il numer in incontestà tranter
ils sports. L’interess per il ballape dependa fermamain da las prestaziuns da
las squadras franzosas a nivel internaziunal. Sco liom che creescha identitad
vala surtut la squadra naziunala (Équipe Tricolore, en Frantscha per ordinari be
les Tricolores). Sias partidas a chasa gioga quella per ordinari en il Stade de
France a Saint Denis sper Paris. Il 1998 ha gì lieu en Frantscha il campiunadi
mundial da ballape. Il 2016 ha la Frantscha manà tras per la terza giada suenter
il 1960 ed il 1984 il campiunadi europeic da ballape.

Tuttina popular sco ballape è il rugby. Surtut en las regiuns dal sid e sidvest
è il rugby per lunschor il sport il pli popular. La squadra naziunala vegn
numnada dals fans Les Bleus – in num ch’è pli tard er vegnì duvrà per la squadra
da ballape – e furma ina da las meglras squadras da rugby dal mund.



https://rm.wikipedia.org/wiki/Italia

L’Italia (uffizialmain Republica Taliana, talian Repubblica Italiana) è in stadi
situà en l’Europa dal Sid. La pli gronda part dal pajais sa chatta sin la
Peninsla Apennina ch’è circumdada da la Mar Mediterrana. La chapitala da
l’Italia è Roma.

En l’antica furmava il territori da l’Italia odierna il center da l’Imperi
roman. Durant il 14avel e 15avel tschientaner è la Toscana stada la regiun da
partenza da la renaschientscha. Il Stadi talian modern exista dapi il
risorgimento (segunda mesadad dal 19avel tschientaner).

La pli gronda part da l’Italia sa chatta sin ina peninsla ch’ha la furma d’in
stival. L’extensiun maximala nord-sid munta a var 1200 km. Ils stadis cunfinants
èn la Frantscha (lunghezza dal cunfin cuminaivel: 488 km), la Svizra (734,2 km),
l’Austria (430 km), la Slovenia (232 km) sco era las enclavas San Marino (39 km)
e Citad dal Vatican (3 km). Campione d’Italia furma in’exclava da l’Italia sin
territori svizzer.

La chadaina da las Apenninas s’extenda tras il pajais per lung da l’axa
longitudinala e culminescha en il Gran Sasso (2912 m). En il nord appartegna ina
part da las Alps a l’Italia: il piz il pli aut è il Mont Blanc (Monte Bianco)
cun 4810 m autezza, situà al cunfin cun la Frantscha. Il pli aut massiv
muntagnard che sa chatta cumplettamain sin territori talian è il Gran Paradiso
cun 4061 m autezza che giascha en las Alps Graias.

Per lung da la costa occidentala taliana chatt’ins dal nord al sid tranter auter
la Riviera taliana en la Liguria ed il Golf da Napoli en la Campania. La costa
orientala da Trieste fin al Gargano en il nord da la Puglia (tenor autras
definiziuns: fin al Canal d’Otranto) numn’ins Costa adriatica. La lunghezza
totala da la costa taliana munta a 7375 km.

La Planira dal Po (tal. Pianura Padana) en il nord cumpiglia ina surfatscha da
50 000 km². Ella furma la pli gronda planira da l’Italia ed è a medem temp il
center economic dal pajais.

Idrograficamain tutga l’Italia quasi exclusivamain tar la Mar Mediterrana. Mo la
val dal Lai da Livign e la part sisum da la Val d’Uina mainan lur auas sur l’En
ed il Danubi en la Mar Naira; là dreneschan medemamain la Drava che nascha en il
Pustertal (Tirol dal Sid) e la Gailitz che percurra la cuntrada enturn Tarvis.
Il Lago di Lei maina l’aua sur il Rain en la Mar dal Nord. Ils flums ils pli
lungs èn il Po (652 km), l’Adisch (410 km) ed il Tiber (405 km), suandads da
l’Adda e da l’Oglio. Als lais ils pli gronds appartegnan il Lai da Garda, il
Lago Maggiore ed il Lai da Com che giaschan en il nord da l’Italia sco era il
Lago di Bolsena ed il Lago Trasimeno situads entamez il pajais.

A l’Italia appartegnan las inslas mediterranas Sicilia e Sardegna sco era ils
archipels da las Isole Eolie ed Isole Egadi situads en il nord respectivamain en
il vest da la Sicilia. Enturn la Sardegna giaschan numerusas inslas pitschnas,
tranter auter Sant’Antioco, Asinara, San Pietro e la gruppa d’inslas da La
Maddalena. Las Inslas da Ponza s’extendan avant la costa da Latium. En la Mar
Tirrena sa chattan plinavant l’Archipel Campan (cun l’insla Capri) e l’Archipel
Toscan (cun Elba). En l’Adria giaschan las Inslas Tremiti. Las Isole Pelagie che
cumprendan era Lampedusa e l’insla Pantelleria appartegnan geologicamain gia a
l’Africa.

Il vulcan il pli enconuschent situà sin la terra ferma è il Vesuv en vischinanza
da Napoli. Daspera datti sin inslas talianas dus auters vulcans enconuschents,
numnadamain l’Etna (en la part orientala da la Sicilia) ed il Stromboli (sin
l’insla da medem num situada en il nord da la Sicilia).

Pervi da las cundiziuns geologicas datti en l’Italia adina puspè terratrembels.
Il terratrembel il pli grev dal 20avel tschientaner (cun ina fermezza da 7,2 sin
la scala da Richter) ha gì lieu l’onn 1908 a Messina e Reggio Calabria ed ha
chaschunà var 130 000 morts. Il 1930 ha la terra tremblà sper Avezzano en las
Abruzzas, nua ch’igl ha dà 15 000 unfrendas. L’Irpinia, ina regiun en l’Italia
Meridiunala, è stada pertutgada l’onn 1980 da plirs terratrembels ch’han irradià
da Portici sper Napoli fin a Potenza en la Basilicata; 3000 persunas han pers la
vita. Era l’Italia dal Nord è adina puspè pertutgada da terratrembels. Il
terratrembel catastrofal ch’ha gì lieu l’onn 1976 en il Friul ha chaschunà 965
victimas. Ultra da quai datti savens squass pli pitschens, tar ils quals ins
registrescha il pli savens be donns materials, ma per part era victimas (p.ex.
plirs tschients morts il 2009 e 2016 en l’Italia Centrala).

L’Italia giascha en la zona climatica temprada. Be darar creschan las
temperaturas sin passa 40 grads la stad respectivamain sut minus 10 grads
l’enviern. Il clima variescha dentant fermamain da regiun tar regiun. Il nord da
l’Italia è enserrà da las Alps e da las Apenninas toscan-emilianas. In’influenza
da la Mar Mediterrana sin il clima n’è perquai strusch perceptibla en questa
part dal pajais. Ils envierns èn fraids ed en las citads da la Planira dal Po
datti mintgatant naiv; las stads percunter èn chaudas fin fitg chaudas e
l’umiditad da l’aria è auta. En las Alps ed en las Apenninas regia en general in
clima alpin chaud, la stad è dentant temprada. L’Italia Centrala ha in clima
relativamain temprà. Las variaziuns da las temperaturas n’èn qua betg uschè
grondas sco en il nord. Il sid dal pajais e las inslas talianas han en general
in clima mediterran chaud. La quantitad da precipitaziuns è qua pitschna, quai
che po chaschunar periodas da setgira. Ils envierns n’èn betg fitg fraids e
durant la primavaira e l’atun èn las temperaturas cumparegliablas cun quellas da
la stad.

Actualmain datti en l’Italia 24 parcs naziunals cun ina surfatscha totala da
1 500 000 ha (15 000 km²); quai èn var 5 % dal territori dal pajais. Il Parc
naziunal dal Gran Paradiso è vegnì fundà sco emprim l’onn 1922. Il parc natiral
il pli grond è il Parc naziunal dal Pollino che s’extenda sur passa 190 000 ha
en las regiuns Calabria e Basilicata en l’Italia Meridiunala. Ultra da quai han
ins endrizzà 134 parcs regiunals cun ina surfatscha totala da 1 300 000 ha
(13 000 km²). Uschia stattan ulteriurs 40 % dal territori naziunal sut
protecziun speziala.

L’Italia ha ina populaziun da radund 60 674 000 abitants (prim da schaner 2015)
ed è cun quai sin la 23avla plazza da la rangaziun mundiala. Aifer l’Uniun
europeica occupava il pajais da quel temp la quarta plazza suenter la Germania,
la Frantscha ed il Reginavel Unì.

Il talian furma la lingua uffiziala naziunala. Daspera datti era linguas
uffizialas regiunalas: tudestg e ladin en il Trentino-Tirol dal Sid, franzos en
la Val d’Aosta e sloven en il Friul-Venezia Giulia. Ultra da quai preveda la
lescha 482 dal 1999 la protecziun da las suandantas linguas minoritaras:

Il bersntolerisch/mòcheno ed il cimbric furman dialects bavarais ch’èn derasads
en intginas inslas linguisticas en il nordost da l’Italia. En il Trentino
stattan els sut protecziun sco linguas minoritaras. En singulas vals alpinas en
il nordvest dal pajais discurran ins plinavant il dialect autischem aleman dals
Gualsers ch’è reconuschì e vegn promovì en la regiun autonoma Val d’Aosta.

L’Italia ha ina da las pli autas aspectativas da vita dal mund. L’onn 2005
importava ella 80,4 onns (dunnas: 83 onns; umens: 78 onns) ed era cun quai dus
onns sur la media da l’OECD da 78,6. Per part vegn l’auta aspectativa da vita
attribuida a la cuschina mediterrana cun si’auta cumpart da tratgas da pesch,
ieli d’ulivas e legums. Tuttina sa lascha er observar en l’Italia in augment da
la quota da persunas cun surpaisa. Questa valur è s’augmentada da 7,0 % l’onn
1994 a 9,9 % l’onn 2005.

Il sistem da sanadad en l’Italia è structurà al stgalim regiunal. Las agenturas
da sanadad localas (Agenzie Sanitarie Locali) suttastattan mintgamai a las
regenzas da las regiuns. Quai ha per consequenza che la qualitad dals servetschs
sa differenziescha fermamain da regiun tar regiun. Igl è da constatar ina
differenza nord-sid che chaschuna in «turissem da sanadad» pregnant, oravant tut
vers las regiuns Veneto, Lumbardia ed Emilia-Romagna.

L’Italia è marcada dal catolicissem. La Baselgia catolica ha tradiziunalmain ina
grond’influenza. Quai sa reflectescha er en il grond dumber da sacerdots
(51 259) e cardinals (38). En tut sa decleran 51 milliuns Talians sco catolics.

La segund gronda cuminanza religiusa cristiana furman ils ortodoxs cun 1 178 000
aderents. Lur cumpart è s’augmentada particularmain tras l’immigraziun da
Rumens. Ils protestants (tranter auter valdais e baptists) cumpiglian radund
548 000 crettaivels. Var 500 000 persunas che vivan en l’Italia appartegnan ad
autras confessiuns cristianas.

Tranter las ulteriuras religiuns furman ils muslims la pli gronda cuminanza.
Ultra da quai vivan en l’Italia 198 000 budists e 109 000 hindus. La cuminanza
ebraica dumbra var 45 000 commembers. Quatter milliuns persunas en l’Italia èn
senza confessiun.

Tranter il 1875 ed il 1915 è l’Italia stada pertutgada d’ina gronda unda
d’emigraziun. I vegn stimà che 14 milliuns persunas hajan bandunà il pajais per
chattar lur fortuna sco lavurers en ils Stadis Unids u sco purs en l’Argentinia
e Brasilia. Quest dumber è tant pli impressiunant sch’ins considerescha che
l’Italia dumbrava a la sava dal tschientaner 33 milliuns abitants.

En il register da persunas consular èn anc adina registrads 4 106 640 Talians
che vivan a l’exteriur. Ils pajais cun il pli grond dumber da burgais talians èn
(situaziun dal 2009): l’Argentinia (659 655), la Germania (648 453), la Svizra
(533 821), la Frantscha (343 197) e la Brasilia (297 137). Ils Talians a
l’exteriur dastgan vuschar en las elecziuns dal parlament ed èn represchentads
cun 12 deputads e 6 senaturs. Plinavant pon els sa participar a votaziuns dal
pievel naziunalas.

Il dumber da persunas estras che vivan en l’Italia è s’augmentà constantamain
dapi ils onns 1990. Tenor l’Institut naziunal da statistica ISTAT vivevan il
prim da schaner 2011 4 563 000 burgais esters en l’Italia, quai èn 7,5 % da la
populaziun totala. Ils pajais d’origin cun il pli grond dumber d’immigrants èn
(situaziun dal 2010): la Rumenia (997 000), l’Albania (491 000), il Maroc
(457 000), la China (201 000) e l’Ucraina (192 000). Plinavant vivan en l’Italia
var 120 000 Roma (70 000 sco burgais talians).

La plipart dals immigrants viva en il nord ed en il center da l’Italia, nua
ch’els importan 10,1 % respectivamain 9,7 % da la populaziun. En il sid da
l’Italia munta la quota dals esters a 2,9 %. L’immigraziun clandestina n’è betg
resguardada en questas indicaziuns statisticas. L’OECD quinta cun 500 000 fin
750 000, la Caritas schizunt cun 1 milliun persunas estras che vivan illegalmain
en l’Italia.

Gia en temps preromans furmava l’Italia, oravant tut l’Italia Centrala (Etruria)
e Meridiunala (Magna Graecia), in impurtant center cultural da l’Europa.
Silsuenter è ella stada durant tschientaners il center da l’Imperi roman. Durant
il temp da Caesar è l’Italia, che tanscheva avant fin al Rubicon sper Rimini,
vegnida engrondida cun integrar la provinza Gallia Cisalpina. La Sicilia e la
Sardegna (sco era la Corsica) èn pir vegnidas incorporadas en il decurs da la
refurma territoriala da l’imperatur Dioclezian en la terra materna taliana.

Suenter l’invasiun dal Gots e Langobards (410 resp. 568) è il pajais sa dividì
en ina retscha da dominis separads. En il 8avel e 9avel tschientaner, oravant
tut sut Pippin e Carl il Grond, han ils Francs dominà il territori, ma sut ils
successurs da Carl è sa furmà in agen reginavel d’Italia. Dapi Otto il Grond
appartegneva la pli gronda part da l’Italia al Sontg Imperi roman, entant ch’il
sid è restà ditg sut influenza bizantina. Suenter il 827 han l’emprim ils Arabs
conquistà la Sicilia e parts da l’Italia dal Sid; en il 11avel tschientaner è
questa regiun lura vegnida sut domini dals Normans.

Entras la prosperitad dal commerzi e dal traffic han numerusas citads en
l’Italia gudagnà a partir dal 11avel tschientaner adina dapli autonomia. Ils
Normans e numerusas citads en l’Italia dal Nord han sustegnì il papa en la
dispita d’investitura. Suenter il declin da la dinastia normana èn malreussidas
las tentativas dals Staufers da renovar la pussanza imperiala, quai malgrà che
Andri VI ha surpiglià tras maridaglia il reginavel norman. Dapi il 1268 dominava
la dinastia franzosa dals Anjou il sid da l’Italia; il nord è sa dividì en ina
retscha da citads-stadi ch’appartegnevan formalmain al Sontg Imperi roman, ma
ch’eran en vardad bunamain autonomas.

En il decurs da la renaschientscha (14avel e 15avel tschientaner) èn sa
stabilidas tschintg pussanzas che faschevan valair lur dominanza economica e
culturala: il reginavel da l’Italia Meridiunala, il Stadi da la Baselgia,
Firenza, Milaun e Venezia. Quests dominis partevan la pussanza politica e las
resursas da la peninsla en coaliziuns alternantas.

Il declin da l’Italia ha cumenzà suenter la scuverta da l’America cun il
spustament dal commerzi en las colonias da surmar. Vitiers è vegnida la
controlla osmanica sur la Mar Mediterrana. Politicamain è l’Italia daventada il
termagl da pussanzas estras. En il 16avel tschientaner cumbattevan la Frantscha
e la Spagna per la posiziun predominanta sin la peninsla. La Battaglia da Pavia
(1525) ha decidì la supremazia da la Spagnia ch’ha pudì sa segirar la controlla
directa sur l’Italia Meridiunala e la Lumbardia.

Il 1796 han las truppas revoluziunarias franzosas surpiglia la pussanza. Il 1805
è Napoleun sa curunà a Milaun sco retg da l’Italia. Suenter il collaps da ses
domini è l’Italia vegnida en la zona d’influenza da l’Imperi austriac. Dal
16avel fin viaden il 19avel tschientaner è la pli gronda part da l’Italia pia
stada sut domini ester.

Il moviment naziunal ch’è suandà en la segunda mesadad dal 19avel tschientaner è
entrà en l’istorgia sco risorgimento. Sustegnidas da la dinastia da Savoia (sco
regents da Sardegna-Piemunt) han gruppas da voluntaris sut Giuseppe Garibaldi
cuntanschì en rom da trais guerras d’independenza l’unificaziun da l’Italia. Ils
17 da mars 1861 è Vittorio Emanuele II vegnì proclamà a Turin sco retg da
l’Italia. Il 1865 è la citad da Firenza daventada la chapitala. En la Terza
guerra d’independenza il 1866 èn er il Veneto austriac ed il Friul vegnids
annectads al Reginavel da l’Italia. La citad da Roma è vegnida conquistada l’onn
1870 e tschernida in onn pli tard sco chapitala dal pajais. Ultra da quai
empruvava l’Italia – sumegliant ad autras pussanzas europeicas – da fitgar pe
sco pussanza coloniala, numnadamain al Corn da l’Africa (Eritrea, pli tard
Etiopia) ed en la Libia. Suenter avair terminà l’Emprima Guerra mundiala sco
pajais victur da vart da l’Entente, ha l’Italia annectà la Venezia Giulia, il
Trentino ed il Tirol dal Sid da lingua tudestga.

L’october 1922 han Benito Mussolini ed ils faschists surpiglià la pussanza en il
Marsch sin Roma. Pass per pass ha Mussolini transfurmà il reginavel en in stadi
totalitar ed è sa mess a la testa da quel sco duce (manader). Anc avant
l’entschatta da la Segunda Guerra mundiala ha l’Italia assaglì ed occupà
l’Abessinia. L’occupaziun encunter il dretg internaziunal fascheva part da la
finamira da Mussolini da far reviver l’Imperi roman. Cun diversas cunvegnas è
Mussolini sa lià al Reich tudestg ed è entrà en la Segunda Guerra mundiala sin
la vart da las pussanzas da l’axa. L’invasiun dals Alliads e la cupitga da la
regenza l’atun 1943 han fatg fin cun il faschissem talian en l’Italia
Meridiunala. En il nord dal pajais han ils cumbats dentant cuntinuà enfin il
matg 1945. Suenter la fin da la guerra è la plipart da la Venezia Giulia vegnida
attribuida a la Jugoslavia ed il Dodekanes talian a la Grezia. Ultra da quai ha
l’Italia pers tut sias colonias.

L’istorgia taliana dal suenterguerra è segnada da numerusas midadas da la
regenza. Enfin ils onns 1990 ha la Democrazia Cristiana giugà ina rolla
dominanta. Silsuenter è l’elita politica vegnida scuada davent dal scandal da
corrupziun Tangentopoli e da las mesiras da scleriment correspundentas (Mani
pulite). Dapi lura è la politica dal pajais stada marcada da las allianzas
politicas enturn Silvio Berlusconi e da coaliziuns alternantas dal center
sanester. Ina sfida permanenta per il stadi talian furma plinavant il cumbat
cunter la mafia en il sid dal pajais.

Dapi il 1946 furma l’Italia ina republica parlamentara. Schef da stadi è il
president. Il parlament consista da duas chombras (Chombra dals Deputads e
Senat). Quellas vegnan elegidas mintga tschintg onns ed han ils medems dretgs.

Ultra da quai è l’Italia commembra da pliras organisaziuns internaziunals. Ils 4
d’avrigl 1949 è l’Italia entrada en la NATO. Dapi ils 14 da december 1955 fa
ella part da las Naziuns unidas. Plinavant è il pajais stà in dals commembers
fundaturs da l’Uniun europeica dad oz (1952). Il 2002 è la lira vegnida
remplazzada tras l’euro.

Politicamain è l’Italia dividida en 20 regiuns (regioni) cun atgna regenza.
Questas regiuns èn sutdivididas en totalmain 109 provinzas (provincie) e lezzas
en 8094 vischnancas (comuni).

Las regiuns disponan mintgamai d’ina constituziun regiunala che sa numna statut.
Tschintg regiuns han in statut spezial (statuto speciale) che conceda ad ellas
ina grond’autonomia: la Val d’Aosta, la regiun Trentino-Tirol dal Sid, la regiun
Friul-Venezia-Giulia, la Sardegna e la Sicilia. Cun excepziun da las provinzas
autonomas Tirol dal Sid e Trentino n’èn las provinzas per regla betg munidas cun
cumpetenza legislativa, mabain exequeschan incumbensas administrativas.

L’Italia è in stadi industrial dal qual l’economia publica vegniva dirigida pli
baud fermamain tras il stadi: il concern statal IRI (1933–2002) cumpigliava fin
a 1000 societads affiliadas e dumbrava fin a 500 000 emploiads. En il decurs
dals onns 1990 èn las interpresas statalas vegnidas privatisadas successivamain
– er per pajar ils daivets dal maun public – ed ils martgads èn vegnids averts e
deregulads.

Cun in product naziunal brut da 1 618 904 milliardas euro furmava l’Italia il
2013 la novavel gronda economia publica dal mund. Il product naziunal brut per
persuna muntava il medem onn a ca. 26 500 euros (27avla plazza da tut ils
pajais).

Da remartgar è che l’economia zuppada ha tradiziunalmain ina preschientscha fitg
ferma en l’Italia. Da vart dal stadi vegn la cumpart da quella stimada a radund
17 %; auters observaturs quintan cun ina cumpart da fin a 30 %. Facticamain vegn
l’economia zuppada però resguardada da vart dal stadi cun eruir il product
naziunal brut.

Il pli impurtant partenari da commerzi da l’Italia furma la Germania (12,7 %
export e 15,9 % import) suandà da la Frantscha (11,2 % resp. 8,5). Tar l’export
èn ultra da quai la Spagna (6,5 %), ils Stadis Unids (6,2 %) ed il Reginavel Unì
(5,2 %) d’impurtanza; tar l’import la China (6,2 %), ils Pajais Bass (5,3 %), la
Libia (4,6 %) e la Russia (4,2 %).

En procents dal product naziunal brut vegnan impundids 9,0 % per il sectur da
sanadad, 4,5 % per la furmaziun e 1,8 % per il militar (situaziun dal
2005/2006).

Suenter la Germania e la Frantscha ha l’Italia pajà il 2008 las pli autas
contribuziuns en la cassa da l’Uniun europeica (15 milliardas euros, quai che
correspunda a radund 13,6 % da l’entir budget da l’UE). Resguardond er ils
pajaments ch’ils stadis han retschet da l’UE, sa chattava l’Italia suenter la
Germania schizunt sin la segunda plazza.

L’Italia dispona dals pli divers giaschaments da materias primas. Impurtantas
ritgezzas natiralas dal pajais furman fluorit, charvun, argient viv, silvin e
zinc. En las Alps Apuanas enturn Carrara e Massa vegn gudagnà il marmel da
Carrara ch’è enconuschent en tut il mund. Gronds champs da gas natiral sa
chattan en la Planira dal Po ed en l’Adria, champs da petroli en la Basilicata
ed a Sicilia.

Electricitad producescha l’Italia surtut cun ovras termicas. Quellas vegnan
spisgentadas cun 64,4 % gas natiral; il rest deriva da petroli e d’auters
combustibels. La fotovoltaica e l’energia eroelectrica creschan da preschent
fitg ferm ed han furnì il 2011 11 resp. 10 TWh. Surtut en l’Italia Centrala vegn
er tratg a niz la geotermia che furnescha 5,7 TWh. Fitg impurtanta è er la forza
idraulica; cun 45,2 TWh correspunda quella a radund 15 % da l’entira energia
idraulica che vegn producida en ils stadis commembers da l’UE.

Da l’autra vart furma l’Italia facticamain il pli grond importader d’energia dal
mund. Da las bundant 43 milliardas KWh ch’èn vegnidas importadas il 2012
derivavan 24,6 milliardas KWh da la Svizra e 11,37 milliardas KWh da la
Frantscha (surtut da producziun atomara). Per clients industrials tutgan ils
pretschs da forza electrica en l’Italia tar ils pli auts da tut l’UE.

Entaifer l’entira economia publica gioga l’agricultura bain be pli ina rolla
relativamain modesta. Ma ella cultivescha intgins products da renum mundial. Cun
49 milliuns hectoliters è l’Italia – avant la Frantscha – il pli grond producent
da vin dal mund (situaziun dal 2015). Suenter la Spagna producescha il pajais er
la segund gronda quantitad dad ieli d’ulivas en tut il mund (442 000 tonnas
l’onn 2013). Tar las enconuschentas sorts da chaschiel che derivan da l’Italia
tutgan Parmesan, Mozzarella, Asiago, Pecorino u Ricotta. En pli è l’Italia in
dals gronds producents ed exportaders da fritgs e verduras sco oranschas e
citronas, tomatas ed oberschinas, zucchini, salatas, melonas, favs e nuschs.

La fermezza da l’economia taliana giascha en l’industria elavuranta, surtut en
manaschis da famiglia pitschens e mesauns. Tenor l’uffizi da statistica statal
furman radund 95 % da tut las interpresas manaschis pitschens cun main che 10
emploiads.

Ina da las pli impurtantas funtaunas d’entradas furma dapi decennis il turissem.
L’Italia tutga tar las destinaziuns da viadi classicas. Destinaziuns fitg
dumandadas furman las Alps, las regiuns da costa a la Mar Ligurica e Mar
Adriatica, numerusas citads istoricas, museums, plazzas d’exchavaziun
archeologicas ed usits tradiziunals sco il carnaval a Venezia.

Il 1970 sa chattava l’Italia anc sin l’emprima plazza da tut las destinaziuns
turisticas; oz sa chatta ella suenter la Frantscha, ils Stadis Unids, la Spagna
e la China sin la tschintgavla plazza (cun 48,6 milliuns turists, situaziun dal
2014).

A l’entschatta dal 21avel tschientaner è il dumber dals dischoccupads sa sminuì
fermamain en cumparegliaziun cun ils onns 1990. L’OECD ha però constatà che las
entradas da gudogn en l’Italia tutgan tar las pli bassas da tut ils pajais
industrialisads. Las entradas nettas dals Talians muntan en media a 19 861
dollars, uschia che l’Italia è vegnida surpassada en quest reguard da la Grezia
e da la Spagna. La media da tut ils stadis commembers da l’OECD giascha tar 24
660 dollars. Tant pli auta è però la quota da las persunas cun gudogn
independent; quella cumpiglia betg main che 33 % da tut las persunas activas
(per cumparegliar: en Spagna munta ella a 17 %, en Germania a 10 %).

In tratg caracteristic da l’Italia furma la bipartiziun economica dal pajais.
Entant ch’il nord è industrialisà fitg ferm, è la part settentriunala dal pajais
sutsviluppada. Ils trais gronds centers d’economia Milaun, Turin e Genua furman
il triangolo industriale. L’entira Italia dal Nord dispona d’in sectur da
servetschs fitg sviluppà e tutga tar las pli fermas regiuns economicas da
l’Europa. L’Italia Centrala dispona d’ina economia che sa basa sin il sectur da
textilias, chalzers e mobiglias; ultra da quai è il turissem fitg ferm en questa
part dal pajais. E Roma furma la sedia da l’entira administraziun, da bleras
interpresas grondas ed organisaziuns. Il sid percunter, che vegn er numnà
Mezzogiorno, furma ina da las regiuns da l’Europa dal Vest ch’èn structuralmain
las pli flaivlas. La consequenza da quai èn fitg autas quotas da dischoccupads,
surtut tar ils giuvenils (per part sur 40 %). Collià cun quai è in’auta rata da
criminalitad e betg il davos la criminalitad organisada che controllescha surtut
en la Campania, Calabria e Sicilia vastas parts da l’economia.

La rait da viafier ha ina lunghezza da 20 255 km (2009); da quai èn radund dus
terzs electrifitgads. Tant la rait sco er il transport sa chattan, cun fitg
paucas excepziuns, en ils mauns dal stadi. L’interpresa statala Ferrovie dello
Stato ha fatg il 2014 in gudogn da 303 milliuns euros. Dapi il 2012 porscha er
la societad da viafier privata Nuovo Trasporto Viaggiatori colliaziuns d’auta
sveltezza tranter intginas citads grondas. La rait da trens ad auta sveltezza è
vegnida terminada il 2009 e tanscha da Turin sur Milaun, Bologna, Firenza, Roma
e Napoli fin a Salerno. D’ina rait da metro disponan las suandantas citads:
Milaun, Roma, Napoli, Turin, Genua e Catania; la pli vasta è quella da Milaun
cun ina lunghezza totala da 74,6 kilometers.

Ils ports talians cun la pli auta frequenza da passagiers èn quels da Messina e
Reggio Calabria, che furman la colliaziun la pli impurtanta tranter la Sicilia e
la terra franca, sco er quel da La Spezia. Tut las colliaziuns en la Mar
Mediterrana vegnan gestiunadas da la societad da navigaziun Tirrenia di
Navigazione cun sedia a Napoli. Ultra da quai dispona l’Italia d’ina vasta rait
da ports da containers. Il pli impurtant è qua quel da Gioia Tauro (3 445 337
containers il 2007), ma er quels da Genua, Triest e Tarent han mantegnì vinavant
lur muntada.

L’entir pajais dumbra radund 100 000 monuments da tut gener (museums, chastels,
statuas, baselgias, galarias, villas, funtaunas, chasas istoricas e lieus da
chat archeologics). L’Italia è il pajais cun il pli aut dumber da lieus
ch’appartegnan al patrimoni mundial da l’Unesco insumma.

Gia ils Romans han mess impurtants accents architectonics ed han introducì la
construcziun d’artgs e cuplas. Ed er la renaschientscha è stada segnada da
teoretichers da l’architectura talians sco Leon Battista Alberti e d’architects
sco Filippo Brunelleschi. L’ovra dad Andrea Palladio ha inspirà in stil orientà
al classicissem. Dal 17avel tschientaner tardiv fin l’entschatta dal 20avel
tschientaner ha il palladianissem influenzà l’architectura en tut il mund ed en
spezial en la Gronda Britannia, en l’Australia ed en ils Stadis Unids.
Impurtants architects contemporans èn Renzo Piano (Genua), Flavio Albanese
(Vicenza) e Massimiliano Fuksas (Roma).

Sculpturs da la Peninsla Taliana han influenzà l’art da tut las epocas: per
exempel ils Magistri Comacini la romanica, Arnolfo di Cambio ed auters la gotica
(ch’è però vegnida dominada da la Frantscha), Donatello la renaschientscha
tempriva, Michelangelo la renaschientscha classica, Giovanni Lorenzo Bernini il
baroc talian ed Antonio Canova il classicissem.

Sur tschientaners ha la pictura taliana occupà in’impurtanta posiziun en
l’Europa, da l’epoca romanica a la gotica, da la renaschientscha al baroc.
Tranter ils pli enconuschents picturs talians tutgan Giotto, Fra Angelico,
Botticelli, Michelangelo, Raffael, Leonardo da Vinci, Tizian, Tintoretto e
Caravaggio. Cun la fin dal baroc ha la pictura subì en l’Italia in tschert
declin. Pir a l’entschatta dal 20avel tschientaner ha il pajais puspè pudì
avanzar a l’avantgarda artistica, e quai cun ovras dad Umberto Boccioni e
Giacomo Balla ch’appartegnan al futurissem. La ‹Pittura metafisica› da Giorgio
de Chirico vala plinavant sco precursur dal surrealissem.

Pervi da si’immensa ritgezza culturala enconuscha l’Italia la pli auta spessezza
da museums en tut il mund. Ils museums furman in impurtant fundament dal
turissem. Tut en tut datti radund 3800 museums publics e 1800 lieus da chat
archeologics. Ils trenta museums ils pli frequentads han dumbrà il 2008 betg
main che 23 milliuns visitaders.

Cun si’ovra ‹Divina Commedia› ha il Florentin Dante Alighieri mess il fundament
da la lingua taliana moderna e stgaffì ina da las pli grondas ovras da la
litteratura mundiala. Il poet Francesco Petrarca ha rendì enconuschent il sonet
sco furma poetica. Tranter ils pli impurtants scripturs talians tutgan er
Giovanni Boccaccio, Ludovico Ariosto, Torquato Tasso, Carlo Goldoni, Giacomo
Leopardi ed Alessandro Manzoni. Titulars dal Premi Nobel da litteratura èn
Giosuè Carducci (1906), Grazia Deledda (1926), Luigi Pirandello (1936),
Salvatore Quasimodo (1959), Eugenio Montale (1975) e Dario Fo (1997).

Cun si’ovra ‹Il Principe› vala Niccolò Machiavelli sco in dals pli impurtants
filosofs dal stadi dal temp modern. Ulteriurs enconuschents filosofs derivants
da l’Italia èn Giordano Bruno, Marsilio Ficino e Giambattista Vico. Umberto Eco
è plinavant stà in dals pli enconuschents litterats, linguists e filosofs da la
segunda mesadad dal 20avel tschientaner.

Leonardo da Vinci, bain il pli enconuschent scienzià universal insumma, ha
contribuì prestaziuns surprendentas sin champs uschè differents sco l’art, la
biologia u la tecnologia. Galileo Galilei è stà fisicher, matematicher ed
astronom ed ha mess ad ir ina revoluziun scientifica. Ulteriurs scienziads en
survista: Giovanni Domenico Cassini (astronomia), Alessandro Volta (inventader
da la battaria electrica), ils matematichers Lagrange, Fibonacci e Cardano, il
medi Marcello Malpighi (confundatur da l’anatomia microscopica), il fisiolog
Lazzaro Spallanzani sco er ils titulars dal Premi nobel Camillo Golgi (tenor il
qual è vegnì numnà l’apparat da Golgi che fa part da la structura da las
cellas), Guglielmo Marconi (cuninventader dal radio) ed Enrico Fermi
(perscrutaziun nucleara).

L’Italia dumbra divers cumponists da renum: Palestrina e Monteverdi durant la
renaschientscha, Scarlatti, Corelli e Vivaldi durant il baroc, Paganini e
Rossini dal temp da la classica, Verdi e Puccini sco represchentants da la
romantica.

L’Italia è generalmain enconuschenta sco lieu d’origin da l’opera. Da la plima
da Rossini, Bellini, Donizetti, Verdi e Puccini deriva ina part da las pli
enconuschentas operas insumma che vegnan anc adina dadas en tut il mund, tranter
auter er en la famusa Scala a Milaun. Impurtants interprets classics sco Enrico
Caruso, Alessandro Bonci, Beniamino Gigli, Luciano Pavarotti ed Andrea Bocelli
han gidà a derasar e francar il renum da l’opera taliana.

Enconuschents chantadurs da la musica da rock e pop taliana èn Domenico Modugno,
Adriano Celentano, Gigliola Cinquetti, Paolo Conte, Toto Cutugno, Lucio Dalla,
Gianna Nannini ed Eros Ramazzotti. Il Festival da Sanremo, ch’ha lieu mintg’onn
(dapi il 1951), è la pli gronda concurrenza da musica dal pajais.

Impurtants reschissurs dal temp suenter las guerras èn Vittorio De Sica, Roberto
Rossellini, Luchino Visconti, Michelangelo Antonioni, Federico Fellini, Pier
Paolo Pasolini, Sergio Leone e Bernardo Bertolucci. Acturas ed acturs ch’èn
vegnids enconuschents a nivel internaziunal èn tranter auter Anna Magnani,
Sophia Loren, Claudia Cardinale, Monica Vitti, Marcello Mastroianni, Giulietta
Masina e Vittorio Gassman. Enconuschentas producziuns da film talianas èn ‹Ladri
di biciclette›, ‹Roma, città aperta›, ‹Il Gattopardo›, ‹La strada›, ‹La dolce
vita› e divers westerns sco ‹C’era una volta il West›.

La moda taliana ha ina lunga tradiziun. Milaun è la metropola da moda taliana ed
er Roma, Turin, Napoli, Genua, Bologna, Venezia e Vicenza furman impurtants
centers. Tranter ils pli enconuschents labels da moda talians tutgan Armani,
Dolce & Gabbana, Fendi, Ferragamo, Gucci, Max Mara, Missoni, Moschino, Prada,
Valentino e Versace.

Il sport il pli popular en l’Italia è il ballape (calcio). Ils clubs da ballape
ils pli enconuschents èn AC Milan, Inter Milan e Juventus Turin che tutgan tar
ils megliers en l’Europa. Ulteriurs enconuschents clubs èn AS Roma, Lazio Roma,
S.S.C Napoli ed ACF Fiorentina. La squadra naziunala da ballape è ina da las pli
fermas en tut il mund. Ella ha gia participà numerusas giadas al campiunadi
mundial ed ha gudagnà quel il 1934, 1938, 1982 e 2006. Il campiunadi europeic
han ils Talians gudagnà il 1968.

Il sport motorisà è medemamain fitg popular. Suenter la guerra è Ferrari daventà
il team il pli enconuschent en la furmla 1. Cun Giuseppe Farina (1950) ed
Alberto Ascari (1952 e 1953) derivan dus campiuns mundials da furmla 1 da
l’Italia. Las cursas da furmla 1 en l’Italia han lieu a Monza ed Imola.

En l’istorgia dal motociclissem ha Giacomo Agostini gudagnà las pli blers
concurrenzas insumma. Ed ils constructurs talians Moto Guzzi, Gilera, MV Agusta,
Ducati u Aprilia èn enconuschents en tut il mund.



https://rm.wikipedia.org/wiki/Germania

La Germania (furma uffiziala Republica Federala da la Germania, en la lingua da
mintgadi er Republica Federala Tudestga, RFT; tudestg: Bundesrepublik
Deutschland, BRD) è in stadi federal situà en l’Europa Centrala. Il stadi da
dretg democratic e social consista dals 16 pajais federativs tudestgs. La
chapitala da la Germania è Berlin.

La Germania cunfinescha cun nov stadis; ultra da quai vegn il stadi cunfinà da
dus spazis natirals: en il nord da la Mar dal Nord e Mar da l’Ost ed en il sid
da las Alps. L’entir territori dal pajais è situà en la zona temprada. Cun
bundant 81 milliuns abitants è il pajais populà vaira spess.

La Germania è in commember fundatur da l’Uniun europeica ed a medem temp il
stadi da l’UE cun il pli aut dumber da la populaziun. Ensemen cun 18 ulteriurs
commembers da l’UE furma la Germania l’uniun monetara da la zona da l’euro. La
Germania è commembra da las Naziuns unidas, da l’Organisaziun da cooperaziun e
svilup economic en Europa, da la NATO, dals G7 e dals G20. En Germania sa chatta
la sedia da la Banca centrala europeica, dal Tribunal maritim internaziunal sco
er da l’Uffizi da patentas europeic. La Germania è in stadi da grond’influenza
politica entaifer l’Europa ed in pajais partenari tschertgà al nivel
internaziunal.

Tenor il product naziunal brut è la Germania la pli gronda economia publica da
l’Europa e la quart gronda dal mund. L’onn 2012 figurava il pajais sco terz
gronda naziun dad export e dad import. L’Indicatur dal svilup uman
classifitgescha la Germania sco pajais autsviluppà.

Il svilup istoric da la Germania sa lascha persequitar enavos fin als
Indogermans en il temp preistoric. En il decurs dal temp ha il pajais cumpiglià
differents territoris e pievels; ad in stadi naziunal è el sa sviluppà pir en la
segunda mesadad dal 19avel tschientaner. En rom da la migraziun dals pievels era
l’Imperi roman occidental dà ensemen en il decurs dal 5avel tschientaner.
Sinaquai èn s’etablids stadis successurs german-romans, dals quals il Reginavel
dals Francs ch’è vegnì fundà dals Merovings dueva sa mussar sco il pli
impurtant. En il decurs dal temp medieval tempriv ha il Reginavel dals Francs
expandì sut ils Carolings; dal temp da Carl il Grond cumpigliava el vastas parts
da la Germania dad oz, dal Benelux, da la Frantscha, da l’Italia, da la Svizra e
da l’Austria. Suenter la partiziun da l’imperi carolingic è il Reginavel francon
da l’ost daventà l’origin da la Germania da pli tard. Quai però senza ch’i fiss
gia sa furmà en il temp medieval ina ‹schientscha naziunala tudestga›: l’imperi
roman-tudestg (ch’è vegnì numnà a partir dal temp medieval tardiv Sontg Imperi
roman) aveva in caracter surnaziunal ed ha er survegnì pli e pli fitg in
caracter surstatal. La pussanza ‹statala› dals retgs ed imperaturs
roman-tudestgs era bler main exprimida che quai ch’igl era il cas en ils
reginavels da l’Europa dal Vest; ils numerus signurs territorials da l’autra
vart sa chattavan en ina posiziun vaira ferma. Quai ha furmà la basa dal
federalissem tudestg ch’ha impedì fin la fin dal Sontg Imperi roman ch’i sa
furma ina ferma pussanza centrala. Las grondas sfidas per il Sontg Imperi en il
temp modern tempriv han furmà la refurmaziun e cuntrarefurmaziun e la Guerra da
trent’onns.

Suenter la dissoluziun dal Sontg Imperi roman l’onn 1806 e la victoria cunter
Napoleun l’onn 1813 en la Battaglia dals pievels sper Lipsia, è sa furmada il
1815 la Confederaziun tudestga en furma d’ina lia lucca. Durant la Revoluziun da
1848/49 è sa constituì cun l’Assamblea da Francfurt l’emprim parlament tudestg;
pervi da las bleras resistenzas ha quel però be existì durant in onn. La
Confederaziun tudestga ha perdurà fin il 1866; alura èn las tensiuns tranter
l’Austria e la Prussia per la posiziun predominanta proruttas en in conflict
avert. La Prussia ha gudagnà cun meds militars, uschia ch’igl è sa furmada il
1867 la Confederaziun da la Germania dal Nord che steva sut la direcziun da la
Prussia. Suenter la Guerra tudestg-franzosa dal 1870/71 è vegnì proclamà il 1871
l’Imperi tudestg sco emprim stadi naziunal tudestg.

Durant l’uschenumnà ‹temp da fundaziun› è la Germania daventada la pli gronda
pussanza economica da l’Europa. Suenter la sconfitta en l’Emprima Guerra
mundiala è prorutta il 1918 la Revoluziun da november; la finala è vegnida
fundada ina republica parlamentar-democratica. La Republica da Weimar ha bain
enconuschì ils ‹onns ventg dad aur›, ma è stada segnada d’instabilitad politica.
La crisa economica mundiala e la ‹praisa da la pussanza› tras ils
naziunalsocialists sut Adolf Hitler han mess ina fin a l’emprim stadi tudestg
democratic. Dal 1933 al 1945 è suandà il temp dal naziunalsocialissem; inimis da
la dictatura totalitara e rassistica èn vegnids persequitads ed assassinads
sistematicamain, entant ch’il reschim sa stentava da schlargiar ils cunfins dal
stadi. Questas tendenzas han manà a la Segunda Guerra mundiala ch’è vegnida
iniziada decisivamain da la Germania, han manà a mazzaments en massa (incl. il
holocaust) ed èn idas a fin ils 8 da matg 1945 cun la capitulaziun senza
cundiziuns da la Germania.

Las quatter pussanzas victuras alliadas han sutdividì la Germania e Berlin en
ina zona d’occupaziun da l’ost e trais dal vest. En las trais zonas dal vest è
sa furmada ils 23 da matg 1949 cun la proclamaziun da la constituziun
(Grundgesetz) la Republica Federala Tudestga, entant che la zona da l’ost è sa
transfurmada en la Republica democratica tudestga (RDT) socialista. Durant la
Guerra fraida è la Germania restada dividida, enfin ch’igl è vegnì ils 9 da
november 1989 a la crudada dal Mir da Berlin. Quest eveniment ha furmà il
resultat d’ina revoluziun paschaivla en la Republica democratica tudestga ch’ha
la finala manà al collaps da la dictatura statala. Ils 3 d’october 1990 ha gì
lieu la reuniun da la Germania; quest ‹Di da l’unitad tudestga› vegn festivà
dapi lura sco festa naziunala. Ultra da quai è la Germana in commember fundatur
da l’Uniun europeica ch’è sa furmada il 1992 (a basa da la lavur da las
instituziuns antecessuras) e vala sco in dals motors da l’integraziun europeica.

Las prefurmas etimologicas da ‹deutsch› muntavan oriundamain ‹appartegnent al
pievel›; l’adjectiv sa referiva l’emprim als dialects dals Germans dal territori
continental dal vest. La denominaziun ‹Deutschland› vegn duvrada dapi il 15avel
tschientaner, è però gia cumprovada en singuls documents pli vegls. Anc pli baud
èn be enconuschentas formulaziuns sco ‹ein deutsches Land› u ‹die deutschen
Länder›, ma betg la furma definita singulara ‹das deutsche Land›. Ins manegiava
qua pajais cun ina classa dirigenta che sa referiva en la revendicaziun da sia
pussanza politica al Reginavel ostrofrancon, il Sontg Imperi roman da pli tard.
En in cudesch dal 1487 è per exempel cuntegnida la formulaziun «in teutschen
landen lassen machen».

Ils terms vegnivan duvrads sco sinonims surtut per structuras (pre-)statalas
ch’eran sa furmadas en territoris da lingua tudestga u che stevan sut domini
tudestg. Il Sontg Imperi roman era sa sviluppà en il 10avel tschientaner or da
la part orientala dal Reginavel dals Francs. Tranter il 12avel tschientaner ed
il 1648 è l’Imperi sa sviluppà ad ina confederaziun da stadis che purtava per
part er il num ‹Sontg Imperi roman da naziun tudestga›. Suenter la fin da
l’Imperi l’onn 1806 han l’Imperi da l’Austria, il Reginavel da la Prussia e la
Lia dal Rain dominà il svilup politic e statal en il territori tudestg. Sco lia
statala che dueva segirar la naziunalitad tudestga è suandada suenter il 1815
(Congress da Vienna) la Confederaziun tudestga che steva sut la direcziun da
l’Austria. La concurrenza tranter l’Austria e la Prussia per l’egemonia entaifer
il territori tudestg è s’agravada al dualissem tudestg. Cun la Guerra tudestga e
la Battaglia sper Königgrätz ha la Prussia decidì quel a sia favur.

En dus pass ha la Prussia sinaquai unì a partir dal 1867 en in stadi vastas
parts dal territori da lingua tudestga. Quai è succedì cun iniziar furmas
statals che sa basavan sin la situaziun da dretg da la Confederaziun tudestga,
ma ch’accentuavan la predominanza da la Prussia. La Confederaziun da la Germania
dal Nord cumpigliava be ils stadis situads en il nord da la lingia da la Main;
en in segund pass è suandada il 1871 la proclamaziun da l’Imperi tudestg
ch’enserrava uss l’entir territori da la Germania.

En il decurs da la Revoluziun da november ch’è prorutta il 1918 suenter la fin
da l’Emprima Guerra mundiala, èn ils prinzis federals vegnids sfurzads
d’abditgar. Suenter la fin da la monarchia han ins ponderà da numnar la nova
furma statala ‹Republica tudestga› u ‹Republica da la Germania›; ma la finala ha
er l’uschenumnada ‹Republica da Weimar› mantegnì la denominaziun uffiziala
‹Imperi tudestg›.

Suenter la Segunda Guerra mundiala han las pussanzas victuras duvrà il term
‹Germania/Deutschland› exclusivamain per l’Imperi tudestg (pia senza l’Austria).
Il 1949 han ils Stadis Unids e la Gronda Britannia inizià la fundaziun da la
Republica Federala Tudestga, entant che l’Uniun sovietica ha mess ad ir la
Republica democratica tudestga. Il cussegl parlamentar da la Republica Federala
ha discussiunà da cuntinuar cun il diever dal num ‹Imperi tudestg›; ma la finala
èn ins vegnì a la conclusiun che quel haja en il fratemp «in accent agressiv» ed
ha perquai fatg diever per l’emprima giada uffizialmain da la denominaziun
‹Germania/Deutschland›. La «forza d’integraziun emoziunala dal num e sia paisa
areguard il dretg statal» duevan gidar a furmar l’identitad e suttastritgar la
cuntinuitad dal nov stadi. La Republica democratica tudestga n’ha bain betg
duvrà il term ‹Germania/Deutschland› directamain en il num; tenor l’emprim
artitgel da la constituziun dal 1949 dueva el però vegnir duvrà sco noziun
sinonima al num ‹Republica democratica tudestga›. Pli tard ha la RDT quasi be
pli duvrà l’attribut ‹tudestg› resp. l’agiunta «...da la RDT». Cun l’unificaziun
tudestga dal 1990 è la dumonda tudestga vegnida schliada.

En il decurs dals tschientaners èn intgins territoris sa sviluppads
independentamain da la sfera da pussanza tudestga ed èn sa schliads dal Sontg
Imperi roman. Tranter auter èn quai stads a basa da la Pasch da Vestfalia il
1648 ils Pajais Bass (dals quals las varietads linguisticas eran t.a. sa
spartidas dal tudestg tras la stampa da cudeschs), la Confederaziun svizra sco
er l’Alsazia e la Lorena dal Nordost (franzos Moselle). Suenter la fin da la
Confederaziun tudestga l’onn 1866 èn er sortids il Luxemburg, il ducadi da
Limburg, il Liechtenstein e l’Austria (la davosa giada il 1945). En rom da la
fundaziun da l’Imperi tudestg è vegnida annectada la regiun Alsazia-Lorena,
entant che las sconfittas en las duas guerras mundialas èn stadas colliadas cun
la sperdita da territoris: Suenter il 1919 ha la Germania stuì surdar, sper
l’Alsazia e la Lorena, tscherts territoris al Danemarc, a la Belgia ed a la
Tschecoslovachia e la Lituania sco er las provinzas Posen e Prussia dal Vest a
la Segunda Republica da la Pologna ch’era vegnida fundada da nov. Ils ulteriurs
territoris a l’ost da la lingia Oder-Neisse, numnadamain la Silesia, Neumark,
Pomarania da l’Ost e la Prussia da l’Ost, èn vegnids a partir dal 1945 sut
administraziun sovietica e surtut polacca. Questas regiuns èn vegnidas
integradas en ils territoris statals respectivs, suenter ch’ins aveva cumenzà a
stgatschar la populaziun tudestga. Tar l’unificaziun tudestga l’onn 1990 èn las
pretensiuns da la Germania areguard ils anteriurs territoris tudestgs en l’ost
vegnidas sistidas formalmain en rom dal Contract dus plus quatter.

La Germania ha en tut nov stadis vischins: En il nord cunfinescha il pajais cun
il Danemarc (sin ina lunghezza da 67 km), en il nordost cun la Pologna (442 km),
en l’ost cun la Tschechia (811 km), en il sidost cun l’Austria (815 km; senza il
cunfin en il Lai da Constanza), en il sid cun la Svizra (316 km; cun il cunfin
da l’exclava Büsingen am Hochrhein, ma senza il cunfin en il Lai da Constanza),
en il sidvest cun la Frantscha (448 m), en il vest cun il Luxemburg (135 km) e
la Belgia (156 km) ed en il nordvest cun ils Pajais Bass (567 km). La lunghezza
totala dals cunfins munta a 3757 km. La Germania è il pajais cun ils pli blers
stadis vischins da tut l’Europa.

Il punct terrester da la Germania situà il pli al nord sa chatta sin l’insla
Sylt, en il nord da List am Ellenbogen. Sco punct il pli al nord da la terra
franca vegn resguardà d’ina vart il piz da la peninsla Holnis en il Fiord da
Flensburg, da l’autra vart la vischnanca Rodenäs en la Frisia dal Nord. Il punct
il pli en il sid furma il Haldenwanger Eck en il sid dad Oberstdorf. Dal
Ellenbogen fin al Haldenwanger Eck mesira la lingia directa 886 kilometers.

Il punct da la Germania situà il pli al vest sa chatta ad Isenbruch en il
Selfkant al cunfin cun ils Pajais Bass en vischinanza da la Maas; il punct il
pli en l’ost è situà tranter Deschka e Zentendorf (vischnanca da Neisseaue) en
ina serpentina da la Lausitzer Neisse. Dad Isenbruch fin a la serpentina da la
Neisse mesira la lingia directa radund 636 kilometers.

La Zugspitze ch’è situada al cunfin vers l’Austria furma la pli auta muntogna da
la Germania (2962 m s.m.). Il punct il pli aut da las Muntognas Mesaunas è il
Feldberg en il Guaud Nair (1493 m s.m.). Il punct il pli bass da la Germania è
situà en ina foppa sper Neuendorf-Sachsenbande en la Wilstermarsch
(Schleswig-Holstein) e giascha 3,54 meters sut il livel da la mar.

L’entir territori da la Germania appartegna a la zona temprada da l’Europa
Centrala; l’aura vegn influenzada tras il vent dal vest ed è marcada da la
transiziun tranter il clima maritim da l’Europa dal Vest ed il clima continental
da l’Europa da l’Ost. Tras l’influenza dal Current dal Golf è il nivel da
temperatura surprendentamain aut per quests grads da ladezza.

La temperatura media annuala cumpiglia 8,2 °C; la temperatura media mensila
variescha tranter −0,5 °C il schaner e 16,9 °C il fanadur. Las precipitaziuns
annualas muntan a 789 mm (e varieschan tranter 49 mm il favrer e 85 mm il
zercladur). La pli bassa temperatura ch’è vegnida mesirada insacura en Germania
è stà −37,8 °C il 1929 a Hüll (Wolznach); la pli auta temperatura, 40,3 °C, è
vegnida mesirada il 2015 a Kitzingen.

La Republica Federala consista da 16 stadis commembers che vegnan numnads pajais
federativs (Bundesländer u simplamain Länder). Ils dus pajais federativs da
Berlin e Hamburg furman citads-stadis e consistan be da la vischnanca dal medem
num; Bremen consista da las duas citads-stadis Bremen e Bremerhaven. Tut ils
ulteriurs pajais federativs sa dividan en numerusas vischnancas.

Las vischnancas (Gemeinden) furman il nivel il pli giudim da la divisiun
territoriala. Ellas regleschan tut las fatschentas da la communitad locala a
basa dal dretg d’autodeterminaziun. Cun excepziun da las citads autonomas
(kreisfreie Städte) èn las vischnancas organisadas en corporaziuns da
vischnancas e circuls (Landkreise).

Ils circuls e las vischnancas èn suttamess al dretg communal che vegn reglà dals
singuls pajais federativs a moda fitg differenta. Sulettamain la citad dal
circul (Kreisstadt) sco sedia dal circul è da chattar en l’entira Germania.

Il 2015 vivevan en la Republica Federala Tudestga uffizialmain 81 459 000
abitants sin ina surfatscha da 357 34 km². La Germania tutga uschia tar ils
stadis da surfatscha populads il pli spess. La vegliadetgna media da l’entira
populaziun giascheva il 2010 tar 43,7 onns.

Radund 74 milliuns persunas (92,3 %) possedevan il 2011 il dretg da naziunalitad
da la Germania. Il medem onn residiavan en l’entir pajais radund 15 milliuns
persunas (radund 19 %) cun ina ‹biografia da migraziun›. Sut quest term vegnan
subsummads tut ils esters e tut ils Tudestg ch’èn immigrads suenter il 1955 en
la Germania u ch’han almain in genitur ch’è immigrà suenter questa data. La
gronda gruppa tranter els furman ils repatriads, vul dir persunas da lingua
tudestga ch’èn arrivadas suenter la Segunda Guerra mundiala e pervi da la Guerra
fraida nà da l’Europa da l’Ost. I suondan ils burgais da la Tirchia (bundant
1,6 milliuns il 2010), dals ulteriurs stadis da l’Uniun europeica (surtut
Italia, Pologna e Grezia) e da l’anteriura Jugoslavia. Tranter il 1950 ed il
2002 èn vegnidas natiralisadas radund 4,3 milliuns persunas ch’èn naschidas en
Germania u ch’èn stadas sesentas sur lung temp en il pajais.

En Germania vivan immigrants da praticamain tut ils stadis dal mund. Tenor
indicaziuns statisticas dal 2013 vivevan en Germania radund 6,3 milliuns
persunas senza dretg da naziunalitad tudestg. Il 2012 ha la Germania furmà
suenter ils Stadis Unids il pajais da l’OECD cun la segund auta cifra absoluta
d’immigrants. Ils esters e las persunas cun ina biografia d’emigraziun èn
repartids fitg inegual al nivel regiunal; las pli autas cumparts vegnan
cuntanschidas en las aglomeraziuns da la part meridiunala dal pajais, p.ex. ad
Offenbach am Main (25,8 %), Mannheim (23,6 %) e Minca (23,5 %). Las quotas las
pli bassas èn da chattar en ils territoris rurals da la Germania da l’Ost e dal
Nord.

Il dumber cumplessiv da l’entira diaspora polaca ch’exista en Germania gia dapi
il 19avel tschientaner (Ruhrpolen) munta a bundant dus milliuns; la gronda part
dad els èn s’assimilads gia dapi generaziuns a la populaziun indigena.

La lingua ch’è surtut derasada en Germania è il tudestg, suandà dal tudestg bass
(cun radund 4 milliuns persunas che dumognan la lingua bain fin fitg bain). Sper
il franzos e l’englais furma il tudestg er ina da las linguas da lavur las pli
frequentas entaifer ils gremis da l’Uniun europeica.

En il stadi federativ Schleswig-Holstein possedan las linguas minoritaras bass
tudestg, danais e fris parzialmain er il status da linguas uffizialas. Autras
linguas tradiziunalas (p.ex. jenic u jiddic) u linguas minoritaras pli novas
n’èn betg vegnidas integradas en la Charta.

Dapi ch’ils Germans èn immigrads en il territori da la Germania odierna, èn
adina puspè arrivads novs immigrants d’autras linguas (per exempel ils Romans en
las colonias germanas, ils Huns durant la migraziun dals pievels, ils ughenots
en il 17avel tschientaner u ils Polacs da la Ruhr en il 19avel tschientaner). En
il fratemp èn ils descendents da questas undas d’immigraziun pli veglias pli u
main tuts s’assimilads linguisticamain. Ils immigrants ch’èn arrivads en il
decurs dals ultims decennis dovran però savens anc lur atgna lingua; quai vala
surtut per il tirc, il russ ed il polac.

Sco la gronda part da l’Europa Centrala e dal Vest è er la Germania segnada dapi
l’antica da la cultura cristian-occidental sco er dapi il 18avel tschientaner
dal context illuministic-scientific. Il territori da la Germania odierna è vegnì
cristianisà a partir dal temp medieval tempriv. Dal temp dal Reginavel dals
Francs ha Carl il Grond terminà questa missiun, e quai per part tras mesiras
repressivas. Entaifer il Sontg Imperi roman èsi lura vegnì a l’entschatta dal
16avel tschientaner a la refurmaziun. Quella è vegnida instradada da Martin
Luther e segna fin oz la cuntrada religiusa entaifer il territori da lingua
tudestga.

Radund 60 % da la populaziun appartegnan ad ina confessiun cristiana: a la
baselgia roman-catolica 29,5 % (tendenzialmain surtut en il vest ed en il sid
dal pajais), a la baselgia evangelica (luterans, refurmads e.a.) 27,9 % (surtut
en la Germania dal Nord) ed ad ulteriuras baselgias cristianas (ortodox,
testimonis da Jehova, baselgias independentas e.a.) radund 3 %. Il dumber dals
cartents che frequentan effectivamain il servetsch divin è bundant pli bass. Il
2009 han uschenumnadas dumengias da dumbraziun mussà che radund 3,8 % da
l’entira populaziun dal pajais han visità in servetsch divin catolic e 1,1 % in
evangelic.

Las pli veglias cumprovas da colonisaziun sin il territori da la Germania
odierna han ina vegliadetgna da radund 700 000 onns. Ina colonisaziun permanenta
para d’avair existì dapi ca. 500 000 onns. En Germania èn avant maun impurtants
lieus da chat paleoantropologics: tenor la plazza d’exchavaziun sper Heidelberg
è vegnida numnada la spezia d’ominins Homo heidelbergensis e tenor il Neandertal
a Mettmann la spezia Homo neanderthalensis ch’è sa sviluppada or dal Homo
heidelbergensis. Avant ca. 40 000 onns è quella vegnida stgatschada dal Homo
sapiens, l’uman modern ch’era immigrà da l’Africa.

En il decurs dal temp neolitic èn sa sviluppads la cultivaziun dad ers,
l’allevament da muvel e plazzas da colonisaziun stablas. Da quel temp èn sa
mantegnids intgins impurtants chats sco per exempel la Rudella da tschiel da
Nebra che lascha supponer ch’i vegniva gia pratitgà qua l’astronomia avant
radund 4000 onns.

Gia a l’entschatta dal temp da Hallstatt (1200–1000 a.C.) vivevan en las parts
centralas e meridiunalas da la Germania dad oz stirpas celticas. Vers 600 a.C. è
sa sviluppada en la Germania dal Nord la Cultura da Jastorf che vegn resguardada
sco cultura germana. L’emprima menziun en scrit da stirpas germanas è da chattar
tar auturs grecs e romans a partir da l’emprim millenni a.C. (cumenzond
probablamain cun Poseidonios). Ils Germans sezs eran però ina gruppa betg
omogena che consistiva da pliras stirpas e che n’era er betg segnada d’in spiert
da cuminanza surordinà. Gia tar il term ‹Germans› (latin Germani) sa tracti
d’ina noziun collectiva vaira nunprecisa ch’era colliada tar ils auturs antics
cun in maletg generalisant da ‹barbars›. La noziun ‹Germans› na dastga pia betg
vegnir malchapida sco designaziun per in pievel unitar. Ils Germans vivevan cun
ils Celts sco vischins; en la zona da contact al Rain devi per part zonas en las
qualas omadus pievels vivevan ensemen. Sur tschientaners ha existì in contact
cultural ed economic; tras quai èn per exempel tscherts pleds d’emprest celtics
vegnids integrads en ils dialects germans.

Da l’onn 58 a.C. fin ca. 455 s.C. han las parts al vest dal Rain ed al sid dal
Danubi appartegnì a l’Imperi roman, da ca. 8 fin 260 s.C. er ina part da Hessen
(Wetterau) sco er la gronda part dal Baden-Württemberg odiern al sid dal limes.
Ils territoris da la Germania odierna che sa chattavan sut domini roman sa
repartivan sin las provinzas Germania superior, Germania inferior e Raetia. En
quests territoris han ils Romans erigì bleras basas da legiunaris che duevan sa
sviluppar pli tard a citads. Impurtantas citads dal temp dals Romans eran Trier,
Cologna, Augsburg e Mainz (che furma la pli veglia citad da la Germania). Ils
territoris da la Germania dad oz ch’eran situads ordaifer la sfera d’influenza
romana vegnivan numnadas entaifer l’Imperi roman Magna Germania u Barbaricum.

Per segirar ils cunfins han ils Romans domicilià en las provinzas stirpas
germanas ch’als eran bainvulentas. Ultra da quai èn immigrads ulteriurs
colonisaturs d’autras parts da l’Imperi roman, surtut da l’Italia, ed èn sa
stabilids en il vest dal Rain ed en il sid dal Danubi. A vastas novaziuns ha
l’arrivada dals Romans manà surtut en la construcziun da chasas, en l’artisanat,
en l’agricultura e viticultura sco er en l’administraziun ed en il militar; per
part sa manifesteschan questas influenzas er en il vocabulari tudestg. L’ovra
‹Germania› da Tacitus ch’è cumparida l’onn 98 furma la pli veglia descripziun
etnologica da las stirpas germanas. La Battaglia da Varus en il Guaud da
Teutoburg l’onn 9 s.C. ha purtà als Romans ina terrada dolurusa. A lur
tentativas d’eriger provinzas da la vart dretga dal Rain fin a l’Elba han ils
Romans la finala stuì renunziar.

Suenter l’invasiun dals Huns l’onn 375 e la fin da l’Imperi roman occidental (a
partir dal 395) cumenza il temp da la migraziun dals pievels. En il decurs da
quella èn las stirpas germanas arrivadas adina pli lunsch vers sidvest. A medem
temp han cumenzà a sa furmar en il territori da la Germania pliras colliaziuns
pli grondas da pievels germans: ils Francs ed Alemans en il vest, ils Saxons en
il nord, ils Bavarais en il sid ed ils Turings en l’ost. Quellas èn cun il temp
sa messas tras envers las stirpas pli pitschnas dal temp dals imperaturs romans.
Ils territoris da la Germania da l’Ost eran da quel temp strusch populads; en
quels èn immigrads a partir dal 7avel tschientaner fin a la lingia Elba-Saale
pievels slavs. Grondas parts da la populaziun dals stadis federativs da la
Germania da l’Ost odierna han damai gì fin en il temp autmedieval ina ferma
tempra slava (Germania Slavica). Pir cun la colonisaziun dals Germans vers ost
ch’ha gì lieu en il decurs dal temp autmedieval èn els vegnids assimilads ed
acculturads. La part principala da l’Europa dal Vest e da l’Europa Centrala, e
cun quai er la gronda part da la Germania dals Sid e dal Vest, è vegnida
incorporada a partir dal 6avel tschientaner en il Reginavel dals Francs, entant
che la Germania dal Nord vegniva dominada dals Saxons e Slavs. Tut las parts da
l’anteriur Reginavel dals Francs che fan oz part da la Germania appartegnevan a
la part orientala dal Reginavel che vegniva numnada dapi il temp dals Merovings
Austrasia. Ina tscherta independenza statala da l’Austrasia è sa manifestada
l’emprima giada l’onn 614, cura ch’il retg Chlothar II ha stuì suttascriver
l’Edictum Chlotharii; en quest document è vegnì fixà che mintgina da las trais
parts dal reginavel (Neustria, Austrasia, Burgognia) suttastettia ad in auter
administratur.

Vers la mesadad dal 8avel tschientaner ha la dinastia dals Carolings surpiglià
la successiun roiala dals Merovings. Da quel temp ha gì lieu la submissiun
sanguinusa e cristianisaziun sfurzada dals Saxons sco er la conquista da
l’Italia, da la Spagna dal Nord e dal territori da cunfin en l’ost. Sut Carl il
Grond tanscheva il Reginavel dals Francs pia da las Pireneas fin la Mar dal Nord
e da l’Austria odierna fin en l’Italia Centrala. Il stadi multinaziunal è vegnì
organisà da nov, sin il champ da l’organisaziun da las baselgias e da la cultura
èn ins sa referì parzialmain a tradiziuns romanas ed ha accelerà la promoziun da
la cultura (uschenumnada renaschientscha resp. refurma da la furmaziun
Carolingica). Arrivà sin il zenit, ha il Reginavel francon pretendì il domini en
l’Europa dal Vest e dumandà da surpigliar en questa funcziun la successiun da
Roma en furma da la translatio imperii. Da Nadal l’onn 800 è Carl il Grond vegnì
curunà a Roma tras papa Leo III sco imperatur roman, quai ch’ha manà a
cuntraversas cun l’imperatur bizantin. Suenter la mort da Carl il Grond l’onn
814 èn proruts cumbats a l’intern da la dinastia areguard la successiun. Quai ha
manà en il Contract da Verdun (843) a la tripartiziun factica dal Reginavel en
il Reginavel francon da l’ost sut Ludivic (numnà pli tard ‹il Tudestg›), il
Reginavel francon dal vest sut Carl il Chalv ed il reginavel da Lothar situà
tranteren ch’è vegnì numnà Lotharingia.

En il 10avel tschientaner è la dinastia regenta dals Carolings morta ora tant en
il Reginavel ostrofrancon sco er en la part occidentala. Tras quai èn las duas
parts da l’anteriur Imperi idas politicamain definitivamain vias separadas. In
grond gudogn da prestige per il retg ostrofrancon Otto ha muntà la victoria en
la Battaglia da Lechfeld l’onn 955. Quella ha terminà las irrupziuns dals
Magiars dals ultims decennis e manà a l’attribuziun da l’archanghel Michael sco
patrun protectur dals Tudestgs.

En la perscrutaziun istorica pli nova vegn bain punctuada la muntada dal temp
dals Ottons per il svilup dal Reginavel ostrofrancon; ma quest temp na vala betg
pli exnum sco cumenzament da l’istorgia imperiala ‹tudestga› sco tala. Anzi ha
il process cumplex che dueva manar a quella perdurà almain fin en il 11avel
tschientaner. Il term regnum Teutonicum (‹reginavel tudestg›) resp. regnum
Teutonicorum (‹reginavel dals Tudestgs›) è er pir sa mess tras plaunsieu dapi
l’entschatta dal 11avel tschientaner.

L’onn 951 aveva Otto I surpiglià la dignitad roiala dals Langobards; tras quai è
il Regnum Teutonicorum stà collià cun il Regnum Italiae u Regnum Italicum. L’onn
962 è Otto vegnì curunà sco imperatur ed ha collià cun quai la pretensiun da la
roialitad tudestg-romana sin la dignitad imperiala dal vest. Sut ils Ottons ha
il Reginavel cuntanschì ina posiziun egemoniala entaifer l’Europa dal Vest. Il
1024 han alura ils Saliers surpiglià la successiun roiala. Il fatg che la
pussanza seculara e quella spirituala eran entretschadas fitg ina en l’autra, ha
manà da quel temp al conflict cun il papat (Dispita d’investitura). Quel ha
cumenzà vers il 1076 ed ha chattà ina schliaziun intermediara en il Concordat da
Worms dal 1122. Sco punct culminant vala il Viadi a Canossa legendar dal 1077.
In’ulteriura culminaziun ha la dispita tranter l’imperatur ed il papa cuntanschì
dal temp dals Staufers. L’imperatur Friedrich I ha bain accentuà la dignitad da
l’Imperi ed implorà la honor imperii; ma la finala ha el stuì prender en cumpra
en l’Italia grevas sperditas tant envers il papat sco er envers las
citads-stadis che vegnivan adina pli conscientas da sasezzas. Il conflict il pli
ferm tranter l’imperatur ed il papa è prorut sut il biadi da Friedrich,
Friedrich II; la mort da l’imperatur il 1250 ha facticamain muntà la fin da la
pussanza roiala dals Staufers.

Sinaquai èn divers dominis feudals sa fatgs facticamain autonoms en furma da
stadis territorials, indeblind uschia vinavant la pussanza imperiala e roiala.
Ins sto però vesair che quella n’era mai stada sviluppada fitg ferm e ch’ils
retgs dal temp medieval èn stads da tut temp dependents dal consens cun ils
gronds entaifer l’Imperi per pudair exequir lur pussanza a moda effizienta.
L’imperatur Heinrich VI, il figl da Friedrich Barbarossa, aveva gia fatg
naufragi la fin dal 12avel tschientaner cun vulair introducir la monarchia
ereditara. Entant ch’il Reginavel francon dal vest è sa sviluppa en il decurs
d’in lung process al stadi central franzos, èn il Reginavel ostrofrancon resp.
l’Imperi tudestg-roman stads segnads da tut temp dals signurs feudals e dal
dretg d’eleger il retg. La posiziun da pussanza dals prinzis è be anc creschida
en consequenza da l’interregnum. Vers la mesadad dal 13avel tschientaner è sa
fatga valair en il Sontg Imperi roman – ina denominaziun ch’è dal reminent
vegnida currenta pir da quel temp – l’opiniun che l’elecziun dal retg cumpetia
ad in collegi da prinzis electurs. La Bulla dad aur dal 1356 ha fixà
definitivamain la furma statala sco monarchia d’elecziun a basa dals prinzis
electurs. Cumbain ch’ils retgs ed imperaturs han empruvà repetidamain da
rinforzar lur posiziun, è l’Imperi restà ina federaziun supranaziunala che
cumpigliava territoris gronds e mesauns sco er blers pitschens e fitg pitschens
e citads imperialas libras.

Cuntrari a la perscrutaziun pli veglia na vegn il temp medieval tardiv (ca.
1250–1500) betg pli giuditgà da l’istoriografia pli nova sco temp da declin. Il
temp enfin la fin dal 14avel tschientaner è stà segnà fermamain dal dretg
d’eleger il retg: trais grondas famiglias, ils Habsburgais, ils Luxemburgais ed
ils Wittelsbacher, disponivan da la pli gronda influenza en l’Imperi e da la pli
gronda pussanza dinastica. Sco pli impurtant retg tudestg-roman dal temp
medieval tardiv vala Karl IV. Sper crisas sco la pestilenza (Mort naira) vers la
mesadad dal 14avel tschientaner, la crisa agrara ed il Schisma occidental è il
temp tuttavia er segnà da las citads flurintas, dal commerzi e da la transiziun
en direcziun da la renaschientscha. La finala han ils Habsburgais surpiglià la
successiun dals Luxemburgais, ils quals eran morts ora il 1437 en la lingia
masculina, ed han tschentà fin la fin da l’Imperi quasi senza interrupziun ils
retgs tudestg-romans.

A l’entschatta dal temp modern ha l’imperatur Karl V or da la dinastia dals
Habsburgais persequità cun diriger l’Imperi ed il Reginavel spagnol il concept
d’ina monarchia universala. El ha cuntanschì ina sfera d’acziun che cumpigliava
sper la predominanza en l’Europa er in reginavel colonial spagnol d’ultramar. Il
1517 è Martin Luther passà si cun la pretensiun da refurmar da fund ensi la
baselgia ed ha uschia mess il fundament per la refurmaziun. En cumbinaziun cun
la tenuta ch’era en vastas parts antiromana (antipapala) han las dispitas
areguard dumondas teologicas e las structuras da la baselgia manà a la fundaziun
da numerusas confessiuns protestantas. La baselgia catolica ha bain reagì en
furma da la cuntrarefurmaziun, ma tuttina ha la baselgia evangelica pudì sa
mantegnair en vastas parts da l’Imperi. Bainbaud dueva il signur territorial
decider davart la confessiun da ses subdits (cuius regio, eius religio) e la
Pasch da religiun e da l’Imperi d’Augsburg ha pudì stgaffir in equiliber
provisoric. Ma alura è suandada la Guerra da trent’onns (1618–1648) ch’ha
chaschunà bleras unfrendas e devastà numerusas cuntradas. Quella era prorutta
tant pervi da motivs confessiunals sco er pervi da differenzas tranter Habsburg
e la Frantscha. Da la Pasch vestfalica e da la Dieta imperiala la pli giuvna è
l’Imperi tudestg-roman resortì en ina posiziun cleramain flaivlentada; sia
posiziun da pussanza sa restrenscheva uss pli u main a la represchentaziun da
l’Imperi. Ils prinzis imperials èn percunter resortids da quest conflict cun
dapli forza; a chaschun da la Pasch vestfalica als era numnadamain vegnì
transferì il dretg da far contracts cun pussanzas da l’exteriur. De facto è
l’Imperi daventà tras quai in stadi federativ. Durant la guerra aveva la
Frantscha sustegnì ils protestants per flaivlentar ils Habsburgais; ultra da
quai ha il pajais fatg ina politica d’expansiun intenziunada en il territori da
cunfin ed occupà plirs territoris da l’Imperi, quai ch’ha danovamain manà a
tensiuns. A partir dal 1663 han l’imperatur ed ils prinzis imperials alura reglà
lur fatschentas politicas a moda permanenta en furma da deputaziuns a la Dieta
imperiala eterna cun sedia a Regensburg.

En il decurs dal 18avel tschientaner è la Prussia avanzada politicamain, quai
ch’ha manà al conflict cun la chasa da Habsburg. En il 17avel/18avel
tschientaner è sa sviluppà l’absolutissem tenor il model franzos. Cuntrari a la
pussanza centrala roiala en Frantscha dueva quel però transfurmar qua singuls
principadis en stadis premoderns organisads tenor princips birocratics. Intgins
regents, surtut retg Friedrich II da la Prussia, ma per part er ses rivals
imperials Maria Theresia, Franz I ed Joseph II èn s’averts al spiert dal temp
filosofic (absolutissem illuminà).

Questa situaziun ha perdurà fin il 1806, cura che Napoleun I ha conquistà
l’Europa Centrala ed ha fatg ir en muschna las restanzas da l’Imperi flaivlentà.
Il davos imperatur dal Sontg Imperi roman il qual existiva be pli formalmain,
Franz II – ch’era er daventà il 1804 imperatur dal stadi multinaziunal austriac
fundà dad el sez –, ha demissiunà ils 6 d’avust 1806. Tras quai ha l’Imperi
chalà d’exister.

Sut pressiun da Napoleun è il dumber da stadis entaifer il territori dal ‹Vegl
Imperi› sa reducì tranter il 1801 ed il 1806 da radund 300 sin ca. 60. Quest
svilup ha gì lieu en differents pass ch’han cumpiglià la Pasch da Lunéville dal
1801, il Recess da la Dieta imperiala dal 1803 e l’Acta da la Lia dal Rain dal
1806. Parts da la Germania, surtut en il vest e nordvest, ha la Frantscha
annectà ils onns 1790 fin 1793, 1797 fin 1801, 1806, 1808 e 1811. Ultra da quai
ha la Frantscha endrizzà stadis vasals sco per exempel il Reginavel da
Vestfalia, il Gronducadi da Berg ed il Gronducadi da Francfurt; ils trons da
quests dominis ha Napoleun occupà cun commembers da sia famiglia. Stadis
tudestgs pitschens e mesauns ha el lià a sia pussanza cun als accordar
extensiuns territorialas a donn e cust dals anteriurs territoris ecclesiastics,
da citads imperialas e d’auters stans ch’eran suttamess directamain a l’Imperi.
Profità da quest process han surtut la Baviera, il Württemberg e Baden.

Suenter avair victorisà sur l’Austria en la Guerra d’Austerlitz (1805) ha
Napoleun pudì extender supplementarmain si’influenza en Germania. Ils stadis
mesauns ch’eran vegnids engrondids èn vegnids unids en la Lia dal Rain e stevan
uschia a disposiziun sco alliads. Il resultat da quai è stà che la Frantscha
aveva eliminà il rival d’enfin qua, il Sontg Imperi roman, ch’ella aveva annectà
grondas parts da sia surfatscha e spartì l’ulteriur territori grosso modo en
trais parts: la Lia dal Rain, la Prussia e l’Austria.

Quest temp da la predominanza franzosa ha purtà als stadis da la Lia dal Rain
impuls da modernisaziun essenzials, uschia per exempel en la Baviera sut il
minister Maximilian von Montgelas. Ina tscherta independenza han pudì mantegnair
ils concurrents Austria e Prussia ch’eran però vegnids smuttads malamain. Er en
la Prussia èn suandadas a la fin catastrofala da la Battaglia sper Jena ed
Auerstedt (1806) refurmas fundamentalas che duevan puspè render il stadi abel
d’agir e da sa defender.

A partir dal 1809 è sa fatga sentir la resistenza encunter l’occupaziun
franzosa. Enconuschents cumbattants cunter Napoleun e ses alliads èn stads
Andreas Hofer en il Tirol austriac, ch’era uss però occupà da la Baviera, e
Ferdinand von Schill en la Prussia. A l’entschatta è questa resistenza vegnida
rebattida. Pir suenter la sconfitta da Napoleun a chaschun da sia campagna
militara en Russia (1812) èsi reussì a la Prussia ed a l’Austria da s’alliar cun
la Russia e da stgatschar las truppas franzosas. En il decurs da las Guerras da
liberaziun (1813–1815) è naschì in nov spiert da cuminanza dals Tudestgs. Quel è
surtut provegnì dals docents e students da las universitads protestantas sco per
exempel dal corp da voluntaris da Lützow, il qual vala er sco origin da las
colurs nair-cotschen-aur. La gronda part dals stadis da la Lia dal Rain han midà
vart en il decurs dal 1813. In emprim grond success dals alliads è stà la
victoria en la Battaglia da Lipsia l’october 1813. Igl èn suandads ulteriurs
cumbats fin a la sconfitta definitiva da Napoleun il 1815.

Suenter la fin da l’era napoleonica ha il Congress da Vienna (1814–1815)
restaurà per gronda part las veglias relaziuns da pussanza monarchicas. Entaifer
la Confederaziun tudestga, ina federaziun che vegniva dominada da l’Austria e da
la Prussia, èn s’organisads en tut 38 stadis. La Dieta (Bundestag) cun sedia a
Francfurt furmava il gremi da decisiun. Ils onns 1833/1834 è vegnida fundada
l’Uniun da duana tudestga, entaifer la quala la Prussia furmava la pussanza
dominanta.

L’october 1817 èn professers e students sa scuntrads a la Festa da Wartburg. Sco
‹punct culminant› da quella èn vegnidas brischadas ovras d’auturs ch’eran cunter
in stadi tudestg sco per exempel August von Kotzebue. A la Festa da Hambach dal
1832 èn sa reunidas 30 000 persunas or da differents circuls da la populaziun e
da differents stadis. Qua èn vegnidas tratgas si las colurs nair-cotschen-aur
che duevan daventar pli tard las colurs naziunalas.

Cun l’occupaziun da la chasa dals stans da la Dieta da Baden a Karlsruhe è
prorutta il prim da mars 1848 la Revoluziun da mars. Tras las revoltas dals
burgais han blers politichers conservativs stuì rumir lur posts. Uschia er il
chancelier statal austriac prinzi Metternich; suenter la fin da Napoleun aveva
quel gidà a restaurar la veglia monarchia (a chaschun dal Congress da Vienna) ed
aveva marcà dapi lura l’epoca restaurativa.

Sut il squitsch dals eveniments revoluziunars a Berlin dapi ils 6 da mars 1848
ha il retg prussian Friedrich Wilhelm IV l’emprim fatg concessiuns ed acceptà
l’installaziun da l’assamblea naziunala a Francfurt. Quella ha elavurà la
constituziun da la Baselgia da Paulus ch’avess transfurmà la Germania en ina
monarchia constituziunala unida. Il retg l’ha però refusà. Medemamain n’ha el
betg vulì acceptar la curuna imperiala ch’al è vegnida proponida da questas
varts; per il retg aveva quella il tif d’ina ‹curuna da lumpas› burgaisa.

Il 1866 è vegnida furmada la Confederaziun da la Germania dal Nord ch’aveva a
l’entschatta il caracter d’ina allianza militara. Quella è vegnida munida il
1867 cun ina constituziun ch’al ha transfurmà en in stadi federativ. Cura che
questa confederaziun è sa constituida il prim da fanadur 1867 sco stadi
cumplessiv suveran sut direcziun da la Prussia è sa cristallisada la
Kleindeutsche Lösung. Tenor l’intenziun dal bab fundatur da la Germania da pli
tard, Otto von Bismarck, dueva quella unir ils stadis singuls tudestgs sut la
supremazia prussiana, ma senza integrar la pussanza gronda Austria.

Ils onns 1870/71 ha gì lieu la Guerra franzos-tudestga. Suenter la sconfitta
decisiva da la Frantscha en la Battaglia sper Sedan è vegnì proclamà l’Imperi
tudestg. Cun quest pass è stada colliada la proclamaziun dal retg prussian
Wilhelm I sco imperatur tudestg ils 18 da schaner 1871 en la Galaria dals
spievels a Versailles. Quai ha muntà la fundaziun uffiziala da l’emprim stadi
naziunal tudestg.

Sco primminister prussian era Otto von Bismarck s’engaschà per la fundaziun da
l’Imperi, aveva contribuì a moda essenziala a concepir la constituziun da
l’Imperi ed è uss daventà l’emprim chancelier da l’Imperi. Sia politica ha bain
sustegnì la pussanza dal stadi monarchic, ha però modernisà impurtants champs da
la politica ed è stada ambivalenta en tschertas dumondas. Cun il Reichstag è sa
furmà l’emprim parlament da la Germania munì cun funcziunalitad cumplaina e
lianta. Cunter la baselgia catolica ha Bismarck manà in uschenumnà cumbat
cultural, en consequenza dal qual schizunt uvestgs èn vegnids mess en fermanza.
Dal cuntegn ennà eran las leschas ch’èn entradas en vigur durant ses temp
d’uffizi savens plitost liberalas (p.ex. concernent la scola u la lètg). Per
pudair maiorisar en avegnir ils liberals, ha Bismarck introducì tar elecziuns
dal parlament il dretg d’eleger democratic per tut ils umens. Da l’autra vart èn
ils naziunalliberals stads sur lung temp ils partenaris da Bismarck. Dapi il
1878 ha el cumbattì ils socialdemocrats cun agid da las leschas socialas, sa
stentond però a medem temp da liar ils lavurants al stadi cun agid d’ina
legislaziun sociala da tempra moderna.

Envers l’idea da s’acquistar atgnas colonias e pli tard uschenumnads territoris
da protecziun aveva Bismarck percunter ina tenuta sceptica. Pervi da
difficultads economicas e la politica coloniala da commerziants tudestgs èsi
tuttina vegnì adaquella ch’ina gruppa da Tudestgs ha attribuì a chaschun da la
Conferenza dal Congo l’onn 1884 a Berlin parts da l’Africa a la Germania. Uschia
è l’Imperi tudestg entrà en il circul da las pussanzas colonialas, quai suenter
ch’organisaziuns tudestgas avevan gia acquistà a l’entschatta dals onns 1880
territoris en l’Africa ed en l’Asia.

Il 1888, l’uschenumnà ‹onn dals trais imperaturs›, è Wilhelm II vegnì a la
pussanza. Il 1890 ha el sfurzà Bismarck da sa retrair; per l’Imperi tudestg
ch’era avanzà tant economicamain sco militarmain ha el pretendì la
renconuschientscha da vart da las pussanzas grondas da fin qua, surtut da
l’Engalterra. Quai è savens vegnì exprimì a moda energica cun pretender per la
Germania ina «plazza al sulegl» equivalenta; l’acquist da colonias è s’augmentà
e medemamain ha la Germania extendì massivamain la flotta. Da quai è
l’Engalterra stada pauc intgantada, uschia ch’igl è sa furmà in nov sistem
d’allianzas ch’excludeva uss la Germania enstagl da la Frantscha. L’attentat sin
il successur al tron austriac Franz Ferdinand ha mess ad ir il 1914 l’Emprima
Guerra mundiala. Wilhelm II aveva garantì a ses partenari d’allianza
Austria-Ungaria ses sustegn senza resalva, avant che quel ha declerà a la Serbia
la guerra. A medem temp aveva la Frantscha empermess durant la Crisa da fanadur
a la regenza russa ses sustegn e pretendì persuenter ch’ils Russ avanzian svelt
en direcziun da l’Imperi tudestg. Dapli che dus milliuns schuldads tudestgs èn
vegnids per la vita durant l’Emprima Guerra mundiala; radund 800 000 civilists
èn morts da la fom.

Cun la capitulaziun tudestga l’onn 1918 e la Revoluziun da november n’è betg be
ida a fin l’Emprima Guerra mundiala, mabain er la monarchia en l’Imperi tudestg.
Il Contract da Versailles ha adossà a la Germania cessiuns da territori
massivas, l’occupaziun da la Renania tras ils alliads e gronds custs da
reparaziun, quai surtut perquai che la Germania è vegnida declerada sco pajais
che saja sco sulet la culpa da la guerra.

La dumonda da la culpa da guerra e l’ipoteca dals pajaments da reparaziun han
engrevgià da l’entschatta ennà il clima politic en la giuvna Republica. Da vart
da l’extrema dretga è vegnida derasada la legenda dal culp da stilet ch’ha manà
ad assassinats politics e tentativas da far in putsch, da las qualas il Putsch
da Kapp (1920) ed il Putsch da Hitler-Ludendorff (1932) èn stads las pli
impurtantas. Impurtants represchentants da las forzas democraticas sco Matthias
Erzberger e Walther Rathenau èn vegnids assassinads d’attentaders
naziunalistics. L’emprim chancelier da l’Imperi, Philipp Scheidemann, è be
mitschà per pauc d’in attent la dumengia da Tschuncaisma 1922. Da l’autra vart
hai dà diversas sullevaziuns da vart da communists sco la Revolta da la Ruhr
(1920), ils Cumbats da mars en la Germania Centrala (1921) e la Revolta da
Hamburg (1923). Perquai che la Republica da Weimar era en retard cun las
prestaziuns da reparaziun han la Belgia e la Frantscha er occupà ils onns 1923
fin 1925 il territori da la Ruhr.

Questa fasa da prosperitad ha chattà ina fin andetga l’onn 1929 cura che la
bursa da New York è dada ensemen. Durant la culminaziun da la crisa economica
mundiala devi il 1932 en Germania dapli che 6 milliuns dischoccupads che vivevan
per gronda part en miseria. En consequenza da quai han partidas extremas chattà
adina dapli sustegn, uschia ch’igl è daventà pli e pli grev per las partidas
moderadas da furmar regenzas stabilas. A chaschun da las elecziuns en il
Reichstag l’onn 1930 han ils naziunalsocialists cuntanschì ina victoria
surprendenta. Sinaquai na disponivan ils chanceliers da l’Imperi, che midavan
savens, da nagina maioritad pli. Ils uschenumnads cabinets presidials eran be
pli dependents dal president da l’imperi Paul von Hindenburg e da las
ordinaziuns d’urgenza da quel.

La politica da spargn e da deflaziun dal chancelier da l’imperi Brüning ha be
anc engrevgià la crisa economica. Ses successur Franz von Papen (zercladur fin
november 1932) ha suttamess la regenza democratica da la Prussia ad in cumissari
imperial ed ha fatg manar tras novas elecziuns. Quellas han be anc augmentà la
pussanza dals naziunalsocialists. Il chancelier da l’imperi Kurt von Schleicher
ha empruvà da prevegnir cun ina ‹front a travers› (che sa cumponiva dals
sindicats e da parts dals naziunalsocialists) ad ina surpigliada da la pussanza
tras Adolf Hitler. El ha però fatg naufragi perquai che Franz von Papen è vegnì
da surmanar Hindenburg – malgrà sia gronda resistenza – d’eleger Hitler sco
chancelier da l’imperi.

La regenza da Hitler dals 30 da schaner 1933 è l’emprim stada ina coaliziun da
naziunalsocialists cun parts dals conservativs, tranter quels Franz von Papen ed
Alfred Hugenberg. Ils 27 da favrer è brischà il Reichstag per motivs che n’èn
fin oz betg sclerids dal tut. Hitler ha nizzegià quest incendiament per
relaschar ordinaziuns ch’han mess ord vigur ils dretgs fundamentals per in temp
nunfixà. Las arrestaziuns en massa d’adversaris politics (surtut da communists e
socialdemocrats) ch’èn suandadas han marcà il temp avant l’elecziun en il
Reichstag dal 1933. Malgrà che la Partida naziunalsocialistica (NSDAP) ha
gudagnà bleras ulteriuras vuschs, ha ella manchentà l’absolut pli ed ha perquai
furmà ina coaliziun cun la Partida populara naziunala (DNVP) da caracter
reacziunar. La surpigliada da la pussanza definitiva ha gì lieu tschintg dis pli
tard: cun sustegn da las vuschs burgaisas, sulettamain cunter las vuschs dals
socialdemocrats, ha il Reichstag ch’era sa cumponì da nov deliberà ina lescha
d’autorisaziun ch’ha concedì a la regenza da Hitler da concluder davart leschas
er senza il Reichstag.

Entaifer curt temp ha la NSDAP erigì en il Reich tudestg in stadi d’ina partida
totalitar sut la direcziun dad Adolf Hitler. Persunas malvesidas èn vegnidas
allontanadas da tut las organisaziuns statalas. Igl èn vegnids installads
emprims champs da concentraziun per allontanar inimis politics, surtut
communists, socialdemocrats e sindicalists. In’entira retscha da directivas ha
procurà che l’opiniun publica vegnia unifurmada en il senn da la NSDAP.
Publicaziuns malvesidas èn vegnidas allontanadas, per exempel cun brischar
publicamain cudeschs. Er il manaschi d’art è vegnì mess en lingia tenor ils
basegns da la partida; objects d’art malvis èn vegnids declerads sco ‹art
degenerà›. Entaifer curt temp è la partida er penetrada en la vita privata: il
ministeri da propaganda sut l’egida da Joseph Goebbels era omnipreschent e gia
sin uffants vegnivi fatg pressiun d’entrar en las organisaziuns da partida.

Persunalmain è Hitler sa segirà cun laschar assassinar inimis a l’intern da la
partida ed anteriurs cumpogns. A chaschun dal Putsch da Röhm presumtiv ha el
laschà assassinar ils 30 da zercladur 1934 il manader da la SA Röhm ed ina
retscha d’inimis politics a l’intern; tras quai è era la SA vegnida privada da
la pussanza. A ses lieu ha el tschentà la SS ch’al obediva senza resalva sco er
la Reichswehr, da la quala la generalitad prestava ad el persunalmain il
sarament da fidaivladad. La Gestapo è vegnida installada sco polizia politica
cun l’incumbensa da cumbatter ils adversaris politics ed ideologics.

La situaziun dals gidieus tudestgs è sa pegiurada cuntinuadamain. Il 1935 èn
entradas en vigur las Leschas da las razzas da Nürnberg; quellas han stigmatisà
contacts persunals tranter «arians» e gidieus sco «vargugna da la razza» ed han
previs per quest cas grevas puniziuns. Ils gidieus han l’emprim pers tut ils
uffizis publics, èn vegnids persequitads e mess sut pressiun e la finala
suttamess ad in scumond da lavur absolut. Sut il pretext da l’«arianisaziun» èn
tut las interpresas gidieuas vegnidas expropriadas. Adina pli savens èn uss er
gidieus vegnids tramess en champs da concentraziun. Blers èn sa resolvids
d’emigrar, la gronda part però è restada en Germania perquai ch’els sa sentivan
sco Tudestgs e na vulevan betg bandunar lur patria.

La concepziun dal mund dals naziunalsocialists sa basava sin in punct da vista
rassistic ed intendeva da stgaffir ina cuminanza (Volksgemeinschaft) «sauna» e
libra da crims. Da questas intenziuns èn er stadas pertutgadas duas ulteriuras
gruppas da la populaziun che vegnivan resguardadas «da razza estra»: ils Roma
sco er commembers da las etnias slavas sco Polacs, Russ u Ucranais. Bain betg
«da razza estra», ma tuttina sco in privel entaifer la gruppa da la populaziun
tudestga èn vegnids resguardads ils omosexuals, ils impedids e las numerusas
gruppas dals «asocials»; er els èn stads exposts a repressiuns, violenza ed
omicidis.

Entant ha il reschim celebrà intgins success da propaganda. Il 1935 ha il
Saarland votà a favur dal return en il Reich ed è vegnì incorporà; il 1936 han
ils gieus olimpics meglierà la reputaziun a l’exteriur ed il medem onn è puspè
vegnida occupada la Renania demilitarisada. L’expansiun agressiva sur ils
cunfins tudestgs ora ha cumenzà cun l’annexiun da l’Austria l’onn 1938, la quala
è vegnida beneventada da grondas parts da la populaziun. Sinaquai è la Germania
sa numnada ‹Grossdeutsches Reich› (uffizialmain dapi il zercladur 1943). Cun
agid da la Cunvegna da Minca ha Hitler cuntanschì il november 1938 l’annexiun da
las Sudetas ch’eran populadas surtut da Tudestgs.

L’entschatta mars 1939 è la Germania marschada en la part restanta da la
Tschechia ed ha attribuì quest territori al Reich sco Protectorat Boemia e
Moravia. Ultra da quai è la Lituania vegnida necessitada da dar enavos il
Memelland. Pir uss han ils auters stadis realisà il sbagl ch’els avevan fatg cun
lur politica da pacificaziun (appeasement).

Suenter che la Germania aveva cumenzà il prim da settember 1939 ad attatgar la
Pologna, han il Reginavel Unì e la Frantscha declerà a la Germania la guerra. La
Segunda Guerra mundiala ha chaschunà en sis onns radund 55 fin 60 milliuns
morts. Cun ina seria d’acziuns che duevan entrar en l’istorgia sco Blitzkrieg ha
la Germania cuntanschì a l’entschatta gronds success militars. L’emprim è la
Pologna vegnida dividida confurm al Patg da nunagressiun tranter Hitler e
Stalin; silsuenter è l’armada tudestga sa vieuta vers vest, ha attatgà ils
stadis neutrals Luxemburg, Belgia e Pajais Bass ed ha occupà en l’interval da
sis emnas la Frantscha. Da quel temp ha la popularitad da Hitler a l’intern dal
pajais cuntanschì sia culminaziun. La sfera d’influenza dal Reich tudestg
tanscheva uss da l’Alsazia (resp. da l’Atlantic) enfin a Cracovia.

L’onn 1941 ha cumenzà il mazzament sistematic dals gidieus – la data precisa u
in cumond singul correspundent da vart da Hitler n’èn betg enconuschents. La
Conferenza da Wannsee dal schaner 1942 ha reglà la vart organisatorica da quest
crim cunter l’umanitad. Cun l’execuziun da tal è surtut stada incumbensada la
SS. Quella ha erigì sin il territori da l’anteriura Pologna u Uniun sovietica
champs d’extirpaziun. La gronda part da las unfrendas vegniva manada en quels en
vaguns da muaglia e gasifitgada immediatamain. Tut en tut munta la cifra
cumprovada scientificamain a radund 6,3 milliuns gidieus assassinads.

En il fratemp aveva Hitler declerà la guerra a l’Uniun sovietica. Dapi il
zercladur 1941 marschava l’armada tudestga vers Moscau e pareva betg da franar.
Il december dal medem onn ha l’allià da guerra Giapun attatgà la marina
americana a Pearl Harbor; sinaquai ha er la Germania declerà als Stadis Unids la
guerra. Ma la mancanza da resursas e la surpussanza da l’inimi han bainprest
manà natiers ina vieuta. Sco segn pli che evident da quella vegn resguardada la
Battaglia da Stalingrad ch’è vegnida manada cun tutta vehemenza e che dueva ir a
finir en la ruina totala da la sisavla armada tudestga.

Pli evidenta che la sconfitta militara daventava e pli stinada che la politica è
vegnida manada a l’intern dal pajais: sut givels frenetics dal public ha
Goebbels proclamà il 1943 en il Palaz da sport a Berlin la «guerra totala»;
quest exempel vegn savens allegà per illustrar la propaganda
naziunalsocialistica da quel temp. L’entira producziun è uss vegnida drizzada
ora sin la guerra; a medem temp stuevan las armadas tudestgas sa retrair da
quasi tut las fronts e numerusas citads tudestgas èn idas en muschna tras la
guerra da bumbas. Pir cura che las armadas sovieticas avevan gia occupà Berlin,
ha Hitler prendì ils 30 d’avrigl 1945 a sasez la vita en ses refugi. La
capitulaziun senza resalvas da l’armada tudestga è suandada ils 8 da matg.
L’arrestaziun da la davosa regenza dal Reich sut Karl Dönitz a Flensburg-Mürwik
ha pir gì lieu ils 23 da matg 1945. Ils responsabels principals politics e
militars ch’avevan survivì èn vegnids sentenziads pli tard en ils Process da
Nürnberg. Il 1988 è vegnida pajada la davosa rata da debits per la Segunda
Guerra mundiala.

La Germania è vegnida dividida en il cunfins dals 31 da december 1937. En in
document supplementar a la Decleraziun da Berlin dals 5 da zercladur 1948 han
las quatter pussanzas victuras – ils Stadis Unids, l’Uniun sovietica, la Gronda
Britannia e la Frantscha – definì las singulas zonas d’occupaziun. Ils
territoris fin a la Lingia Oder-Neisse èn sinaquai vegnids administrads da la
pussanza respectiva sco er d’ina cumandantura dals alliads a Berlin. Ils
territoris tudestgs en l’ost èn vegnids zavrads tras ils Conclus da Potsdam e
n’eran sinaquai betg pli suttamess al dretg d’occupaziun dals Alliads. A
l’entschatta èn las quatter pussanzas anc sa stentadas da realisar ina politica
d’occupaziun communabla. Unids eran ins en las dumondas da la demilitarisaziun e
da l’uschenumnada denazificaziun. Ma gia areguard la dumonda tge che saja da
chapir sut ina democrazia èn sa mussadas emprimas differenzas d’opiniuns tranter
l’Uniun sovietica d’ina vart e las pussanzas dal vest da l’autra.

Ils territoris che l’Uniun sovietica aveva pers il 1921 a la Pologna (la Pologna
da l’Ost, Kresy) aveva Stalin reconquistà ils onns 1939 resp. 1944; plinavant
eran ulteriurs territoris (t.a. la Galizia da l’Ost) vegnids attribuids a
l’Uniun sovietica. Per equilibrar questas sperditas ha Stalin insistì
d’attribuir a la Pologna ils territoris orientals dal Reich tudestg sco er la
citad da Danzig (ch’aveva furmà ina citad libra fin l’occupaziun tras l’armada
tudestga il 1939). La Republica populara da la Pologna da pli tard ha resguardà
e tractà quests territoris d’administraziun sco territori statal polac. Uschia
èn las regiuns Pomarania da l’Ost, Silesia, Brandenburg da l’Ost (Neumark) e la
Prussia da l’Ost meridiunala crudadas facticamain a la Pologna, entant che la
Prussia da l’Ost settentriunala è daventada sut il num Kaliningrad ina part da
l’Uniun sovietica. Quest proceder han las pussanzas dal vest approvà a chaschun
da la Conferenza da Potsdam be cunter veglia. La gronda part dals abitants
tudestgs en il territori d’influenza da l’Uniun sovietica èn vegnids stgatschads
da lur patria che sa chattava uss en la Pologna, en la Tschecoslovachia etc.
Uschia ha la Germania pers in quart da ses territori d’avant il 1937 ed in
tschintgavel da sia populaziun èn daventads fugitivs.

En las trais zonas dal vest è vegnida fundada il matg 1949 la Republica Federala
Tudestga (RFT). Quai suenter ch’ils Alliads dal vest eran sa cunvegnids en la
dumonda da la Ruhr da suttametter l’industria minerala e metallurgica al Rain ed
a la Ruhr, ch’era essenziala per la reconstrucziun, sut in statut spezial. En la
zona sovietica (che vegniva l’emprim numnada en il vest Germania Centrala) è sa
furmada l’october 1949 la Republica democratica tudestga (RDT). Omadus stadis
(cumbain la RDT betg en il cunfins d’avant il 1937) han accentuà la cuntinuitad
politic-giuridica tranter sasez ed in stadi tudestg cumplessiv. La RDT è però sa
distanziada pli tard da quest princip, damai ch’igl eran er colliads duairs cun
quest statut e perquai ch’il pajais na giavischava betg pli ina cuntinuitad en
il senn d’in stadi chapitalistic.

La Republica da l’Austria è vegnida restabilida tenor ils cunfins dal 1938. La
fixaziun dals cunfins tranter ils pajais federativs tudestgs è per part vegnida
determinada tras ils cunfins da las zonas d’occupaziun, surtut tranter la
Saxonia Inferiura e Mecklenburg resp. Saxonia-Anhalt sco er tranter la Turinga e
Hessen. Da questa lingia dueva alura resultar il cunfin tranter ils dus pajais
tudestgs.

La Republica Federala Tudestga furma l’emprim stadi sin territori tudestg che
porta en la versiun tudestga il term ‹Germania› (Deutschland) en ses num. Il
stadi è vegnì fundà ils 23 da matg 1949 en las trais zonas d’occupaziun dal
vest. Quest di è la Lescha fundamentala vegnida messa en vigur sco «provisori»
(Carlo Schmid) u «transitori» (Theodor Heuss) vers ina constituziun. En il
preambel è tranter auter vegnì determinà il suandant: «L’entir pievel tudestg
resta intimà d’accumplir en libra autodeterminaziun l’unitad e libertad da la
Germania». Questa offerta ha pudì vegnir realisada bundant 50 onns pli tard en
rom da la reuniun statala. Ils 3 da november 1949 è Bonn vegnì declerà sco
chapitala provisorica.

Entant che la Republica democratica tudestga ha installà in’economia
planifitgada, è la Republica Federala Tudestga sa decidida per l’economia da
martgà sociala. Cun autas pretensiuns da reparaziun ha la pussanza d’occupaziun
sovietica procurà sin il territori da la RDT per cundiziuns da partenza ordvart
difficilas. Bain aveva er la part pli gronda da la Germania ch’era occupada dals
Alliads dal vest da purtar grevezzas da reparaziun; ma qua è il Plan da
Marschall sa mussà sco in instrument efficazi per gidar ils pajais da l’Europa
dal Vest a surmuntar las consequenzas da la guerra. Il ‹miracul economic› ch’ha
inizià en Germania suenter la Guerra da Corea (‹Boom da Corea›) ha manà
cuntinuadamain ad autas ratas da creschientscha, ad occupaziun cumplaina e
bainstanza.

Ils 5 da matg 1955 han ils Alliads schlià il status d’occupaziun e la Republica
Federala Tudestga è daventada in stadi suveran. Questa suveranitad sa
restrenscheva al champ d’applicaziun da la Lescha fundamentala, vul dir ch’ils
Alliads sa resalvavan dretgs areguard l’entira Germania sco er areguard la citad
da Berlin ch’era partida en quatter secturs. Konrad Adenauer, l’emprim
chancelier federal, ha annunzià lezza giada: «Oz, prest diesch onns suenter la
sconfitta militara e politica dal naziunalsocialissem, finescha per la Republica
Federala Tudestga il temp d’occupaziun.»

Ils pli impurtants terms da quest’èra sin il sectur da la politica da l’exteriur
èn stads l’integraziun en il vest – il 1955 è la Germania dal Vest daventada
commembra da la NATO – e la participaziun a l’uniun economica europeica ch’ha
cumenzà il 1952 cun la Communitad europeica da charvun e d’atschal e ch’è
vegnida cuntinuada il 1957 cun ils Contracts da Roma. La Republica democratica
tudestga da sia vart è daventada il 1950 commember cumplain entaifer il Cussegl
per agid economic vicendaivel (COMECON) e, suenter avair abattì cun forza
l’Insurrecziun dal pievel dals 17 da zercladur 1953 ed avair installà atgnas
forzas armadas, er dal Patg da Varsovia.

Ils onns 1960 han intginas afferas politicas e la cumparsa d’ideas criticas
clamà surtut tar ils students suenter ina vieuta sociala fundamentala. Las
difficultads economicas ch’han inizià il 1967, il moviment studentic dal 68 ed
ils success electorals da la NPD han rinforzà l’impressiun d’ina crisa politica.
La gronda coaliziun dal 1966 tranter CDU e SPD sut il chancelier federal Kurt
Georg Kiesinger (CDU) ha relaschà in’entira retscha da midadas da lescha
(legislaziun per stadis d’urgenza) ed ha empruvà da cumbatter las difficultads
economicas cun agid da regulaziuns globalas. A medem temp è il moviment da
students vegnì mess a pèr pli e pli cun l’opposiziun extraparlamentara.

Cun l’entschatta da la regenza socialliberala sut Willy Brandt (SPD) il 1969 è
vegnida iniziada ina retscha da refurmas entaifer la politica sociala e da
l’exteriur. Per sia ‹nova politica da l’ost› ch’ha tschertgà la conciliaziun –
quai ch’è s’exprimì a moda simbolica en la prosternaziun da Varsovia – e ch’ha
manà ad in process da detensiun è Brandt vegnì undrà il 1971 cun il Premi Nobel
da la pasch. L’entschatta da questa nova politica aveva marcà l’inscunter suprem
dad Erfurt. Questa politica è però vegnida crititgada per part vehementamain da
vart dals conservativs. L’avrigl 1972 ha Brandt dumagnà in votum da disfidanza e
la SPD è sa salvada cun manar tras novas elecziuns.

Ses successur Helmut Schmidt (SPD), en uffizi dapi il zercladur 1974, ha gì da
cumbatter l’indebitament creschent, l’aut grad da dischoccupaziun, diversas
crisas economicas sco er il terror da la RAF. Stimà dals Tudestgs sco chancelier
e sco persuna ha el però pers cun il temp il sustegn da sia fracziun, la quala
ha opponì adina pli ferm cunter ses sustegn dal Conclus dubel da la NATO.

Suenter che la coaliziun è rutta dapart, è Helmut Kohl (CDU) daventà il 1982 nov
chancelier federal. El ha regì pli ditg che tut ses antecessurs e vala sco il
chancelier da l’Unitad tudestga. Quella è vegnida pussibilitada tras ils process
da midament en l’Uniun sovietica (glasnost e perestroika) ed è vegnida
accelerada a moda decisiva da las demonstraziuns en massa en la Republica
democratica tudestga e dals moviments da bandunar il pajais ch’han gì lieu là.
Ils 9 da november 1989 ha la direcziun da la RDT stuì avrir il Mir da Berlin,
suenter ch’in pledader aveva mess en moviment per sbagl ina gronda fulla vers
ils posts da cunfin.

Tar las emprimas elecziuns libras en la Chombra dal pievel da la RDT dals 18 da
mars 1990 ha gudagnà la coaliziun da partidas ‹Allianza per la Germania› sut
l’egida da la CDU da l’ost. (Davos) primminister da la RDT è daventà Lothar de
Maizière (CDU). Uss era la via libra per la reuniun tudestga. Quella ha gì lieu
en enclegientscha cun ils represchentants dals Alliads en rom dals Discurs da
dus plus quatter.

Il 1998 ha gì lieu per l’emprima giada en il suenterguerra ina midada cumpletta
entaifer la regenza: suenter avair pers lur maioritads en il parlament han las
partidas da regenza CDU/CSU e FDP fatg plazza a la coaliziun verd-cotschna sut
chancelier federal Gerhard Schröder. La nova regenza ha instradà midadas
entaifer la politica sociala, da rentas e da sanadad ed ha er pudì metter
accents areguard la protecziun da l’ambient (reducziun da gas cun effect da
serra; cumenzament da l’abandun da l’energia nucleara).

L’emprim engaschament da schuldads tudestgs en acziuns da cumbat dapi la Segunda
Guerra mundiala – il 1999 en la Guerra dal Cosovo – ha marcà ina vieuta en la
politica da l’exteriur da la Germania. Suenter las attatgas da terror dals 11 da
settember 2001 ha Schröder empermess als Stadis Unids la ‹solidaritad senza
restricziuns›. La Germania ha sinaquai sustegnì l’‹Operation Enduring Freedom› e
la Guerra en l’Afganistan, n’è però betg sa participada a la Guerra da l’Irac il
2003. Quai ha chaschunà conflicts, surtut cun ils Stadis Unids, ma ha da l’autra
vart manà a manifestaziuns da simpatia da vart da la populaziun tudestga
(Schröder sco «chancelier da la pasch»).

La legislaziun Hartz-IV dal 2004 aveva la finamira da reanimar il martgà da
lavur; ma da vart dals pertutgads èn las adattaziuns vegnidas resentidas sco
socialmain malgistas. Quai ha manà a protestas en tut il pajais ed ad ina seria
da disfatgas electoralas da vart da la coaliziun cotschen-verda. Sinaquai ha
Schröder fatg en il parlament la dumonda da confidenza ed il president da la
Republica Federala Tudestga, Horst Köhler, ha ordinà novas elecziuns. Da quella
dueva la finala resortir ina gronda coaliziun tranter CDU/CSU e SPD sut la nova
chanceliera federala Angela Merkel (CDU).

Suenter las elecziuns dal 2009 è suandada ina coaliziun da CDU/CSU e FPD ed il
2013 ina coaliziun CDU e SPD, omaduas sut Angela Merkel. En la politica
d’energia aveva la regenza burgaisa oriundamain bandunà l’intenziun da sortir da
l’energia nucleara; suenter la Catastrofa nucleara da Fukushima (2011) ha la
regenza però decidì da sortir definitivamain da l’energia atomara e d’accelerar
la midada sin il sectur da l’energia. Daspera èn ils ultims onns stads segnads
da la crisa da finanzas, en rom da la quala la Germania è s’obligada da purtar
ina gronda part da las mesiras da stabilisaziun entaifer la zona da l’euro. Sco
nova tematica è da menziunar l’unda da fugitivs nà da l’Africa, ma er nà da las
zonas da crisa en il Proxim Orient (surtut Guerra en la Siria) ch’han cuntanschì
dimensiuns ch’occupan la politica tudestga ed europeica.

Sco stadi e subject dal dretg internaziunal vegn la Republica Federala Tudestga
resguardada generalmain sco successura da la Lia da la Germania dal Nord; quella
è vegnida transfurmada il 1867 en in stadi federativ che porta dapi il 1871 il
num ‹Imperi tudestg›. Sin la constituziun dal prim da fanadur 1867 sa basan
alura er las constituziuns dal 1871 e 1919 sco er la Lescha fundamentala
(Grundgesetz) dal 1949 (che valeva da quel temp anc sco provisorica).

La Lescha fundamentala (Grundgesetz, abreviaziun ‹GG›) furma la constituziun da
la Republica Federala Tudestga. Chau dal stadi è il president da la Republica
Federala Tudestga (Bundespräsident) ch’ha surtut incumbensas represchentativas.
Tenor il protocol al suonda il president dal parlament (Präsident des Deutschen
Bundestages), il chancelier federal (Bundeskanzler) ed il president da la
chombra federala (Präsident des Bundesrates). Berlin furma la chapitala da la
regenza e la sedia da la regenza (art. 1 alin. 22 GG).

L’executiva al nivel dal stadi federativ furma la regenza federativa
(Bundesregierung) che vegn manada dal chancelier da la Republica Federala
Tudestga (Bundeskanzler). Al nivel dals stadis federativs han ils schefs da
l’executiva differents nums (per ordinari Ministerpräsident, a Hamburg e Bremen
però Präsident des Senats u er Bürgermeister, a Berlin Regierender
Bürgermeister).

Il chancelier vegn elegì sin proposta dal president tras il Bundestag. Ses temp
d’uffizi è da princip lià a la perioda d’elecziun dal parlament; igl exista però
er l’instrument dal votum da disfidanza. Ils ministers federals (Bundesminister)
vegnan nominads sin proposta dal chancelier federal; ensemen cun quel furman els
la regenza federala (Bundesregierung). Il chancelier federal nominescha ultra da
quai il candidat tudestg per l’uffizi d’in cummissari da l’Uniun europeica.

Il budget statal ha cumpiglià il 2013 expensas en l’autezza da
1.223,1 milliardas euros ed entradas da 1.223,4 milliardas euros. Da quai è
resultà in pitschen surpli en l’autezza da 0,3 milliardas (resp. da 0,01 % dal
PNB). Il 2014 ha il surpli cuntanschì l’autezza da 18 milliardas euros (resp.
0,6 % dal PNB). Igl è quai stà il pli aut avanzament dal preventiv dapi 14 onns.

Tenor il studi da l’OECD dal 2014 han ils Tudestgs da pajar pervi da las autas
taglias ed ulteriuras taxas (sco las contribuziuns a l’assicuranza sociala) la
pli auta chargia da contribuziuns statalas en tut il mund, pia anc avant ils
stadis socials da la Scandinavia.

Il decurs dal cunfin statal da la Germania vala oz sco definì e consolidà, cun
fitg paucas excepziuns (en il territori dal Lai da Constanza e dal cunfin vers
il Pajais Bass). A l’intern da la Germania n’è il decurs dal cunfin tranter ils
pajais federativs Schleswig-Holstein e Saxonia Inferiura en la regiun da l’Elbe
Inferiura mai vegnì sclerì a moda definitiva.

Durant la Guerra fraida ha la Germania disponì d’in spazi d’agir limità areguard
la politica da l’exteriur. Sco ina da las pli impurtantas finamiras da quel temp
valeva la reuniun dal pajais. Engaschaments militars a l’exteriur na vegnivan
percunter betg en dumonda. Tenor la Lescha fundamentala na dastga l’armada da la
Germania (Bundeswehr) betg sa participar a guerras offensivas; si’incumbensa sa
restrenscha sin la defensiun dal pajais e da l’allianza militara.

Suenter la fundaziun dal stadi il 1949 n’ha la Republica Federala Tudestga
l’emprim betg dastgà tegnair atgnas forzas armadas. En vista a la Guerra da
Corea ed a la politica sovietica en l’Europa da l’Ost è alura vegnida admessa
ina guardia da cunfin paramilitara (1951) e forzas armadas en vista a l’adesiun
a la NATO (1955). Suenter la reuniun èn parts da l’armada da la Republica
democratica tudestga (Nationale Volksarmee) vegnidas integradas en quellas. Dapi
la fin da la Guerra fraida è la grondezza da l’armada vegnida reducida
successivamain da 500 000 a 250 000 schuldads. Dapi il 2011 n’exista nagina
obligaziun da far servetsch pli.

Per la segirezza a l’intern èn responsablas las polizias dals singuls pajais
federativs. Directamain al ministeri da l’intern è suttamess l’uffizi criminal
federal che furma uschia la pli auta autoritad d’investigaziun. Ultra da quai
existan il Servetsch d’infurmaziuns federal (Bundesnachrichtendienst) sco
servetsch da novitads da l’exteriur e diversas instanzas ch’ageschan sco
servetschs d’infurmaziun a l’intern dal pajais.

Da princip vegn la giurisdicziun exequida dals divers tribunals dals pajais
federativs. Las instanzas da recurs al nivel statal vegnan dirigidas dal
Tribunal constituziunal federal (Bundesverfassungsgericht); las decisiuns da
quel pon effectuar vigur legala e liar uschia tut ils auters tribunals.

Adina pli impurtant daventa il dretg europeic e la giurisdicziun da la Curt da
giustia da l’Uniun europeica. Quai è surtut il cas dapi ch’il Contract da
Lissabon è entrà en vigur il prim da december 2009.

Cun in product naziunal brut nominal da 2,7 milliuns euros (situaziun dal 2013)
è la Germania la pli gronda economia publica da l’Europa e la quart gronda dal
mund. Resguardond il product naziunal brut per persuna sa chatta la Germania al
nivel internaziunal sin la 18avla plazza ed entaifer l’Uniun europeica sin la
9avla plazza. La Germania vala sco pajais fitg sviluppà; il standard da viver è
actualmain il 5avel aut da 186 pajais intercurids (tenor il Human Development
Index).

La Germania furma in’impurtanta pitga politic-economica da l’Uniun europeica. Il
pajais è mintgamai stà commember fundatur da tut las organisaziuns antecessuras
da l’UE dapi ils onns 1950. Medemamain fa la Germania part da la zona da l’euro;
quel ha remplazzà il schaner 2002 il marc tudestg (Deutsche Mark).

L’economia publica tudestga ha nudà sur plirs decennis pli auts exports che tut
ils auters pajais, uschia che la Germania è vegnida titulada repetidamain
‹campiun mundial da l’export›. Il 2011 èn vegnidas exportadas martganzias en la
valur totala da 1061,2 milliardas euros, entant che la valur dals imports ha
muntà a 902,5 milliardas euros.

Ils pli impurtants partenaris d’export han furmà il 2010 ils stadis commembers
da l’UE (exports 60,3 %, imports 56,3 %), la Republica Populara da la China
(exports 5,6 %, imports 9,5 %), ils Stadis Unids (exports 6,8 %, imports 5,6 %),
la Svizra (exports 4,3 %, imports 4,0 %) e la Russia (exports 2,7 %, imports
3,9 %).

Il provediment d’electricitad è vegnì garantì il 2012 da 1059 interpresas cun
sedia en Germania. Las energias regenerablas han contribuì il 2014 27,8 % da la
producziun da forza electrica brutta. En rom da la midada sin il sectur da
l’energia èsi previs d’augmentar fin il 2050 la cumpart d’energias regenerablas
vi dal consum da forza electrica sin 80 %. En il medem interval duai il consum
d’energia primara vegnir reducì per 50 % e las emissiuns da gas cun effect da
serra sminuids per almain 80 % fin 95 % en congual cun la situaziun dal 1990.
Tut en tut duai il consum d’energia vegnir cuvert il 2050 cun almain 60 %
energias regenerablas.

Ils ultims decennis è il traffic da martganzia sa spustà cuntinuadamain da la
viafier sin la via. Sco cuntrapaisa è vegnida introducida il 2005 ina taxa
d’autostrada (Maut) per camiuns.

L’onn 1881 ha Werner von Siemens mess en funcziun a Lichterfelde sper Berlin
l’emprim tram electric dal mund. Quest med da transport ha dominà en l’emprima
mesadad dal 20avel tschientaner il traffic a curta distanza en las citads pli
grondas da la Germania. Suenter la Segunda Guerra mundiala èn blers trams,
surtut en la Germania dal Vest, vegnids mess ord funcziun u remplazzads tras
viafiers citadinas u metros. Percunter èn vegnidas installadas adina dapli
lingias dad omnibus ch’èn er preschentas en regiuns ruralas e che collian
praticamain mintga abitadi.

Da l’istorgia d’art e da cultura, da la quala las ragischs tanschan enavos en il
temp dals Celts, Germans e Romans, è resortida dapi il temp medieval in grond
dumber da persunalitads ch’han influenzà ils pli divers stils ed epocas. Damai
che la Germania n’ha sur lung temp betg existì en furma d’in stadi naziunal, è
la cultura tudestga sa definida sur tschientaners surtut sur la lingua
communabla. Pir en il decurs dal 19avel tschientaner è il term vegnì transferì a
contribuziuns culturalas da Tudestgs ed en il territori tudestg. E sur ils
cunfins da l’Imperi ora è vegnida attribuida vers il 1900 al pajais la
caracteristica d’ina naziun culturala tudestga.

Sco en auters pajais era, ha la derasaziun dals meds da massa augmentà en il
decurs dal 20avel tschientaner la posiziun da la cultura populara. La derasaziun
da l’internet en il 21avel tschientaner ha ultra da quai manà ad ina
differenziaziun da la cuntrada culturala e posiziunà da nov las scenas
culturalas da nischa.

Il pli impurtant manuscrit che dat perditga dal svilup tempriv da la lingua
tudestga ed a medem temp il pli vegl cudesch tudestg furma l’uschenumnà Abrogans
cun il Babnoss dal Codex Sangallensis 911 sco er las translaziuns da Notker il
Tudestg. Quests documents vegnan conservads en la Biblioteca claustrala a Son
Gagl.

La litteratura tudestga tanscha enavos fin en il temp medieval tempriv ch’ha
manà ad emprimas bibliotecas medievalas cun manuscrits e picturas da cudeschs.
Menziun speziala merita la poesia da trubadurs ch’è tranter auter documentada a
moda impressiunanta en il Codex Manesse. Sco pli enconuschent trubadur vala
Walther von der Vogelweide. In ulteriur crap da fundament da la litteratura
tudestga furma il poem epic da la Chanzun da Nibelungen.

Sco pass revoluziunar dueva sa mussar vers la fin dal temp medieval l’invenziun
da la stampa da cudeschs cun letras moviblas tras Johannes Gutenberg. Si’ovra la
pli impurtanta è stada la stampa da las biblas da Gutenberg. Ultra da quai ha la
pergiamina pudì vegnir remplazzada tras il palpiri ch’era bundant pli bunmartgà.

Sco pli impurtants auturs tudestgs valan tranter auter Gotthold Ephraim Lessing,
Johann Wolfgang von Goethe e Friedrich Schiller sco er ils frars Grimm. Heinrich
Heine, Kurt Tucholsky, Bertolt Brecht, Thomas Mann e Heinrich Mann sco er Hannah
Arendt han mintgamai caracterisà la litteratura da lur epocas.

Purtaders tudestgs dal Premi Nobel da litteratura èn Theodor Mommsen (1902),
Rudolf Eucken (1908), Paul Heyse (1910), Gerhart Hauptmann (1912), Thomas Mann
(1929), Hermann Hesse (1946), Heinrich Böll (1972), Günter Grass (1999) e Herta
Müller (2009).

Sco pli impurtants filosofs tudestgs vegnan considerads Gottfried Wilhelm
Leibniz, Nikolaus von Kues, Immanuel Kant, Georg Wilhelm Friedrich Hegel, Arthur
Schopenhauer, Martin Heidegger e Friedrich Nietzsche. Diversas impurtantas
direcziuns filosoficas èn resortidas da la filosofia tudestga, uschia
l’idealissem tudestg ed il marxissem fundà da Karl Marx e Friedrich Engels. En
il 20avel tschientaner è surtut la Teoria critica da l’uschenumnada Scola da
Francfurt cun Theodor W. Adorno e Max Horkheimer stada impurtanta; en successiun
da quella è Jürgen Habermas daventà in dals impurtants filosofs da la fin dal
20avel tschientaner.

Dal temp baroc han la musica sacrala e la construcziun d’orglas enconuschì in
temp da fluriziun. Impurtants cumponists dal baroc èn tranter auter stads
Heinrich Schütz, Georg Friedrich Händel e Johann Sebastian Bach. D’impurtanza
per la classica viennaisa èn stads da vart tudestga ils cumponists da la Scola
da Mannheim, Ludwig van Beethoven e Wolfgang Amadeus Mozart (che vegn surtut
considerà sco cumponist austriac). A partir dal temp dal Vormärz è il chant da
chanzuns accumpagnà vegnì sviluppà da cumponists sco Robert Schumann e Felix
Mendelssohn Bartholdy ad in agen gener d’art. Ulteriurs impurtants cumponists
tudestgs da la romantica èn stads Johannes Brahms, Richard Wagner e Richard
Strauss. En il 20avel tschientaner han tranter auter cuntanschì ils cumponists
Carl Orff e Hanns Eisler gronda popularitad. Suenter il 1950 è stà impurtant en
la Germania dal Vest il svilup da la musica seriala ed electronica tras
cumponists sco Karl-Heinz Stockhausen. En la Nova musica ha Werner Henze
cuntanschì renum internaziunal. Impurtants cumponists tudestgs temporans èn
tranter auter Wolfgang Rihm sco er il cumponist da musica da film Hans Zimmer.

La musica populara moderna è vegnida dominada sur lung temp dal schlagher. Vers
la fin dals onns 1960 han diversas furmaziuns tudestgas recepì ed influenzà la
musica da rock e pop internaziunala, sco per exempel Kraftwerk, Klaus Schulze e
Tangerine Dream. S’etablida sco in agen stil da musica, ch’ha er gì success a
l’exteriur, è la musica da rock e pop tudestga a l’entschatta dals onns 1980 sut
il num ‹Neue Deutsche Welle› cun artists sco Nena, Hubert Kah e Peter Schilling.
Ulteriurs interprets da quest’epoca en Alphaville, Trio, Extrabreit, Joachim
Witt, DAF, Ideal, Münchener Freiheit e Spider Murphy Gang.

Impurtants represchentants dal rock da l’ost èn City, Karat, Silly, Keimzeit,
Karussell, Electra und die Puhdys. Bleras da las bands da la RDT èn vegnidas
censuradas u schizunt scumandadas pervi da lur texts che bramavan libertad e
midadas socialas e politicas. Tuttina èsi reussì ad ellas, grazia a concerts
secrets, d’etablir in protest politic cunter il reschim; medemamain hai dà
diversas resoluziuns da vart da chantauturs e d’interprets da musica da rock.

Dapi ils onns 1980 datti er ina scena rock alternativ e da punkrock. Impurtants
represchentants èn Die Ärzte, Beatsteaks, Nina Hagen e Die Toten Hosen. Gronds
success al nivel internaziunal han las gruppas da hardrock Scorpions e
Rammstein. Entaifer la scena da hiphop èn surtut da numnar Die Fantastischen
Vier, Fettes Brot, Marteria, Samy Deluxe, Jan Delay, Blumentopf, Bushido,
K.I.Z., Casper, Cro, Sido e Deichkind.

Tar ils pli enconuschents interprets tudestgs da la musica da pop dals ultims
onns tutgan James Last, Udo Lindenberg, Peter Maffay, Herbert Grönemeyer,
Westernhagen, Silbermond, Juli, Ich + Ich, Frida Gold, Tim Bendzko, Andreas
Bourani ed il chantadur Xavier Naidoo. Success internaziunals han er gì Frank
Farian cun Boney M. e Milli Vanilli, Dieter Bohlen (cun Modern Talking), la band
da casting No Angels, la band da metal Blind Guardian, la chantadura Sarah
Connor, il violinist David Garrett e la band Tokio Hotel. Er en la scena
d’electro e techno giogan producents tudestgs in’impurtanta rolla, sco per
exempel Mousse T., Paul van Dyk, Scooter, 2raumwohnung, Tomcraft, Moguai, The
Disco Boys, Lexy & K-Paul, Kai Tracid, Tiefschwarz, Blank & Jones e Paul
Kalkbrenner.

Gia dapi la fin dal 19avel tschientaner vegnan producids films en Germania. Il
Varieté Wintergarten a Berlin è daventà l’emprim kino en l’istorgia, cura ch’ils
frars Skladanowsky han preschentà là il 1895 in film davant public. Il studio da
film Babelsberg a Potsdam sper Berlin è vegnì fundà il 1912; el era da quel temp
in dals pli gronds studios da film dal mund. ‹Metropolis› da Fritz Lang (1927) è
stà l’emprim film da science fiction. Il 1930 è ‹Der blaue Engel› cun Marlene
Dietrich daventà in success internaziunal dal film sonor tudestg.

Ils onns 1933 fin 1945 è il film tudestg savens vegnì duvrà sco medium da
propaganda. Ils films da Leni Riefenstahl han etablì da quel temp novs standards
areguard il film documentar. Suenter il 1945 ha l’UFA reprendì la producziun;
tranter auter èn films regiunals patriotics daventads populars. A partir dals
onns 1960 han ils films da Wallace e da Winnetou gì grond success. Alura è
suandada ina crisa, damai che la televisiun concurrenzava pli e pli fitg il
kino. Impurtants represchentants tudestgs dal film d’autur dals proxims decennis
èn stads Rainer Werner Fassbinder, Wim Wenders, Volker Schlöndorff e Werner
Herzog. En la RDT ha t.a. il reschissur Konrad Wolf gì ina gronda influenza. A
partir dals onns 1980 han novs models da promoziun lubì da realisar producziuns
grondas sco quellas da Bernd Eichinger.

Impurtants studios da film tudestgs èn actualmain Bavaria Film, Constantin Film,
MMC e l’UFA. Tar ils pli impurtants reschissurs e producents da film actuals
tutgan t.a. Roland Emmerich, Wolfgang Petersen, Florian Henckel von
Donnersmarck, Caroline Link, Wolfgang Becker e Fatih Akın. In’impurtant
eveniment en il mund da film furma la Berlinale, il festival da film da Berlin,
ch’ha mintgamai lieu il favrer.

Impurtants artists tudestgs da l’epoca da la renaschientscha èn t.a. Albrecht
Altdorfer, Lucas Cranach il Vegl, Matthias Grünewald, Hans Holbein il Giuven ed
Albrecht Dürer.

Dal temp baroc èn surtut da muntada Johann Baptist Zimmermann, ils frars Asam
sco er Peter Paul Rubens ch’è naschì a Siegen ed emigrà ad Antwerpen.

Impurtants romantichers èn stads Caspar David Friedrich, Philipp Otto Runge,
Carl Spitzweg ed il nazaren Philipp Veit. Artists prussians sco Anton von Werner
ed Emil Hünten stattan per la pictura istorica, da muntada internaziunala èn er
stadas da quel temp las scolas d’art da Minca e Düsseldorf. Da muntada
internaziunala èn alura t.a. l’impressiunist Max Liebermann, ils surrealists Max
Ernst, Hans Richter e Hans Arp, sco er ils expressiunists Max Beckmann, Paul
Klee, Gabriele Münter ed Otto Dix. Da grond’influenza èn stadas las duas
cuminanzas d’artists expressiunisticas ‹Brücke› e ‹Der Blaue Reiter›.

En il decurs da la segunda mesadad dal 20avel tschientaner è la Documenta a
Kassel sa sviluppada tar ina da las pli impurtantas exposiziuns d’art. L’art dal
suenterguerra cumpiglia l’ovra multifara da Jörg Immendorff, l’artist d’acziun e
conceptualist Joseph Beuys ed ils dus artists Markus Lüpertz e Martin
Kippenberger che vegnan attribuids als Novs selvadis.

Durant ils onns 1960 èn sa sviluppadas en la Renania t.a. cun Nam June Paik,
Wolf Vostell e HA Schult novas furmas d’art sco il happening, l’art da fluxus ed
il moviment da fluxus. Impurtants artists da fotografia dal 20avel tschientaner
èn stads Helmut Newton, Sigmar Polke e Gunter Sachs.

Entaifer la RDT è surtut stada impurtanta la scola da Lipsia cun Werner Tübke,
Bernhard Heisig e Wolfgang Mattheuer. Tar ils pli impurtants artists
contemporans tutgan il neoexpressiunist Georg Baselitz, Anselm Kiefer che stat
en la tradiziun da la pictura istorica, Sigmar Polke e Gerhard Richter ch’han
marcà il realissem chapitalistic e Rosemarie Trockel ch’è enconuschenta per
si’ironia. Artists da l’ost dal temp suenter la vieuta ch’èn daventads fitg
enconuschents èn t.a Norbert Bisky, Neo Rauch, Aris Kalaizis e Daniel Richter.

Tar ils pli impurtants fotografs contemporans tutgan Andreas Gursky, Peter
Lindbergh, Wolfgang Tillmans, Horst P. Horst e Thomas Ruff.

Il stil dal baroc iniziescha vers il 1650. Ovras prominentas èn quellas da
Balthasar Neumann, per exempel la baselgia da Wies u il chastè residenzial
Ludwigsburg. Cun il 1770 cumenza il classicissem; exempels furman il
Brandenburger Tor da Carl Gotthard Langhans sco er il Vegl museum ed il chastè
Charlottenhof a Berlin da Karl Friedrich Schinkel – in architect prussian ch’ha
influenzà numerusas generaziuns grazia a ses operar a l’Academia da construcziun
a Berlin.

Intginas da las pli enconuschentas ovras da la Germania èn vegnidas erigidas en
l’epoca da l’istorissem (ca. 1840 fin 1900). Da numnar èn qua en spezial l’opera
da Semper a Dresden, il Dom da Berlin ed il chastè da Schwerin. Impurtants
architects da quel temp èn stads Gottfried Semper, Friedrich August Stüler,
Friedrich von Gärtner ed ils emprims gronds biros d’architectura sco Cremer &
Wolffenstein e Schilling & Graebner. Pervi da l’industrialisaziun, il temp da
fundaziun e la gronda creschientscha da la populaziun stat la gronda part da la
Germania architectonicamain sut l’influenza da quest temp. Igl èn vegnids
erigids novs quartiers a l’ur da citads per tut las classas socialas, ma er
colonias da villas ed aglomeraziuns fitg populadas. Quartiers dal temp da
fundaziun bain mantegnids valan oz en bleras citads sco lieu d’abitar preferì
resp. sco quartiers da scena.

A l’entschatta dal 20avel tschientaner èn ils architects tudestgs stads
precursurs da la moderna classica. Emprimas ideas en questa direcziun ha
sviluppà il Werkbund ch’è vegnì fundà il 1907. Walter Gropius sco fundatur da la
Scola da Bauhaus, Ludwig Mies van der Rohe e l’uschenumnà Neues Frankfurt han
mess accents areguard la nova moda da bajegiar che duevan influenzar fin il di
dad oz l’architectura en tut il mund. Da quel temp èn er vegnidas erigidas las
emprimas chasas autas, surtut a Berlin. In stil modern quasi specific tudestg
furma l’expressiunissem. In moviment ch’è sa sviluppà parallelamain al moviment
modernistic è stà l’architectura da la protecziun da la patria ch’ha promovì
tranter il 1904 e l’entschatta dals onns 1960 in’architectura che s’orientava a
las tradiziuns regiunalas. L’architectura dal naziunalsocialissem è stada
segnada d’in stil monumental, autocratic; da quel temp èn vegnids erigids
edifizis represchentativs sco il Stadion olimpic a Berlin. Il temp da la
reconstrucziun suenter la guerra è stà segnà da pragmatissem; igl èn vegnids
bajegiads blers edifizis singuls da gronda surfatscha e concepids abitadis
sparpagliads. L’architectura da la RDT è l’emprim stada segnada dal classicissem
socialistic, pli tard da la moda da construir industriala a basa da plattas
prefabritgadas. La scena d’architectura ha ultra da quai experimentà cun furmas
d’expressiun extravagantas per edifizis solitaris. En la Republica Federala
Tudestga ha il stadion olimpic postmodern a Minca (1972, architects: Frei Otto e
Günther Behnisch) purtà la nova identitad da l’architectura tudestga ora en il
mund. Il 1991 è vegnì erigì la Tur da la fiera da Francfurt, cun 256 meters il
pli aut sgrattatschiel en tut l’Europa, suandà il 1997 dal Commerzbank Tower che
furma fin oz la pli auta chasa auta en Germania. La pli auta structura sin
terren tudestg furma la Tur da televisiun da Berlin (1969) cun ses 368 meters.

Ils ultims decennis èn stads segnads d’ina globalisaziun da l’architectura; a
medem temp vegnan però er integrads referiments regiunals a models istorics u a
la moda da construir locala (quai che vegn er numnà architectura neoclassica).
Tras moviments sco il nov urbanissem èn puspè vegnidas popularas utilisaziuns
maschadadas. Da muntada è en il 21avel tschientaner er la reconstrucziun
d’edifizis ch’eran vegnids destruids tras la guerra u ch’eran vegnids demolids,
sco la Frauenkirche a Dresden, il chastè da la citad a Berlin, la Potsdamer
Mitte cun il chastè da la citad ed il project Dom-Römer a Francfurt. Purtaders
tudestgs dal renumà Premi da Pritzker èn Gottfried Böhm e Frei Otto.

La glista dal Patrimoni mundial da l’Unesco enumerescha radund 40 contribuziuns
tudestgas. L’emprima ha furmà il 1978 il Dom dad Aachen. Er diversas citads
veglias han cuntanschì quest status, tranter auter Stralsund e Wismar, Bamberg,
Goslar, Quedlinburg, Lübeck e Regensburg che furma il pli grond cumplex urban
dal temp medieval al nord da las Alps. Ultra da quai cumpiglia il Patrimoni
mundial er trais cuntradas che fan part dal patrimoni natiral, numnadamain il
foss Messel, ils guauds selvadis da faus e la mar dal watt.

La festa naziunala ha lieu ils 3 d’october (Tag der Deutschen Einheit). Tut las
ulteriuras festas sa drizzan tenor la legislaziun dals singuls pajais
federativs. I dat però otg dis da festa che vegnan resguardads en tut ils 16
pajais federativs: venderdi sontg, glindesdi da Pasca, Ascensiun, glindesdi da
Tschuncaisma, ils dus dis da festa da Nadal, Bumaun ed il di da la lavur.

La cuschina tradiziunala tudestga variescha da regiun tar regiun. Per ordinari è
ella colliada cun las culturas dals pajais vischins. Enconuschentas tratgas èn
t.a. brassà d’auca cun giabus cotschen, costas-portg cun crut asch, giabus da
feglia cun metina sco er diversas plattadas. Surtut en la Germania dal Nord
vegnan cuschinads tartuffels en tut las variaziuns, en il sid percunter gnocs,
bizochels e tagliarins. Atgnadads regiunalas èn pe exempel la liongia alva
bavaraisa u las Maultaschen a Baden-Württemberg (ina sort raviolis emplenids cun
manizzaditsch e legums).

Il sistem da furmaziun sa chatta en la cumpetenza dals pajais federativs; al
nivel naziunal vegn la lavur però coordinada en la conferenza dals ministeris da
cultus. Tut tenor il pajais exista in’obligaziun d’ir a scola che dura tranter
nov e tredesch onns. Las scolas da furmaziun generala han ina durada d’almain
nov onns. Silsuenter pon vegnir absolvidas scolas cuntinuantas u scolas
professiunalas. En la gronda part dals pajais federativs è il sistem da scola
sutdividì en scola primara (Hauptschule), scola reala e gimnasi. L’access a las
scolas autas (Abitur) vegn cuntanschì – tut tenor il pajais federativ – suenter
dudesch u tredesch onns da furmaziun.

Da la Germania derivan numerus perscrutaders da tut las spartas da las scienzas
modernas. Dapli che 100 titulars dal Premi Nobel vegnan attribuids al pajais.
Albert Einstein e Max Planck han mess cun lur teorias il crap da fundament da la
fisica teoretica, a basa da la quala Werner Heisenberg e Max Born han cuntinuà a
perscrutar. Wilhelm Conrad Röntgen, l’emprim titular dal Premi Nobel da fisica,
ha scuvert ed intercurì ils radis da Röntgen ch’èn vegnids numnads tenor el.
Heinrich Hertz ha scrit impurtantas lavurs areguard la radiaziun
electromagnetica ch’èn da muntada fundamentala per la tecnica da
telecommunicaziun odierna. Las invenziuns da Nikolaus Otto, Rudolf Diesel,
Gottlieb Daimler e Carl Benz han revoluziunà il sistem da traffic ed er ils
Zeppelins, numnads tenor lur inventader, èn enconuschents en tut il mund.

La perscrutaziun chemica è avanzada a moda decisiva grazia a las lavurs da Carl
Wilhelm Scheele, Otto Hahn e Justus von Liebig. Ulteriurs nums ch’èn colliads a
moda essenziala cun l’istorgia da la tecnologia èn Johannes Gutenberg (stampa da
cudeschs), Philipp Reis (telefon), Werner von Siemens (electrotecnica), Wernher
von Braun (tecnologia da rachetas) e Konrad Zuse (computer). Er blers impurtants
matematichers derivan da la Germania, uschia per exempel Adam Ries, Friedrich
Bessel, Richard Dedekind, Carl Friedrich Gauss, David Hilbert, Emmy Noether,
Bernhard Riemann, Karl Weierstrass e Johannes Müller (Regiomontanus). Auters
impurtants perscrutaders e sciencists tudestgs èn l’astronom Johannes Kepler,
l’archeolog Heinrich Schliemann, il biolog Christiane Nüsslein-Volhard, il
scienzià universal Gottfried Wilhelm Leibniz, il perscrutader da la natira
Alexander von Humboldt, il scienzià da religiun Max Müller, l’istoriograf
Theodor Mommsen, il sociolog Max Weber ed il perscrutader da la medischina
Robert Koch.

Tradiziunalmain vegn er il sport motorisà, surtut la furmla 1, persequitada cun
grond interess. Qua han tant constructurs sco er manischunzs tudestgs adina
puspè cuntanschì gronds success. Michael Schumacher ha gudagnà sco sulet set
titels da campiun mundial e Sebastian Vettel è stà il pli giuven campiun mundial
insumma.

Er en il sport da skis cuntanschan atlets tudestgs adina puspè medaglias en las
pli diversas disciplinas, per exempel Sven Hannawald e Jens Weissflog en il sigl
cun skis u Katarina Witt ch’ha gudagnà en il patinadi artistic duas giadas aur
als gieus olimpics. En il hockey è la Germania daventada il 2002 e 2006 campiun
mundial sco er il 1972, 1992, 2008 e 2012 campiun olimpic.

En auters sports dependa la popularitad dal success actual da singuls atlets.
Rudi Altig (en ils 1960) e Jan Ullrich (en ils 1990, però sumbrivà
d’inquisiziuns pervi da doping) han mintgamai dominà il ciclissem; Boris Becker,
Steffi Graf e Michael Stich il tennis en ils onns 1980/90.



https://rm.wikipedia.org/wiki/Reginavel_Un%C3%AC

Il Reginavel Unì (englais United Kingdom [juːˌnaɪ̯.tʰɪd ˈkʰɪŋ.dəm], curt UK), en
furma lunga Reginavel Unì da la Gronda Britannia ed Irlanda dal Nord (englais
United Kingdom of Great Britain and Northern Ireland), è in stadi che sa chatta
sin las Inslas Britannicas situadas davant la costa dal nordvest da l’Europa
continentala.

Quest pli grond stadi insular da l’Europa furma in’uniun tranter ils anteriurs
pajais independents Engalterra, Valisa e Scozia sco er il territori da l’Irlanda
dal Nord che vegn administrà a moda ministeriala. L’Isle of Man e las Inslas dal
Chanal (u Inslas Anglo-Normannas) èn suttamessas a la curuna britannica en furma
da possess da la curuna. Ellas na furman nagins pajais autonoms e na tutgan er
betg tar il Reginavel Unì; lur relaziun cun il Reginavel Unì vegn descrit cun il
term suzeranitad. Sco monarchia parlamentara tgira il Reginavel Unì en pli
relaziuns cun 15 Commonwealth Realms, dals quals il monarc britannic è il schef
da stadi. Ultra da quai existan 14 territoris d’ultramar.

Cun radund 64,1 milliuns abitants furma il Reginavel Unì il stadi da l’Uniun
europeica cun la terz gronda populaziun. Daspera fa il stadi er part da la NATO
e da las Naziuns unidas. El è ina pussanza atomara, in commember stabel dal
Cussegl da segirezza da l’ONU ed in stadi commember da la Gruppa dals set.

Il Reginavel Unì posseda influenza internaziunala pervi da la vasta derasaziun
da la lingua englaisa e pervi dal Commonwealth of Nations.

La Gronda Britannia furma però be la gronda da las Inslas Britannicas u
l’anteriur Reginavel Gronda Britannia (enfin il 1801) che cumpigliava be
l’Engalterra, la Valisa e la Scozia. Sin la segund gronda insla – l’Irlanda – sa
chatta l’Irlanda dal Nord (che fa part dal Reginavel Unì) e la Republica Irlanda
(che furma in agen stadi independent).

Il num latin Britannia deriva dal term celtic brith che munta ‹da pliras colurs›
u ‹taclà›.

Il Reginavel Unì sa cumpona da l’insla principala Gronda Britannia e da ca. in
sisavel da l’insla Irlanda. Enturn l’insla principala sa chattan pliras gruppas
d’inslas cun bundant 1000 inslettas. Las gruppas d’inslas las pli impurtantas èn
Shetland ed Orkney en la Mar dal Nord (en il nord da la Scozia), las Hebridas
Exteriuras e las Hebridas Interiuras en l’Ocean Atlantic (en il vest da la
Scozia), Anglesey en la Mar Irlandaisa (en il nordost da la Valisa), las Inslas
da Scilly en la Mar Celtica (en il sidvest da l’Engalterra) sco er l’Isle of
Wight en il Chanal da la Mongia (davant la costa meridiunala da l’Engalterra).
Il sulet cunfin statal sa chatta sin l’insla Irlanda vers la Republica Irlanda;
quella mesira ina lunghezza da 350 kilometers. Betg part dal Reginavel Unì fan –
cumbain ch’ellas suttastattan a la curuna britannica – l’Isle of Man en la Mar
Irlandaisa e las Inslas dal Chanal en il Chanal da la Mongia (davant la costa
dal nord da la Frantscha).

Il Reginavel Unì consista da las parts Engalterra, Valisa, Scozia ed Irlanda dal
Nord. La pli gronda da questas parts dal pajais è l’Engalterra cun ina
surfatscha da 130 395 kilometers quadrat e radund 53,9 milliuns abitants. Questa
part cuvra radund 59 % da l’insla Gronda Britannia e consista per gronda part da
planiras bassas che vegnan percurridas da chadainas da collinas. La Tees-Exe
Line, ina lingia imaginara tranter ils flums Tees a Yorkshire ed Exe a Devon
divida l’Engalterra en duas differentas regiuns.

Ils pli impurtants flums èn Temsa, Severn, Trent, Great Ouse e Humber. Las pli
grondas citads èn Londra, Birmingham, Manchester, Sheffield, Liverpool, Leeds,
Bristol e Newcastle upon Tyne.

En il vest da l’Engalterra sa chatta la Valisa (englais: Wales, valisic: Cymru).
Cun 20 779 kilometers quadrat e radund 3 milliuns abitants è quai la segund
pitschna part dal stadi. La Valisa sa cumpona quasi dal tuttafatg da muntognas
mesaunas metamorfas; dal nord vers il sid vegnan las elevaziuns en general pli
bassas. La pli auta muntogna è il Snowdon (Yr Wyddfa) cun 1085 meters. Tenor
quella è vegnida numnada la muntogna da la Valisa che sa chatta il pli en il
nord, la Snowdonia (Eryri); alura suondan en la part centrala dal pajais ils
Cambrian Mountains (Elenydd) ed en il sid ils Brecon Beacons (Bannau
Brycheiniog).

Il pli lung flum dal Reginavel Unì, il Severn (Hafren), nascha en la part
centrala da la Valisa, en ils Cambrian Mountains. La gronda part da la
populaziun sa concentrescha sin la graschla stresa da costa per lung dal Chanal
da Bristol en il sid, cun las citads da Cardiff (Caerdydd), Newport (Casnewydd)
e Swansea (Abertawe), sco er sin las valladas da la Valisa dal Sid che sa sroman
da questa stresa da costa.

La Scozia (englais: Scotland, gaelic: Alba) ha ina grondezza da
78 772 kilometers quadrat e dumbra 5,3 milliuns abitants. Questa part da la
Gronda Britannia cumpiglia il nord da l’insla. Il pajais sa cumpona da trais
parts: ils Highlands en il nord e vest, il Central Belt en il center ed ils
Southern Upla en il sid.

La gronda part da la populaziun sa concentrescha sin il Central Belt, nua che sa
chattan las zonas d’aglomeraziun da las citads grondas da Glasgow, Edinburgh e
Dundee. La suletta citad gronda ch’è situada ordaifer questa regiun è Aberdeen
che giascha a la costa dal nordost. Ils Southern Uplands en la part meridiunala
dal pajais èn percunter pauc populads; els s’extendan per lung dal cunfin
englais da la Mar Irlandaisa fin a la Mar dal Nord. Il Central Belt e las
Southern Uplands vegnan er numnads ensemen Lowlands.

La costa dal vest da la Scozia è fragmentada fermamain; davant la costa sa
chattan bleras inslas e lunsch vers l’intern dal pajais tanschan ils numerus
fiords che vegnan numnads qua firths. Ils pli enconuschents da quests bratschs
da la mar èn il Firth of Clyde ed il Solway Firth. La costa da l’ost è percunter
strusch sparpagliada, cun excepziun dals trais fiords Firth of Forth, Firth of
Tay e Moray Firth ch’han però plitost il caracter da gronds estuars.

La pli pitschna part dal pajais furma l’Irlanda dal Nord (englais: Northern
Ireland, irlandais: Tuaisceart Éireann). Questa regiun è situada en il nordost
da l’insla Irlanda, ha ina grondezza da 13 843 kilometers quadrat e dumbra
radund 1,8 milliuns abitants. Il territori è per gronda part undegià. La suletta
muntogna mesauna furman ils Mourne Mountains ch’èn situads en il sidost; la pli
auta muntogna è il Slieve Donard cun 849 meters. Circa en il center da l’Irlanda
dal Nord sa chatta il Lough Neagh che furma cun 388 kilometers quadrat il pli
grond lai intern da tut las inslas britannicas. Las pli grondas citads èn
Belfast e Derry (Londonderry).

Il Reginavel Unì giascha cumplettamain en la zona climatica temprada. Il clima è
umid e pervi da l’influenza dal Current dal Golf pli chaud ch’èn auters
territoris che sa chattan sin quest grad da ladezza. Pervi da la posiziun dal
pajais en la zona da convergenza d’aria fraida polara e chauda tropica è l’aura
fitg variabla. En general è il clima pli chaud e pli sitg en il sid ed en l’ost
che en il nord ed en il vest. Las precipitaziuns muntan en il nord en media a
1000 mm per onn, en il sid a 700 mm. Il pli umid èsi en la part occidentala dals
Highlands cun bundant 3000 mm ed il pli sitg ad Essex cun 600 mm.

Damai che la temperatura media giascha er d’enviern savens sur il punct da
schelira, crodi per ordinari be pauca naiv. Excepziuns furman ils Highlands da
la Scozia, nua che la cuverta da naiv è per intginas emnas grossa avunda per
pudair far sport d’enviern.

Mammals gronds che vivan en libertad èn il tschierv ed il chavriel sco er il
dam, il tschierv sika ed il tschierv da l’aua (Hydropotes inermis) ch’èn vegnids
colonisads. Il luf ed il portg selvadi ch’eran oriundamain da chasa en il pajais
èn vegnids extirpads. Ad Exmoor, sin las Inslas Shetland ed a New Forest datti
ponis mezselvadis. Il stgilat vegn stgatschà pli e pli fitg tras il stgilat
grisch da l’America dal Nord; en l’Engalterra dal Sid viva en pli il kenguru da
Benett ch’è medemamain vegnì importà. In’ulteriura spezia da mammal oriundamain
betg indigena furma il mink, in parent nordamerican dal visun. En las regiuns da
costa vivan chauns da mar e focas grischas.

La flora e fauna da l’Irlanda dal Nord correspunda per gronda part a quella da
l’insla britannica principala. Sulettamain ina spezia d’orchidea selvadia
(Spiranthes stricta) ch’è derasada en las vals dals flums laterals Upper e Lower
Bann furma ina particularitad.

L’onn 2013 dumbrava il Reginavel Unì 64 106 000 abitants. Ses burgais vegnan
numnads Brits. La populaziun sa reparta sco suonda sin las singulas regiuns.
Engalterra: 84,1 %, Scozia: 8,3 %, Valisa: 4,8 %, Irlanda dal Nord: 2,8 %. Per
l’onn 2027 prognostitgescha l’UK Office for National Statistics ina populaziun
da 70 milliuns, per il 2037 da 73,3 milliuns.

Il Reginavel Unì n’ha definì nagina lingua administrativa; de facto vegn però
duvrà l’englais sco lingua uffiziala e da 95,5 % da la populaziun sco suletta
lingua naziunala. Sco lingua da standard pledada vala l’uschenumnada varianta da
la Received Pronunciation che vegn però discurrida en il mintgadi da main che
10 % dals Englais, surtut en il sid dal pajais en la regiun enturn Londra.
Questa varietad da l’englais vegn per ordinari er instruida a l’exteriur.
Percunter enconuschan duas parts dal pajais linguas uffizialas: En la Valisa èn
tant l’englais sco er il valisic linguas uffizialas ed en la Scozia è
renconuschì dapi il 2005 sper l’englais er il gaelic scot sco lingua uffiziala.
En l’Irlanda dal Nord furman l’irlandais ed il scots dad Ulster linguas
minoritaras renconuschidas uffizialmain. Daspera datti en il Reginavel Unì
divers dialects locals da l’englais; quels n’han però nagin status uffizial e
vegnan per ordinari be discurrids. Anc avant paucs onns vegnivan dialects ed ina
pronunzia dialectala resguardads en il Reginavel – cun sia ferma conscienza da
classa – sco macla sociala.

Las linguas minoritaras èn renconuschidas e protegidas tras la Charta europeica
da las linguas regiunalas e minoritaras. En la Scozia èn quai il scots ed il
gaelic scot, a Cornwall il cornic, en l’Irlanda dal Nord l’Ulster scots e
l’irlandais. En la Valisa ha il valisic in status egual a l’englais.

Tenor la dumbraziun dal pievel da l’onn 2001 vegn il valisic discurrì en la
Valisa da radund 20 % da la populaziun (ca. 600 000 persunas), il gaelic da
radund 60 000, l’irlandais da radund 20 000 (7 % da la populaziun da l’Irlanda
dal Nord) ed il cornic da ca. 3500 persunas (ca 0,6 % da la populaziun dal
Cornwall).

Independentamain da la naziunalitad vegn la populaziun dal Reginavel Unì
registrà tenor gruppas etnicas (ethnic groups u races): alvs, pia Englais,
Valis, Scots ed Irlandais sco er in dumber (relativamain pitschen) d’immigrants
da l’Europa da l’Ost e dal Sid, nairs ed Asiats. Questa classificaziun na suonda
betg criteris scientifics tenor ina teoria d’etnias, mabain sa basa sin la
definiziun persunala che mintgin fa a moda subjectiva. Il 2001 èn per l’emprima
giada er vegnids registrads ils Chinais sco atgna gruppa. 92,1 % da la
populaziun èn alvs; dals 7,9 % ch’inditgeschan d’appartegnair ad ina da las
etnias betg alvas èn bundant 50 % naschids en il Reginavel Unì sez. La cumpart
relativamain gronda d’umans che n’èn betg da colur alva deriva en emprima lingia
dals moviments d’immigraziuns or d’anteriurs colonias britannicas en la
Caribica, en l’Africa e sin il subcontinent indic, e quai surtut en il decurs
dals onns 1950 e 1960.

Bundant 1,1 milliuns dals umans che vivevan il 2001 en il Reginavel Unì han
denominà sasez sco Black Caribbean u sco Black African. La gronda part dad els
deriva da Jamaica, Dominica sco er Trinidad e Tobago ed è arrivada durant ils
onns 1950 per mitschar da la nauscha qualitad da viver en lur pajais d’origin e
sperond da chattar lavur en lur nova patria. Tar la dumbraziun dal pievel dal
2011 è questa gruppa creschida sin 1 877 000, quai ch’è surtut d’attribuir ad
immigraziuns da stadis africans sco Ghana, Nigeria, Somalia u Kongo.

Dal Bangladesch (2001: bundant 283 000 persunas) èn blers arrivads pervi da la
guerra burgaisa e la separaziun dal pajais dal Pakistan il 1971. Er la gronda
part dals immigrants dal Bangladesch èn muslims.

Ils blers dals Chinais che vivan en la Gronda Britannia èn immigrads suenter la
Segunda Guerra mundiala, surtut pervi da la crisa economica (crudada dal pretsch
da ris a Hongkong). Ozendi tutgan ils immigrants da la China tar ils abitants il
pli bain furmads e cun las pli autas pajas da l’entir Reginavel. Er radund
150 000 Singhales vivan en la Gronda Britannia. Tar la gronda part dad els sa
tracti da budists.

Sut il term englais gypsy u traveller vegnan subsummadas diversas minoritads
etnicas. La minoritad che vegn areguard sia moda da viver il pli datiers als
‹zagrenders› (viagiants) tradiziunals èn ils Roma che derivan oriundamain da
l’India dal Nord. Il problem principal dals Roma sco er dals Sinti – dals quals
i dat relativamain paucs en la Gronda Britannia – è discriminaziun, povradad ed
ina mortalitad dals uffants relativamain auta.

Tenor stimaziuns da las Naziuns unidas vivan en il Reginavel Unì plirs
tschientmilli umans da derivanza polaca. Blers da quests Polacs han servì durant
la Segunda Guerra mundiala da la vart dals Alliads ed han battì en l’armada
britannica u eran fugitivs. Blers dad els èn restads en la Gronda Britannia,
cura che la Pologna è vegnida occupada suenter la Segunda Guerra mundiala da
l’Uniun sovietica e dominada da la partida communistica da la Pologna. Ma er
dapi che la Pologna appartegna a l’Uniun europeica immigreschan blers Polacs en
la Gronda Britannia en tschertga da lavur.

Blers dals Cipriots grecs e tircs da la Gronda Britannia vivan en las citads
grondas, surtut a Londra (ca. 200 000). Dus enconuschents Brits cun ragischs
cipriotas èn ils dus popstars George Michael e Cat Stevens.

La gronda part dals abitants dal Reginavel Unì (ca. 59 %) considereschan sasezs
sco cristians. Statisticas precisas na sa laschan però strusch eruir: sco
commembers uffizials d’ina baselgia vegnan per ordinari resguardadas quellas
persunas ch’èn prontas da s’engaschar en la plaiv er ultra da la visita casuala
dal servetsch divin. L’onn 1995 eran 14 % da la populaziun commembers che sa
participavan en quest senn a la cuminanza da la plaiv. Il medem onn han però
radund 27 milliuns (45 %) inditgà da sa sentir colliads cun la baselgia
anglicana, 11 milliuns (19 %) cun autras baselgias protestantas (presbiterans,
refurmads e.a.) e stgars 6 milliuns (10 %) cun la baselgia catolica.

En l’antica èn grondas parts da l’insla Gronda Britannia – cun excepziun dal
territori da la Scozia odierna – stads occupads durant radund 350 onns dals
Romans. Cura che quels èn sa retratgs, èn sa furmads plirs reginavels pli
pitschens. Quels èn vegnids dominads da pievels immigrads: dals Angles e Saxons,
dals Juts e pli tard er dals Normans. Ils Celts, la populaziun originara che
populava l’insla avant l’arrivada dals Romans, è vegnida stgatschada en las
regiuns perifericas situadas en il vest da l’insla. En il 10avel tschientaner èn
sa sviluppads ils dus reginavels da l’Engalterra e da la Scozia ch’eran
independents in da l’auter. L’onn 1066 han Normans franzosisads conquistà
l’insla nà da la Normandia e l’han marcà durant ils proxims tschientaners.

Ils 21 da november 1806 ha Napoleun imponì sur las Inslas Britannicas ina
bloccada continentala ch’è stada en vigur fin il 1814. Quella dueva suttametter
la Gronda Britannia cun meds da la guerra economica e proteger l’economia
franzosa cunter la concurrenza europeica e transatlantica. A la Gronda Britannia
èsi però reussì da render accessibels novs martgads da vendita, surtut en
l’America dal Nord.

Il 1922 han 26 contadis irlandais furmà il Stadi liber da l’Irlanda (a partir
dal 1937 Éire, a partir dal 1949 Republica da l’Irlanda). Ils ulteriurs sis
contadis en la provinza Ulster èn restads tar il Reginavel Unì. Il num da stadi
odiern ‹Reginavel Unì da la Gronda Britannia ed Irlanda dal Nord› vegn duvrà
dapi il 1927.

Tras las duas guerras mundialas ha la Gronda Britannia pers sia posiziun sco
pussanza mundiala, e quai cumbain ch’ella ha appartegnì omaduas giadas tar las
pussanzas victuras. Betg d’emblidar è en quest connex er la resistenza stinada
dal Reginavel Unì sut Winston Churchill cunter l’invasiun da vart dal Reich
tudestg. En il decurs da la segunda mesadad dal 20avel tschientaner ha gì lieu
la decolonisaziun ch’ha manà a la dissoluziun da l’anteriur imperi: l’India
britannica è daventada independenta l’avust 1947, quai ch’ha manà a la fundaziun
dals dus stadis India e Pakistan. Ed en l’Africa han per exempel cuntanschì la
Somalia e la Nigeria il 1961 lur independenza.

En consequenza da quest svilup è il Reginavel Unì stà necessità da s’orientar
pli ferm vers l’Europa continentala. Enfin oz è questa politica però segnada
d’ina integraziun fitg precauta. Uschia è il stadi bain commember da l’Uniun
europeica (dapi il 1973), ma n’ha betg introducì l’euro.

Il 1952 è Elisabeth II daventada scheffa da stadi (regina), suenter che Georg VI
era mort. Da tut ils regents da la Gronda Britannia è ella gia oz la monarca cun
la pli lunga durada d’uffizi.

Dapi il 1969 è la situaziun politica en l’Irlanda dal Nord stada segnada d’in
clima tendì cun relaziuns cumparegliablas ad ina guerra civila. Pir il 1998 èsi
reussì da concluder las tractativas da pasch. Ed 1982 ha la Gronda Britannia
reconquistà cun la forza las Inslas dal Falkland, da las qualas l’Argentinia
aveva empruvà da sa patrunar.

La politica da l’intern è stada segnada da la perioda d’uffizi da la
primministra conservativa Margaret Thatcher (1979–1990) ch’ha promovì la
deregulaziun economica e reducì l’assistenza sociala statala sa referind a
l’atgna responsabladad dal singul individi.

Il parlament consista da la Chombra dals Lords (House of Lords, chombra auta) e
da la Chombra dals deputads (House of Commons, chombra bassa). Tar ils
commembers da la Chombra dals Lords sa tracti oz per gronda part da
represchentants d’ina noblezza da merits betg ertavla, da singuls nobels cun
titels ereditars sco er da 27 uvestgs anglicans. Ils commembers da la Chombra
dals deputads vegnan elegids tenor il dretg d’elecziun da maiorz. Questa chombra
ch’è legitimada a moda democratica furma oz la part dominanta dal parlament, en
la quala vegnan inoltradas e relaschadas tut las leschas. Sin fundament da la
parliamentary sovereignty furma il parlament, sper la regina (de facto la
regenza), la suletta instituziun legislativa da la Gronda Britannia. La
suveranitad parlamentara è er il motiv daco ch’i na dat nagina giurisdicziun
constituziunala.

La Magna Charta dal 1215 ha furmà l’emprima lescha fundamentala dal stadi; ella
ha però be concedì tscherts dretgs ad ina pitschna classa superiura (Council of
Barons). Malgrà quai resta la Gronda Britannia il stadi da l’Europa cun la pli
veglia tradiziun democratica, damai ch’il parlament ha giugà ina rolla adina pli
impurtanta il pli tard dapi la Glorious Revolution (1688/89) e la Bill of Rights
ch’è resultada da quai

Ina constituziun scritta n’exista betg. De jure sa chatta mintga lescha ad in
nivel constituziunal, damai che tut las leschas èn da princip egualas e ch’il
parlament ha il dretg da midar u abolir mintga lescha existenta. I dat però
leschas ch’han de facto qualitad da constituziun, sco per exempel la Bill of
Rights. En general cumpeta a las dretgiras ina gronda libertad da concepir las
leschas, damai ch’il sistem giuridic britannic sa basa sin il princip dal dretg
da disa (conventions) e da la dretga interpretaziun da cas precedents (common
law) tras las dretgiras.

Il Reginavel Unì furma ina da las pli impurtantas pussanzas militaras dal mund.
Ella dispona da radund 147 000 schuldads ed ha a disposiziun in budget da
bundant 60 milliardas dollars, quai che furma las segund autas expensas
militaras en l’Europa dal Vest. Tradiziunalmain e per motivs geografics han la
marina e l’aviatica militara ina posiziun dominanta en congual cun las forzas
terrestras. Dapi il 1952 posseda il Reginavel Unì bumbas atomaras. Lur dumber è
bain vegnì reducì dapi la fin da la Guerra fraida; ma tuttina vegnan questas
armas – ch’èn oz staziunadas exclusivamain sin sutmarins atomars – modernisadas
cuntinuadamain. Las forzas armadas disponan da bundant 400 chars armads da
cumbat; la Royal Air Force trategna ca. 930 aviuns, da quai radund 250 aviuns da
cumbat activs; e la Royal Navy furma cun radund 70 bastiments da guerra ina da
las pli grondas marinas dal mund.

Las forzas armadas britannicas èn staziunadas sin numerusas basas a l’exteriur.
Pliras da quellas sa chattan en Germania (cun ca. 27 000 schuldads) ed en la
Cipra (7000 schuldads). Cun excepziun dals Stadis Unids n’ha nagin stadi
staziunà uschè blers schuldads a l’exteriur sco il Reginavel Unì.

Cuntrari a blers auters pajais da l’Europa è il Reginavel Unì sa participà
ensemen cun ils Stadis Unids suenter il 2000 a la ‹Guerra cunter il terror›
ch’ha tranter auter manà ad invasiuns en l’Irac ed en l’Afganistan. Dapi ils
attentats dal 2001 en ils Stadis Unids e dal 2005 a Londra èn en vigur en la
Gronda Britannia pliras leschas cunter il terror.

Ils nivels administrativs inferiurs èn vegnids restructurads pliras giadas dapi
la fin dal 19avel tschientaner; cun ulteriurs midaments èsi da far quint en
l’avegnir. Tradiziunalmain consistiva l’Engalterra dapi il temp medieval da 39
contadis (counties), la Scozia da 34, la Valisa da 13 e l’Irlanda dal Nord da
sis. Oz datti sper divers contadis cun funcziuns administrativas er
uschenumnadas Unitary Authorities e Metropolitan Counties resp. districts (en
l’Irlanda dal Nord). En la lingua dal mintgadi èn per gronda part sa mantegnids
en tut las parts dal pajais ils nums dals vegls ducadis.

Territoris ch’èn suttamess be a la curuna britannica, betg però al Reginavel Unì
(Crown dependencies) èn:

Il Reginavel Unì tutga tar las economias publicas las pli dereguladas e
privatisadas en tut il mund. L’economia britannica furma il lieu d’origin da
l’uschenumnà ‹chapitalissem anglosaxon› che sa basa sin ils princips da la
liberalisaziun, dal martgà liber, da taglias bassas e da regulaziuns minimalas.
Cun in product naziunal brut da 2,94 billiuns dollars (situaziun dal 2014) furma
la Gronda Britannia la sisavel gronda economia publica dal mund e la terz gronda
da l’Europa (suenter la Germania e la Frantscha). Areguard la paritad da la
capacitad da cumpra giascha il pajais sin la setavla plazza. Cun 28 300 euro è
il PNB per chau situà en la part superiura dal rom da referenza europeic.
Cumpareglià cun il PNB da l’Uniun europeica (exprimì en standards da la
capacitad da cumpra) cuntanscha il Reginavel Unì in index da 116,2 (EU-25 l’onn
2003: 100). La creschientscha economica giascheva il 2014 tar 2,8 %.

La Revoluziun industriala dal 19avel tschientaner ha ses origin en la Gronda
Britannia. A l’entschatta hai dà ina concentraziun sin l’industria greva
(construcziun da navs, industria da minieras da charvun, producziun d’atschal ed
industria da textilias). Damai ch’il Reginavel Unì cumpigliava territoris en tut
il mund èsi stà pussaivel da crear in martgà d’ultramar per products britannics,
uschia ch’il pajais dominava durant il 19avel tschientaner l’entir commerzi
internaziunal. En consequenza da l’aut grad d’industrialisaziun er en auters
stadis e damai che l’agricultura na pudeva betg pli furnir ulteriuras forzas da
lavur che fissan daventadas danvanz, è l’entir 20avel tschientaner stà segnà
d’in declin cuntinuant da l’industria greva. Parallelamain è creschì il sectur
da servetschs che cumpiglia ussa ina cumpart da radund 73 % dal product naziunal
brut.

Il sectur da servetschs vegn dominà da servetschs da finanzas, surtut da bancas
ed assicuranzas. La City of London cun ses dretgs spezials furma la pli gronda
plazza da finanzas dal mund. Quella cumpiglia tranter auter la London Stock
Exchange, Lloyd’s of London, la Bank of England e diversas ulteriuras bancas sco
HSBC, Citigroup e Barclays. Pervi da ses caracter sco plazza da finanzas dad
off-shore sa chatta a Londra la pli gronda concentraziun da filialas da bancas
da l’exteriur en tut il mund. Ultra da quai è Edinburgh, la chapitala da la
Scozia, la tschintgavel gronda plazza da finanzas da l’Europa e sedia principala
d’enconuschentas interpresas sco Royal Bank of Scotland e HBOS.

Medemamain da gronda muntada è il turissem: cun bundant 29 milliuns turists sa
chattava il Reginavel Unì il 2012 sin l’otgavla plazza da las pli impurtantas
destinaziuns turisticas dal mund.

L’agricultura britannica cumpiglia be 0,9 % dal PNB, quai ch’è pauc en congual
cun ils auters pajais europeics. Percunter posseda il pajais grondas reservas da
charvun, gas natiral e petroli. L’explotaziun industriala da las ritgezzas
natiralas contribuescha 10 % al PNB, quai ch’è ina cumpart extraordinariamain
auta per in stadi industrial. Il zenit ha quest’explotaziun però surpassà vers
il 2000, uschia che sia cumpart al PNB vegn a sa sbassar ils proxims onns. Dapi
il 2005 è la Gronda Britannia daventada netto in’importadra da petroli; il 2010
muntava la quantitad explotada gnanc pli la mesadad dal quantum maximal (peak
oil) dal 1999. Er gas natiral e charvun ston vegnir importads dapi in pèr onns
en quantitads adina pli grondas. Interpresas britannicas da muntada mundiala
ch’èn activas sin quest champ èn BP e Royal Dutch Shell. Las Inslas Britannicas
disponan d’in fitg grond potenzial d’energias regenerativas, surtut sin il
sectur da la forza dal vent e da centralas da mar; quel è fin uss vegnì duvrà be
marginalmain. La cumpart d’energia regenerativa, surtut d’energia solara, a
l’entir provediment d’energia crescha però cuntinuadamain. Fin il 2020 pudessan
radund 4 % dal basegn d’energia vegnir cuverts be cun energia solara. La regenza
vul però er extender l’energia atomara ed ha definì otg lieus ch’èn destinads
per quest intent.

Il budget dal stadi ha cumpiglià il 2009 expensas en l’autezza da 1,14 billiuns
dollars ed entradas da radund 908 milliardas dollars. Da quai è resultà in
deficit en l’autezza da 232 milliardas dollars resp. da 10,3 % dal product
naziunal brut.

Ils debits statals cumpigliavan la fin 2013 bundant 87 % dal product naziunal
brut. En rom da las crisa da bancas e da finanzas dapi il 2007 èn ils debits
statals creschids fermamain.

Il 2006 cumpigliavan las expensas statalas las suandantas cumparts (en % dal
PNB): sanadad: 8,2 %, furmaziun; 5,6 %, militar: 2,4 %.

La pli veglia litteratura sin il territori dal Reginavel Unì dad oz – abstrahà
dad ovras en latin – è vegnida scritta en las diversas linguas celticas da
l’insla. Uschia tanscha la tradiziun da la litteratura valisa enavos fin en il
6avel tschientaner; il ‹Mabinogion› dal temp medieval tempriv è ina collecziun
da raquints dals bards da la Valisa. Medemamain dapi il 6avel tschientaner sa
lascha cumprovar la tradiziun da la poesia irlandaisa. En l’Irlanda dal Nord è
surtut da muntada il ciclus dad Ulster. La litteratura da l’englais vegl ha manà
ad ovras sco ‹Beowulf› u ils ‹Imnis da Cædmon›, ma l’elita scolada preferiva da
quel temp il latin. Impurtants auturs en questa lingua furman Beda Venerabilis e
Geoffrey of Monmouth.

Suenter la conquista da l’Engalterra tras ils Normans ha la litteratura
anglonormana manà sin las Inslas Britannicas influenzas da l’Europa
continentala. La litteratura englaisa per propi è sa sviluppada a partir dal
14avel tschientaner tardiv cun la derasaziun da l’englais central (dialect da
Londra). Sco emprim scriptur da la litteratura englaisa ch’è enconuschent cun
ses num vala Geoffrey Chaucer, l’autur da las ‹Canterbury Tales›. Suenter
l’introducziun da la stampa da cudeschs en l’Engalterra tras William Caxton
l’onn 1476 ha la litteratura cuntanschì ina fluriziun en l’era elisabetiana, e
quai surtut en furma da poesias e dramas. Da quell’epoca derivan las ovras da
William Shakespeare ch’appartegnan a la litteratura mundiala.

En il 18avel tschientaner ha cumenzà l’epoca dal roman englais. Enconuschents
auturs da quel temp èn Daniel Defoe, Samuel Richardson e Henry Fielding. Suenter
in temp da declin èsi reussì al Scot Robert Burns da puspè svegliar l’interess
per la litteratura en la ‹lingua dal pievel›; uschia èn ils enconuschents
‹Rhyming Weavers› dad Ulster vegnids influenzads tras la litteratura scota dal
conturn (Ulster scots).

A l’entschatta dal 19avel tschientaner ha la poesia da la romantica clamà en
memoria quella da la renaschientscha, cun auturs sco William Blake, William
Wordsworth, John Keats e Lord Byron. L’epoca victoriana è stada il temp da
fluriziun dal roman realistic, represchentà tras Jane Austen, las trais soras
Brontë, Charles Dickens, William Thackeray, George Eliot e Thomas Hardy.
Spezialisads sin romans istorics eran tranter auter Walter Scott e Robert Louis
Stevenson.

Da l’Emprima Guerra mundiala èn resortids ils ‹poets da guerra› Wilfred Owen,
Siegfried Sassoon, Robert Graves e Rupert Brooke che scrivan savens en in stil
paradox davart lur aspectativas envers la guerra e/u lur experientschas en ils
foss da protecziun. En rom dal celtic revival èsi vegnì tar ina
renconuschientscha creschenta da la litteratura irlandaisa tradiziunala. Dapi
l’independenza da l’Irlanda l’onn 1922 vegn la litteratura irlandaisa
resguardada sco ina litteratura ch’è independenta da la britannica. La
renaschientscha scota da l’entschatta dal 20avel tschientaner ha modernisà la
litteratura da lingua englaisa da la Scozia ed ha er manà a l’introducziun da
novas furmas en la litteratura dal scot e dal gaelic.

En il decurs dal 20avel tschientaner ha il roman englais sviluppà ina gronda
varietad ch’è anc vegnida enritgida tras scripturs immigrads. Enconuschents
raquints e romans han scrit Arthur Conan Doyle, D.H. Lawrence, George Orwell,
Salman Rushdie, Mary Shelley, J.R.R. Tolkien, Virginia Woolf, Graham Greene,
H.G. Wells e Joanne K. Rowling. Ulteriurs impurtants poets èn Elizabeth Barrett
Browning, Ted Hughes, John Milton, Alfred Tennyson, Alexander Pope e Dylan
Thomas.

Il Premi Nobel da litteratura han gudagnà ils suandants auturs da la Gronda
Britannia: Rudyard Kipling (1907), John Galsworthy (1932), T.S. Eliot (1948),
Bertrand Russell (1950), Winston Churchill (1953), William Golding (1983),
Harold Pinter (2005) e Doris Lessing (2007).

Il Reginavel Unì dispona d’ina lunga tradiziun sin il champ dal teater. Quella
tanscha enavos fin en il temp dals Romans ch’avevan erigì teaters en tut las
parts dal pajais. Fin en il temp medieval era sa sviluppada la pantomima, cun la
furma speziala englaisa dal Mummers Play, ina furma tempriva dal teater sin via.
Quel era collià cun il Morris Dance e tractava tematicas sco Son Gieri cun il
drag u Robin Hood. Savens sa tractavi da paraulas popularas che sa basavan sin
raquints fitg vegls. Ils acturs viagiavan d’ina citad a l’autra; per lur
represchentaziuns survegnivan els daners e dimora. Ultra da quai èn da menziunar
il gieu da misteri medieval e las moralitads; quests gieus tractavan tematicas
cristianas e vegnivan represchentads a chaschun da festas religiusas.

Durant la regenza dad Elisabeth I han ils arts englais e surtut il teater
enconuschì in temp da gronda fluriziun. Il pli enconuschent autur da dramas da
quel temp è stà William Shakespeare. El ha scrit radund 40 tocs da teater che
vegnan represchentads fin oz en tut il mund; tranter ils pli enconuschents
tutgan las tragedias ‹Romeo and Juliet› (1595), ‹Hamlet› (1603) ed ‹Othello›
(1604), cumedias sco ‹A Midsummer Night’s Dream› (1595/96) e ‹Much Ado About
Nothing› (1599) u il drama istoric ‹Heinrich V› (1600). Ulteriurs enconuschents
dramatichers dal 16avel tschientaner èn stads Ben Jonson, Christopher Marlowe e
John Webster.

Durant l’interregnum (1642–1660) han ils puritans serrà per motivs religius ed
ideologics tut ils teaters englais. Cun la reinstallaziun da la monarchia èn ils
teaters a Londra vegnids reaverts. Novas attracziuns sco las emprimas acturas
professiunalas han puspè manà ad ina nova fluriziun. (Dal temp da Shakespeare
vegnivan tut las rollas femininas giugadas da mattatschs). Sco novs geners èn
s’etablids il drama eroic, il drama patetic e la cumedia da la restauraziun. Da
quel temp èn però restadas en memoria surtut las cumedias, sco per exempel ‹The
Country Wife› da William Wycherley (1676), ‹The Rover› dad Aphra Behn (1677),
‹The Relapse› da John Vanbrugh (1696) e ‹The Way of the World› da William
Congreve.

En il 18avel tschientaner è il public s’orientà vers la cumedia sentimentala, la
tragedia e l’opera taliana. Per trategnair la vasta populaziun èn s’etablidas la
burlesca e las variantas precursuras dal varieté (music hall). Quest svilup ha
gì lieu a donn e cust dal drama englais ch’ha subì ina lunga perioda da declin.
Quai è sa midà vers la fin dal 19avel tschientaner, cura che las tribunas da
Londra han mussà ovras dals Irlandais Iren George, Bernard Shaw ed Oscar Wilde e
dal Norvegiais Henrik Ibsen. Tut quests auturs eran influenzads fermamain dal
drama englais ed han attribuì decisivamain a la renaschientscha da quel.

Ozendi datti a Londra in grond dumber da teaters. Cun ses enconuschents musicals
ha Andrew Lloyd Webber dominà durant blers onns il West End. La Royal
Shakespeare Company è staziunada en il lieu d’origin da Shakespeare,
Stratford-upon-Avon. Impurtants auturs da teater dal temp modern èn Alan
Ayckbourn, John James Osborne, Harold Pinter, Tom Stoppard ed Arnold Wesker.

La musica tradiziunala englaisa sa basa sin instruments sco la lauta, l’arpret,
il cembalo, il corn stort, la lira a roda e la schalmia ed è segnada da
differenzas regiunalas vaira grondas. Suenter la Revoluziun industriala è la
musica populara en sia furma tradiziunala be anc sa mantegnida en regiuns
ruralas; en la segunda mesadad dal 20avel tschientaner èsi però reussi a
musicists sco Martin Carthy d’instradar en rom dal roots revival ina
renaschientscha dal folk.

La musica populara da la Scozia cumpiglia differents geners da chant sco
balladas u laments. Las chanzuns vegnan chantadas d’ina singula persuna che vegn
accumpagnada da cornamusas, fiddles e harfas. Tar ils sauts tradiziunals tutgan
reel, strathspey e jig. Il roots revival è vegnì inizià qua da Cathy-Ann McPhee
e Jeannie Robertson ch’han influenzà da lur vart gruppas sco l’Incredible String
Band e The Chieftains.

Musica cumponida che deriva dal territori dal Reginavel Unì odiern sa lascha
cumprovar a partir dal temp autmedieval. La pli veglia ovra è ‹Sumer is icumen›
da l’emprima mesadad dal 13avel tschientaner. Enconuschents cumponists da la
fasa tempriva da la musica classica èn Simon Tunsted, John Dunstable, John
Taverner e Thomas Tallis. Ca. tranter il 1580 ed il 1620 è stà il temp da
fluriziun dal madrigale englais; impurtants represchentants da quest’epoca èn
William Byrd, John Dowland, Orlando Gibbons, Thomas Tomkins e Thomas Campion.

Suenter in temp da declin ha la reintroducziun da la monarchia manà a partir dal
1660 ad ina nova fluriziun ch’è stada tranter auter sut l’influenza da Pelham
Humfrey, John Blow e Henry Purcell. Il pli impurtant cumponist englais dal
18avel tschientaner è stà Georg Friedrich Händel che derivava da la Germania, ma
ch’ha vivì e cumponì per gronda part en l’Engalterra. Sias operas, ovras per
orchester e chorals han influenzà decisivamain la musica classica britannica
dals proxims duatschient onns. Il medem temp sco Händel han er operà John Gay e
Thomas Arne; impurtants cumponists dal 19avel tschientaner èn stads Arthur
Sullivan, Hubert Parry, Charles Villiers Stanford ed Edward Elgar.

L’emprima mesadad dal 20avel tschientaner è stada segnada dals cumponists
Frederick Delius, Ralph Vaughan Williams, Gustav Holst, Frank Bridge e John
Ireland. Tar ils impurtants cumponists da la musica classica moderna da la
segunda mesadad dal 20avel tschientaner tutgan William Walton, Benjamin Britten,
Michael Tippett, Robert Simpson, Peter Maxwell Davies, Harrison Birtwistle, John
Kenneth Tavener, Mark-Anthony Turnage e Gavin Bryars.

En il Reginavel Unì datti numerus orchesters da renum mundial sco il BBC
Symphony Orchestra, il Royal Philharmonic Orchestra, il Philharmonia Orchestra,
il London Symphony Orchestra ed il London Philharmonic Orchestra. Il Royal Opera
House a Londra appartegna a las pli impurtantas operas dal mund ed en la Royal
Albert Hall han lieu mintga stad ils Proms (Promenade Concerts).

L’emprim gener da la musica da divertiment britannica han furmà a l’entschatta
dal 16avel tschientaner las balladas da broadside. Igl eran quai chanzuns
popularas, da las qualas ils texts vegnivan publitgads sin palpiris da diversa
lunghezza (broadsides), l’emprim scrit a maun, pli tard en versiun stampada. Sin
ils fegls era mintgamai inditgà tar tge enconuschenta melodia ch’il text saja da
chantar. A partir dal 18avel tschientaner èn ils broadsides vegnids agiuntads
als chapbooks (cudeschs populars) fitg derasads. Cun la derasaziun da las
gasettas ed il cumenzament da la tecnica da registraziun han ils broadsides pers
lur muntada.

Suenter la Revoluziun industriala èn sa sviluppadas bars che purschevan
divertiment musical. La gruppa en mira furmava la nova classa da lavurants
urbana ch’era spartida da sias ragischs culturalas ed era en tschertga da novas
furmas da musica. Tras quai è creschida la dumonda suenter musica da divertiment
e da chantauturs professiunals. Las chanzuns da las Music Halls èn segnadas d’in
ritmus e da melodias simplas che sa laschan percepir tgunschamain. Ils pli
enconuschents stars da las Music Halls èn stads Marie Lloyd, Harry Champion,
George Formby e Gracie Fields.

Sco ura da naschientscha dal jazz vala la turnea da l’Original Dixieland Jass
Band l’onn 1919. Ma propi popular è quest stil da musica pir daventà durant la
Segunda Guerra mundiala, cura ch’igl ha gì num da divertir ils blers schuldads
ch’eran preschents en il Reginavel Unì. Ils pli enconuschents represchentants
dal jazz britannic èn ils musicists John Dankworth, Humphrey Lyttelton, Joe
Harriott, Dizzy Reece, George Shearing, Evan Parker, John McLaughlin, John
Surman, Barbara Thompson e Courtney Pine sco er las bands da fusion Colosseum,
Henry Cow, If, Centipede, Ginger Baker’s Air Force, National Health e Nucleus.
Gruppas sco il Spontaneous Music Ensemble e musicists sco Evan Parker e Derek
Bailey han attribuì essenzialmain a furmar ina musica improvisada europeica che
sa schlia per part dal jazz.

Ensemen cun ils Stadis Unids era ed è il Reginavel Unì il pajais ch’ha gidà il
pli fitg a sviluppar la musica da rock e pop. Curt temp suenter ch’eran
cumparidas en ils Stadis Unids las emprimas plattas da quest gener, ha er
cumenzà a sa sviluppar en la Gronda Britannia in agen stil ch’è vegnì influenzà
da skiffle e da la tradiziun da folk britannica. En ils onns 1960 ha lura
cumenzà cun l’uschenumnada British Invasion il triumf mundial da la musica da
rock e pop britannica. La band la pli impurtanta entaifer quest svilup han furmà
ils Beatles; ed en rom da la beatlemania han er numerusas autras bands gì gronds
success, sco per exempel ils Rolling Stones, The Who, The Kinks, The Dave Clark
Five, The Searchers u Gerry & the Pacemakers.

La fin dals onns 1960 èn cumparids impurtants represchentants dal folk-rock, per
exempel las bands Fairport Convention u Steeleye Span u singer-songwriters sco
Donovan, Bert Jansch, Nick Drake u Cat Stevens. A precursurs dal hardrock èn sa
sviluppadas diversas bands da blues-rock sco Fleetwood Mac e Free u musicists
sco John Mayall ed Alexis Korner. Il psychedelic rock ch’è sa sviluppà en ils
Stadis Unids ha er inspirà bleras bands britannicas d’integrar en lur musica
sounds experimentals ed instruments exotics sco la sitar. Las pli impurtantas
bands entaifer quest stil èn Pink Floyd, ils Beatles, Cream ed ils Pretty
Things.

En il decurs dals onns 1970 èn naschids numerus novs stils da musica. Piuniers
dal heavy metal èn stads Led Zeppelin, Deep Purple e Black Sabbath; lur musica
dira è vegnida sviluppada vinavant en rom da l’uschenumnada New Wave of British
Heavy Metal da bands sco Iron Maiden, Motörhead e Judas Priest. Medemamain en il
Reginavel Unì e sa sviluppà il progressive rock che stat sut l’ensaina da bands
sco Pink Floyd, Genesis, King Crimson, Jethro Tull, Yes ed Emerson, Lake and
Palmer. Surtut pervi dals costums e la show è sa distinguì il glam rock cun
Slade, T. Rex, Gary Glitter e (almain a l’entschatta da lur carrieras) Elton
John, David Bowie e Queen. La musica da punk ha cuntanschì il success commerzial
l’onn 1977 cun ils Sex Pistols; a questa band èn suandads The Clash ed Elvis
Costello. Ed entaifer la musica da disco han surtut ils Bee Gees gì gronds
success.

Ils onns 1980 èn medemamain stads segnads d’ina gronda diversificaziun dals
stils. Dal punk èn sa sviluppads il new wave (t.a. Ultravox e The Human League)
e diversas furmas da l’indie-rock (t.a. The Cure, The Smiths e The Jesus and
Mary Chain). Ils geners madchester e shoegazing han integrà dapli structuras da
pop en l’indie-rock; da questa cumbinaziun dueva sa sviluppan a l’entschatta
dals onns 1990 il britpop cun represchentants sco Oasis, Blur, Manic Street
Preachers e The Verve. Medemamain fitg enconuschenta è daventada la musica da
reggae e da soul da la Gronda Britannia cun UB40, Hot Chocolate, Sade, Billy
Ocean, Lisa Stansfield, Eurythmics, Culture Club e Simply Red. Tar las pli
enconuschentas bands resp. artists dals onns 1980/90, cun gronds success en tut
il mund, tutgan plinavant The Police resp. Sting, Rod Stewart, ils Dire Straits
e Depeche Mode.

Er diversas furmas da la musica da saut electroncia èn sa sviluppadas en il
Reginavel Unì, surtut drum and bass e trip hop. Econuschentas bands da quests
geners èn Underworld, Orbital, Massive Attack, The KLF, The Prodigy, The
Chemical Brothers e Portishead. Concepidas sapientivamain per pledentar las
grondas massas èn las diversas boygroups e girlgroups che sa schlian per
ordinari puspè suenter paucs onns. Enconuschentas boygroups èn Bay City Rollers,
Wham!, East 17, Blue, Take That e One Direction; enconuschentas girlgroups èn
All Saints, Atomic Kitten, Bananarama, Sugababes e Spice Girls. A singuls
members da talas gruppas è silsuenter reussida ina carriera sco solists; quai
vala surtut per George Michael, Robbie Williams e Melanie C.

Tras l’introducziun da la refurmaziun l’onn 1536 èn ils bains ecclesiastics
vegnids sequestrads tras il stadi; quai ha destruì la tradiziun d’art valisa ed
englaisa che steva avant sut il protecturat da la baselgia. Ultra da quai hai dà
in’isolaziun da plirs decennis dals trends en las parts catolicas da l’Europa.
L’iconoclassem ha perdurà fin la fin dal 17avel tschientaner. La renaschientscha
englaisa a partir dal 16avel tschientaner tempriv ha gì sumeglientschas cun la
renaschientscha taliana, ma è sa sviluppada en autra moda. Ella ha surtut
cumpiglià la musica e la litteratura; la vieuta en l’art figurativ ed en
l’architectura è percunter stada definida main cler ch’en l’ulteriura Europa. La
‹scola englaisa da la pictura› ch’è sa furmada a l’entschatta dal 18avel
tschientaner è enconuschenta per ses purtrets e sias cuntradas e vegn
resguardada entaifer l’istorgia da la pictura sco emprima furma britannica
independenta. Ils pli impurtants artists da quel temp èn stads Joshua Reynolds,
George Stubbs e Thomas Gainsborough. La fin dal 18avel e l’entschatta dal 19avel
tschientaner valan sco la perioda la pli radicala da l’art britannic, cun
artists sco William Blake, John Constable, William Hogarth e William Turner.
Surtut Turner cun sias cuntradas che paran bunamain abstractas ha gì ina gronda
influenza sin ils impressiunists da pli tard.

A partir dals onns 1840 è la pictura britannica vegnida dominada dals
preraffaelits cun lur maletgs plain colurs che represchentan surtut motivs
religius. Da questa direcziun è er vegnì influenzà il designer William Morris,
il fundatur da l’Arts and Crafts Movement. Ses musters da tapetas e plattinas
han marcà fermamain l’epoca victoriana. Enconuschents illustraturs èn stads
Beatrix Potter ed Aubrey Beardsley. La pli enconuschenta direcziun entaifer
l’art da l’entschatta dal 20avel tschientaner ha furmà il vorticissem cun ils
represchentants Jacob Epstein, Wyndham Lewis e David Bomberg. Tar ils pli
impurtants artists britannics dal 20avel tschientaner tutgan er Henry Moore,
Lucian Freud, Frank Auerbach e Francis Bacon.

Sco reacziun sin l’expressiunissem abstract è sa sviluppà ils onns 1950 il pop
art cun artists sco Richard Hamilton, Eduardo Paolozzi, Peter Blake, Allen Jones
e David Hockney. A la fin dals onns 1980 ha il moviment dals Young British
Artists (t.a. Damien Hirst, Sarah Lucas e Tracey Emin) influenzà a moda decisiva
il svilup da l’art conceptual.

Durant la Guerra burgaisa englaisa (1642–1649) han edifizis stuì supportar la
davosa giada assedis pli gronds. Numerus chastels èn vegnids destruids tar las
attatgas da l’armada dad Oliver Cromwell (p.ex. Corfe Castle). Suenter la fin da
questa guerra èn quasi be pli vegnids erigids edifizis d’abitar e da fatschenta;
l’aspect da la defensiun è quasi svanì dal tuttafatg. Gia dal temp avant la
guerra aveva Inigo Jones sa fatg in num sco impurtant architect britannic e
confundatur dal palladianissem. Sias ovras las pli impurtantas èn il Queen’s
House ed il Banqueting House.

Suenter la reintroducziun da la monarchia il 1660 ed il grond incendi da Londra
l’onn 1666 è vegnida manchentada a Londra la chaschun da stgaffir ina nova
metropola applitgond ils stils architectonics moderns. Christopher Wren, in dals
pli impurtants architects britannics da quel temp, era bain vegnì incumbensà da
reconstruir la gronda part da las baselgias destruidas; per motivs da spargn è
ses plan cumplessiv per reconstruir la citad però vegnì refusà. Sia capodovra
furma la St Paul’s Cathedral ch’è vegnida erigida tranter il 1675 ed il 1708.

A l’entschatta dal 18avel tschientaner è il baroc ch’era fitg popular en
l’Europa continentala er arrivà sin las Inslas Britannicas. Da quel temp deriva
per exempel il Blenheim Palace ch’è vegnì erigì da John Vanbrugh e Nicholas
Hawksmoor. Il baroc è però bainprest vegnì stgatschà dal palladianissem che
dueva la finala manar a l’architectura gregoriana. Quella vegn represchentada da
residenzas champestras sco Woburn Abbey u Kedleston Hall; impurtants architects
da quest stil da bajegiar resp. da las epocas successuras neoclassicissem e
romantica èn stads Robert Adam, William Chambers e James Wyatt.

Quasi sco in pass enavos en congual cun la simmetria dal palladianissem para la
neogotica cun sias allusiuns al stil da bajegiar dal temp medieval. L’exempel il
pli enconuschent da questa fasa furma il Palace of Westminster ch’è vegnì
concepì da Charles Barry. Vers la mesadad dal 19avel tschientaner è la
tecnologia stada avanzada avunda per pudair far diever da l’atschal sco material
da construcziun. En questa moda ha Joseph Paxton construì il Crystal Palace che
furma bain il pli enconuschent edifizi dal temp victorian. En il decurs da
questa èra dal progress èn vegnidas introducidas bleras novas metodas da
construcziun, ma ils architects dominants sco Augustus Pugin insistivan plitost
sin in stil orientà vers il passà.

A l’entschatta dal 20avel tschientaner è daventà popular il design dal Arts and
Crafts Movement. Quest stil era sa sviluppà or da las ovras d’architects dal
19avel tschientaner sco George Devey; sia curunaziun han las furmas
architectonicas da quel temp chattà en ils edifizis dad Edwin Lutyens. Arts and
Crafts vegn simbolisà en l’architectura tras la furma informala, betg
simmetrica; savens èn ils edifizis ornads cun fanestras a pilasters u giatters,
cun culmainas multiplas e chamins auts. Quest stil è sa mantegnì fin la Segunda
Guerra mundiala. Suenter la Guerra è la reconstrucziun stada segnada dal
modernissem resp. brutalissem, surtut da la fin dals onns 1950 fin l’entschatta
dals onns 1970.

Il construir modern è restà fin oz la forza motorica da l’architectura
britannica, cumbain che si’influenza sa manifestescha bundant pli ferm tar
chasas da fatschenta che tar edifizis d’abitar. Ils dus architects contemporans
ils pli enconuschents èn Richard Rogers e Norman Foster. Ils pli famus edifizis
da Rogers èn l’Edifizi da Lloyd’s ed il Millennium Dome, Foster ha tranter auter
construì il sgrattaschiel 30 St Mary Axe (er enconuschent sco ‹cucumera›) e la
City Hall da Londra.

L’istorgia dal film da la Gronda Britannia furma ina part impurtanta e variada
da la cultura da film internaziunala. A l’influenza decisiva dals cineasts
britannics al cumenzament da l’istorgia dal film – e quai tant areguard il
svilup tecnic sco er artistic – èn suandads decennis ch’han adina puspè manà a
crisas; motivs centrals han furmà las difficultads economicas e la dependenza
creschenta dal martgà da film american. Grond success han surtut marcà las
producziuns dals reschissurs britannics Alfred Hitchcock, Michael Powell,
Laurence Olivier, David Lean, John Grierson e Peter Greenaway. E betg d’emblidar
ils films da James Bond che tutgan tar ils pli enconuschents en tut il mund. Ils
pli impurtants lieus da producziun furman ils Shepperton Studios ed ils Pinewood
Studios. La pli impurtanta distincziun è il British Academy Film Award.

Dapi la ‹Revoluziun scientifica› ch’ha cumenzà vers la mesadad dal 16avel
tschientaner, ha il Reginavel Unì fatg part dals pajais ch’han influenzà il pli
ferm il svilup entaifer la scienza e la tecnologia. Il fundament ha furmà
William Caxton ch’ha manà la stampa da cudeschs en l’Engalterra. Il filosof
Francis Bacon ha preschentà il 1620 en ses cudesch ‹Novum Organum›
l’uschenumnada ‹metoda da Bacon› ch’ha francà en la perscrutaziun scientifica
l’empirissem e la metoda inductiva.

Il pli enconuschent e probablamain il pli impurtant da tut ils scienziads da la
Gronda Britannia è Isaac Newton. Cun si’ovra ‹Principia Mathematica› (1687) ha
el curunà tenor l’opiniun da blers istoriografs la Revoluziun scientifica. Cun
ses axioms ha Newton descrit la gravitaziun universala e las leschas dal
moviment; quai dueva furmar il fundament per la mecanica classica e la fisica
moderna. Ultra da quai è Newton stà (ensemen cun Gottfried Leibniz) in dals
fundaturs da la calculaziun infinitesimala, ha perscrutà sin il champ da
l’optica ed ha elavurà leschas davart il conduir chalur.

Dapi il temp da Newton han divers Brits contribuì a moda essenziala al svilup da
quasi tut las spartas da la scienza. A quels appartegnan tranter auter Michael
Faraday, ch’ha cumbinà ensemen cun James Clerk Maxwell las forzas electricas e
magneticas a las equaziuns da Maxwell, Robert Hooke, il scuvrider da las cellas
da las plantas, James Prescott Joule ch’ha perscrutà sin il sectur da la
termodinamica e che vala sco scuvrider dal princip dal mantegniment da
l’energia, Paul Dirac, in dals piuniers da la fisica dals quantums, Humphry Davy
ch’ha scuvert divers elements, Charles Darwin ch’ha descrit il princip da
l’evoluziun tras selecziun natirala e Harold Kroto ch’ha scuvert ils fullerens.

Tradiziunalmain ha la gronda part dals perscrutaders britannics perscrutà e docì
a l’Universitad dad Oxford ed a l’Universitad da Cambridge. En il decurs dals
davos decennis han però las uschenumnadas ‹universitads da Red Brick› e las New
Universities gudagnà terren sin divers secturs. La tgira da la scienza cumpeta a
la Royal Society; ella è vegnida fundada il 1660 e furma la pli veglia societad
da scienziads ch’è anc existenta.

Er areguard il svilup tecnologic è il Reginavel Unì savens stà a la testa. Qua
ha cumenzà la Revoluziun industriala ch’è vegnida iniziada tras innovaziuns en
l’elavuraziun da textilias, l’inschigneria da construcziun, la maschina da
vapur, la producziun en massa d’atschal e la viafier. Enconuschents inschigners
ed inventaders da quel temp furman James Watt, Robert Stephenson, Richard
Trevithick, Isambard Kingdom Brunel, Henry Bessemer e Richard Arkwright. Dapi
lura han blers Brits cuntanschì renum mundial: Charles Babbage (ses calculaturs
valan sco antecessurs dal computer), Alan Turing (ha contribuì a moda essenziala
al svilup da l’informatica), Alexander Fleming (ha scuvert il penicillin),
Robert Watson-Watt (vala sco inventader dal radar), John Logie Baird (piunier da
la televisiun) e Tim Berners-Lee (inventader dal world wide web).

Tar las gasettas britannicas faschev’ins fin avant paucs onns la differenza
stricta tranter gasettas ‹seriusas› en format grond (broadsheet) e las gasettas
da boulevard en format da tabloid. En il fratemp han però er divers quality
newspapers midà il format damai che quel vegn apprezià dals lecturs. La gasetta
dal di cun la pli gronda ediziun furma ‹The Sun›; la pli auta ediziun tar las
uschenumnadas gasettas da qualitad han ‹The Daily Telegraph› e ‹The Times› ch’èn
situadas en il spectrum politic dretg da la mesadad, sco er ‹The Guardian› e
‹The Daily Mirror› che stattan sanester da la mesadad. La ‹Financial Times› è la
gasetta che dominescha sin il champ da l’economia.

Il sport gioga in’impurtanta rolla en tut il pajais. Areguard ils singuls geners
da sport datti però per part vaira grondas differenzas regiunalas e socialas. En
vastas parts da las classas socialas plitost bassas (working class) da la Scozia
e l’Engalterra è ballape per lunschor il sport da squadra il pli popular. En la
Valisa ed en las classas mesaunas e superiuras da l’Engalterra (upper class) è
percunter rugby union per ordinari il sport da squadra numer in. Cricket è
tradiziunalmain medemamain in sport plitost elitar. Quai ha per gronda part
motivs istorics: en ils quartiers da lavurants da las citads grondas n’eri
strusch pussaivel da giugar rugby, damai ch’i mancavan ils pastgets necessaris;
per giugar balla bastava percunter ina curt interna. Las scolas superiuras da
l’upper class disponivan percunter tuttas da plazzas da pastget, sin las qualas
ins pudeva giugar rugby e cricket. En il decurs dal temp è il sport
correspundent er daventà ina pussaivladad d’identificaziun cun l’atgna classa.

En la gronda part dals sports da squadra possedan las quatter parts dal pajais
squadras naziunalas separadas. Als gieus olimpics vegnan però tramessas squadras
communablas da tut las quatter home nations.

Tranter auter han immigrants da l’Asia e da l’Africa attribuì ad avrir ils davos
decennis la cuschina englaisa che valeva tradiziunalmain sco conservativa.
Enconuschents cuschiniers sco Jamie Oliver han ultra da quai integrà pli ferm la
cuschina mediterrana e spezarias.



https://rm.wikipedia.org/wiki/Ureglia

L’ureglia (latin auris, grec vegl οὖς, genitiv ὠτός; us, otós) è in organ
sensitiv cun agid dal qual sa laschan percepir suns, pia ramurs, tuns e caneras.
Tar l’ureglia sco part dal corp tutga er l’organ da l’equiliber.

Il sistem da l’udida – che pussibilitescha la percepziun auditiva – consista
sper l’ureglia externa, da mez ed interna er dal gnerv da l’udida e da las
staziuns da commutaziun e d’elavuraziun dal sistem central da la gnerva; tar
mammals èn quai intgins areals dal bist cerebral e dal tscharvè da mez sco er la
part auditiva dal cortex.

Il senn auditiv è da differenziar dal senn da vibraziun. Quest ultim percepescha
resuns d’in substrat, per exempel cura ch’il fund vibrescha. Udir per propi, vul
dir percepir undas da pressiun ritmicas che percurran l’aria u l’aua, è
percunter sa sviluppà en il decurs da l’evoluziun tar relativamain paucas
gruppas d’animals. Quest’abilitad possedan quasi tut ils tetrapods, blers
peschs, varsaquantas spezias d’insects ed intgins chaus-pe. La gronda part dals
invertebrads viva però en in mund mit.

Tar ils vertebrads ha la natira inventà l’udida fitg probabel duas u trais
giadas independentamain ina da l’autra. Ils emprims organs d’udida èn sa
sviluppads en il devon avant ca. 380 milliuns onns. In pass decisiv per
l’acquist d’ina udida da buna qualitad ha lura furmà il svilup da l’ureglia da
mez ed interna, inclusiv il schumber. Tar ils insects è il senn auditiv
probablamain schizunt sa sviluppà almain ventg giadas independentamain in da
l’auter.

La construcziun dals organs auditivs e lur posiziun vi dal corp sa
differenzieschan fermamain da spezia tar spezia. Tar salips sa chattan las
ureglias vi da la part davos dal corp u vi da las chommas, tar las cicadas vi da
las chommas e tar mustgins e mustgas vi da las antennas. Intginas spezias da
salamanders e da luschards audan cun il pèz ed il lom. Ureglias externas èn
avant maun tar la gronda part dals mammals e dals utschels; l’excepziun furman
intginas spezias da delfins. Peschs, amfibis e reptils na possedan naginas
ureglias externas. Tar reptils ed amfibis sa chatta il schumber uschia
directamain a la part exteriura dal chau.

Tut ils insects che produceschan suns per communitgar in cun l’auter disponan
d’organs d’udida, ils quals pon però esser construids a moda fitg differenta. A
quels appartegnan tranter auter ils salips ad antennas lungas, ils salips ad
antennas curtas e las cicadas. Blers salips èn schizunt abels da recepir
l’ultrasun ch’ils utschels-mezmieur emettan per localisar lur preda.

En la classa dals insects è derasà il mecanissem dal pail che cumenza a vibrar
cura che quel vegn incità dad undas acusticas. Pervi dal fenomen da resonanza
vibreschan tscherts chavels pli fitg tar frequenzas da sun specificas; decisiva
è mintgamai la consistenza (direzza) e la lunghezza dals chavels. A basa da
quest fenomen èn per exempel sa sviluppads tar tschertas rasulaunas tips da
chavels cun ina frequenza da resonanza che reagescha sin il sumsumar da las
vespras; uschia vegnan las rasulaunas infurmadas a temp davart l’inimi che
s’avischina. E tscherts mustgins possedan sin las lantschettas fins chavels
ch’èn specifitgads sin la ramur dal sgol da las femellas da la medema spezia.
Uschia percorschan ils mastgels sch’in partenari sexual potenzial sa chatta en
la vischinanza.

Intgins insects possedan er in organ timpanal. Igl èn quai ‹pels da schumber›
che cuvran vi da las chommas chombras ch’èn emplenidas cun aria. Sumegliant al
process d’udir tar ils mammals vegn la pel dal schumber messa en vibraziun tras
undas acusticas. Recepturs che sa chattan a l’intern transfurman las vibraziuns
en signals electrics ed als transmettan al tscharvè.

Cuntrari als mammals na possedan peschs ni ina coclea ni in schumber. Las
vibraziuns da suns che vegnan transmessas sur l’aua vegnan transferidas al
skelet dal pesch e vinavant als otolits che sa chattan en in’ureglia interna.
Tras las vibraziuns vegnan quels mess en moviment e dattan uschia impuls a
chavels sensitivs. Tar intginas spezias da peschs vegnan las vibraziuns anc
rinforzadas tras la vaschia da nudar che serva sco corp da resonanza. Ultra da
quai è la gronda part dals peschs ed er intgins amfibis (p.ex. sitolas) abels da
percepir vibraziuns da l’aua cun agid da la lingia sensitiva laterala.

Tar vertebrats che vivan sin terra sco amfibis, reptils u utschels vegnan ils
suns transmess – cun paucas excepziuns – sur schumbers ed ossichels da l’ureglia
a l’ureglia interna. Quella è però pli curta che tar ils mammals e betg
enrullada en ina coclea.

Tar la gronda part dals mammals sa preschenta l’organ auditiv en furma
d’ureglias (ureglia externa, ureglia da mez ed ureglia interna). En pli sa
distingua l’udida dals mammals tras sia gronda resoluziun spectrala che deriva
dal fatg che la coclea cuntegna cellas sensitivas per bleras differentas
frequenzas dal sun. In’udida concepida en tala moda sa lascha gia cumprovar tar
ils vertebrats primars. Tant l’organ da l’udida sco er l’organ da l’equiliber èn
sa sviluppads da la lingia sensitiva laterala dals peschs. Quella è sa
transfurmada en il decurs da l’evoluziun, tranter auter cun sviluppar ils
ossichels da l’ureglia che furmavan oriundamain parts da la missella primara.
Uschia cumpara la staffa gia tar ils amfibis, entant che martè e mazza èn
exclusivamain avant maun tar ils mammals.

Tar l’ureglia da l’uman tanscha il spectrum da l’udida da 16 hertz fin
maximalmain 20 000 hertz (=20 kHz). Tranter auter èn per exempel ils elefants
abels da percepir frequenzas anc pli bassas, l’uschenumnà infrasun, entant
ch’ina retscha d’animals, sco per exempel mieurs, chauns, delfins u
utschels-mezmieur audan frequenzas bundant pli autas, l’uschenumnà ultrasun.

Bleras creatiras, tranter ellas l’uman, èn bain ablas da localisar danunder
ch’arrivan las funtaunas dals suns; l’orientaziun en il spazi succeda però
surtut cun agid dal senn d’equiliber e da la vesida. Delfins ed
utschels-mezmieur han sviluppà l’udida en il decurs da l’evoluziun ad in sistem
d’orientaziun da spezialmain auta qualitad. Omadus animals emettan signals
d’auta frequenza (situads en la zona da l’ultrasun, fin a 200 kHz) e
s’orienteschan tenor l’eco. Questa metoda d’orientaziun activa numn’ins
localisaziun. Tar ils utschels-mezmieur ha l’udida remplazzà per gronda part la
vesida, la quala n’è betg da grond niz en la stgirezza.



https://rm.wikipedia.org/wiki/Malta

La Republica da Malta (maltais Repubblika ta’ Malta) è in stadi insular da
l’Europa dal Sid situà en la Mar Mediterrana. L’archipel maltais sa reparta sin
las trais inslas abitadas Malta (inclus Manoel Island, ca. 246 km²), Gozo
(maltais Għawdex, ca. 67 km²) e Comino (Kemmuna, ca. 3 km²) sco er sin las
inslettas nunabitadas Cominotto (Kemmunett), Filfla, St. Paul’s Islands e Fungus
Rock.

L’insla principala Malta è partida en duas regiuns che cumpiglian en tut
tschintg districts; Gozo e Comino furma la terza regiun ed il sisavel district.
Il num Malta va enavos sin il term punic malet che designescha in lieu da
refugi. Ils Grecs numnavan l’insla Melite (Μελίτη), tar ils Romans aveva ella
num Melita.

Cun ina surfatscha da 316 km² appartegna Malta als stadis pitschens. El è stgars
duas giadas uschè grond sco il Principadi da Liechtenstein. L’archipel giascha
81 kilometers al sid da la costa da la Sicilia, 350 kilometers al nord da la
citad da port libanaisa Al Khums, 150 kilometers al nordost da Lampedusa e
radund 285 kilometers al sidost da la peninsla tunesiana Cap Bon. Sper la Cipra
furma Malta il sulet pajais da l’Uniun europeica che sa chatta dal tuttafatg al
sid dal 37avel grad da ladezza.

L’insla principala Malta (maltais Malta) ha ina grondezza da 246 km², è
orientada vers sidost e cuntanscha ina lunghezza da 20 ed ina ladezza maximala
da 13 kilometers. Tranter sia finiziun al nordvest e la segunda insla principala
Gozo (Għawdex) s’extenda il Chanal da Gozo ch’ha ina ladezza da 4,4 kilometers
ed en il qual sa chatta l’insla Comino (Kemmuna) cun 2,7 km² sco er il spelm
nunabità Cominotto (Kemmunett). Gozo è orientà quasi en direcziun ost-vest,
mesira ina lunghezza da 14,3 kilometers, ina ladezza da fin a 7,25 kilometers e
cumpiglia ina surfatscha da 67 km². Las ulteriuras inslas dal stadi – ch’èn
tuttas nunabitadas – furman l’insla Filfla (Filfola) che giascha 4,4 kilometers
al sid da Malta e las Saint Paul’s Islands (Il-Gżejjer ta’ San Pawl) a la fin
nordvest dal St. Paul’s Bay; quellas èn situadas 83 meters davent da la costa ed
èn effectivamain colliadas ina cun l’autra, cumbain che la part che las collià
po sa chattar sut il spievel da la mar en cas che la mar è malruassaivla. En il
vest da Gozo, sper la Laguna Naira en vischinanza dal Dwejra Point, s’auza or da
la mar il Fungus Rock (Il-Ġebla tal-Ġeneral), in grip da crap da chaltschina
ch’ha in’autezza da 20 meters. Manoel Island (Il-Gżira Manwel) en il Marsamxett
Harbour tranter Valletta e Sliema na vegn per ordinari betg pli resguardà sco
in’insla per sai, damai ch’ella è colliada cun in rempar ed ina via cun la terra
franca.

La disponibilitad d’aua da baiver è in grond problem a Malta. Mintg’onn vegnan
duvrads radund 21 000 000 meters cubic aua da baiver; il pajais sez dispona però
be da fitg pitschnas resursas d’aua dultscha. Durant las stads chaudas arriva la
gronda part dals turists, uschia ch’il temp cun la pli pauc’aua è gist quel dal
pli grond consum; l’enviern percunter cula l’aua da plievgia per gronda part en
la mar, enstagl da pudair trair a niz ella per sauar ils prads. Guardà sur
l’entir onn van 5 fin 10 % da l’aua a perder en la mar, 75 fin 80 % svapureschan
e be 15 fin 20 % empleneschan ils reservuars d’aua sutterrans u las funtaunas.
La quantitad d’aua da baiver che stat a disposiziun per persuna è la segund
bassa da l’entira regiun (suenter la Libia); e tenor indicaziuns da las Naziuns
unidas è Malta schizunt il pajais cun la pli pauc’aua en tut il mund. L’aua
dultscha che po vegnir gudagnada per persuna tschessa vinavant ed è sa reducida
per la mesadad tranter il 1996 ed il 2006.

Per dumondas da la protecziun da la natira sa mussa la publicitad maltaisa
sensibilisada pir dapi la fin dal 20avel tschientaner. Surtut tras l’adesiun a
l’Uniun europeica il 2004 èn vegnidas instradadas mesiras che duain manar a
territoris da protecziun. Malgrà quests emprims pass empermettents valan
intginas spezias da plantas maltaisas sco periclitadas fermamain. Er la planta
naziunala da Malta, la planta da sandarac, è en privel da svanir. La planta
parasita Cynomorium coccineum, ch’ha gì per in tschert temp ina gronda muntada
sco planta medicinala, sumeglia in bulieu e vegn perquai er numnada bulieu da
Malta. Ella cumpara be sin il Fungus Rock en in ambient protegì, damai ch’il
Fungus Rock dastga be vegnir visità per motivs da perscrutaziun scientifica.

La primavaira e l’atun furma Malta ina da las paucas staziuns dals utschels
migrants sin lur viadi da l’Europa en l’Africa ed enavos. Quai è er il motiv,
daco che la chatscha sin utschels è vegnida pratitgada da vegl ennà e furma anc
oz in sport popular. Cun radund 18 000 licenzas da chatscha uffizialas posseda
Malta la pli auta spessezza da chatschaders da tut l’Europa. Fin l’adesiun a
l’Uniun europeica il 2004 lubivan las determinaziuns maltaisas la chatscha
schizunt sin spezias protegidas sco diversas becassinas e rivarels u er utschels
da preda. Malgrà l’applicaziun dal nov dretg han lieu anc oz blers
surpassaments; plinavant emprova er la regenza da far valair reglamentaziuns
excepziunalas. Cunter quest mazzament d’utschels ha la Cumissiun europeica gia
purtà plant avant il Tribunal europeic.

Dapi che Malta è commember da l’Uniun europeica èn vegnids intensivads ils
sforzs a favur da la protecziun da l’ambient. La bilantscha generala actuala
mussa però sper intgins progress er champs nua ch’i dat anc bler da far. Las
valurs d’ozon èn per exempel suenter quellas da la Grezia las segund autas en
tut l’Europa.

Malta n’ha nagin implant per arder rument; tut ils ruments vegnan deponids. Cun
ina rata annuala da 648 kg rument per persuna cuntanscha Malta suenter la Cipra
ina valur che giascha lunsch sur quellas dals ulteriurs stadis europeics. Pervi
da la pitschna surfatscha da l’insla e l’auta spessezza da la populaziun è
questa situaziun spezialmain problematica.

L’aspectativa da vita tar la naschientscha munta tar umens a 77,8 onns, tar
dunnas a 82,7. Questas valurs giaschan levamain sur la media europeica.

Il dumber da matrimonis per milli abitants muntava il 2009 a 5,69. Divorzis
n’eran pli baud betg pussaivels tenor la lescha. Pir il 2011 han ils Maltais
approvà en ina votaziun dal pievel in dretg da divorzi ch’è entrà en vigur anc
il medem onn.

Malgrà il catolicissem exprimì da la populaziun maltaisa è la cumpart dals
uffants ch’èn naschids ordaifer ina relaziun matrimoniala creschida da 2,68 % il
1996 a 27,37 % il 2009.

Radund 98 % da la populaziun maltaisa appartegna a la baselgia catolic-romana.
Daspera datti be paucs protestants, ortodox, gidieus e muslims. En la part
istorica da Valletta ha existì in pitschen quartier gidieu. La cuminanza islama
consista per gronda part da Libics che vivan a Malta.

L’istorgia dal cristianissem a Malta cumenza cun il naufragi da l’apostel Paulus
l’onn 60 s.C. sin la pitschna insla grippusa Selmunetta (Istorgia dals apostels
28,1–11). Dapi lura è sa fortifitgà il liom cun il cristianissem e las inslas èn
er daventadas la destinaziun da numerus pelegrins (per part er sco fermada en
viadi vers la Palestina).

Sin las inslas sa laschan fastizar relicts da la colonisaziun umana che cuvran
in spazi da temp da var 6000 onns. Quels tanschan da tempels da la cultura da
megalits sur fossas romanas e catacumbas fin a las imposantas fortezzas da
l’urden dals maltais. Malta è stà en il decurs da si’istorgia sut l’influenza
alternanta da las pli diversas culturas grondas. Per temps han ils Fenizians,
Grecs e Romans dominà l’insla, suenter la crudada da Roma èn suandads ils
pievels germans dals Vandals ed Ostrogots. En il 9avel tschientaner, cura che
Malta appartegneva a l’Imperi bizantin, è la gruppa d’inslas vegnida conquistada
dals Arabs. En il 11avel tschientaner èn las inslas idas a Sicilia ed il 1282 ad
Aragon. L’onn 1530 ha il retg spagnol surdà las inslas sco feud a l’urden
maltais. L’Urden dals chavaliers da son Gion a Jerusalem, Rhodos e Malta (che
vegnivan er numnads pli baud ospitaliers) ha augmentà las fortificaziuns al port
ed ha defendì l’insla cun success cunter attatgas dals Osmans (‹Grond assedi›
dal 1565). En consequenza da quai è vegnida fundada il 1566 la citad
fortifitgada da Valletta (ch’è vegnida numnada suenter il grond maister Jean
Parisot de la Valette).

L’onn 1798 ha l’urden maltais fatg plazza a las truppas franzosas sut Napoleun;
dapi lura fa l’urden però vinavant valair ina qualitad da dretg internaziunal
quasi-statala, però senza pretensiuns da territori envers la Republica odierna.
Sin dumonda da revoltants han ils Brits bloccà ils ports da l’insla da Malta
ch’era vegnida sblundregiada sut Napoleun. Cura ch’ils Franzos èn sa retratgs il
1800, è vegnì staziunà in regiment britannic e cun la Pasch da Paris dal 1814 è
Malta daventà ina colonia da la Gronda Britannia.

In’impurtanta rolla ha Malta er giugà durant la Segunda Guerra mundiala, cura
ch’han gì lieu cumbats vehements per il port da muntada strategica. Da quel
anora ha il refurniment dal corp d’Africa tudestg pudì vegnir disturbà
sensiblamain; Malta era sa fatg in num sco ‹portaviuns nunsfundrabel›. Per ses
cumbat stinà cunter las truppas dal Reich tudestg ha l’entira populaziun da
l’insla retschet il 1942 dal retg britannic la Crusch da George; quella
figurescha anc oz sin la bandiera statala da la Republica da Malta. A partir dal
1947 è vegnida surdada al pajais l’administraziun autonoma en furma d’ina
democrazia parlamentara. Il 1964 ha la Gronda Britannia concedì a Malta
l’independenza sco commember dal Commonwealth. Ils 13 da december 1974 è la
gruppa d’inslas sa declerada sco Republica ed ha uschia desistì da la Queen sco
scheffa da stadi. Il prim da matg 2004 è Malta daventà commember da l’Uniun
europeica ed a partir dal prim da schaner 2008 ha l’euro substituì la lira
maltaisa sco valuta uffiziala.

La participaziun a las elecziuns è a Malta tradiziunalmain fitg auta. Tar
elecziuns dal parlament sa participeschan en media 90 % da las persunas cun
dretg d’eleger ed er tar las elecziuns en il Parlament d’Europa èn sa
participads il 2009 quasi 79 %.

La Republica da Malta è vegnida recepida en l’Uniun europeica il prim da matg
2004 ensemen cun otg ulteriurs stadis da l’Europa Centrala e da l’Ost sco er cun
la Cipra. Ils 8 da mars 2003 avevan ils Maltais realisà in referendum. Ils
naziunalconservativs eran s’exprimids a favur da l’adesiun, ils socialists ed
ils sindicats encunter. A chaschun da la votaziun, a la quala èn sa participads
91 % da las persunas cun dretg da votar, han 53,65 % ditg gea a l’adesiun; quai
è stà levet dapli che prognostitgà. Malta ha substituì il Luxemburg sco pli
pitschen commember da l’UE. Dapi ils 21 da december 2007 fa Malta er part dal
territori da Schengen, uschia che las controllas da cunfin correspundentas a la
plazza aviatica da Malta èn crudadas davent.

A Malta vivan radund 10 000 fugitivs en bartga che derivan da la Somalia,
Etiopia, Eritrea e dad auters pajais da l’Africa. La gronda part da quests
fugitivs n’ha betg il dretg d’asil, mabain vegn retschavida temporarmain per
motivs umanitars (guerra burgaisa e.a.). Pervi da l’auta spessezza da la
populaziun e la pitschnezza da la surfatscha abitabla s’expriman ils gremis
politics maltais cunter recepir ulteriurs fugitivs en bartga africans. La marina
maltaisa refusa per ordinari a bastiments cun fugitivs ch’èn en privel da mar da
sbartgar; en pli vegnan ils champs d’internament manads dal militar a moda
rigida. Perquai è il pajais adina puspè confruntà cun critica da vart
d’organisaziuns per la defensiun dals dretgs umans e dal Parlament europeic. La
proposta da Malta da reparter ils fugitivs en bartga a moda eguala sin tut ils
commembers da l’Uniun europeica vegn però refusada dals ministers da l’intern da
l’UE.

Sper l’Uniun europeica è Malta tranter auter er commember da las suandantas
organisaziuns internaziunalas: Naziuns unidas ed organisaziuns affiliadas (dapi
il 1964), Cussegl da l’Europa (1965), Organisaziun per la segirezza e la
collavuraziun en l’Europa (1972). Ultra da quai è Malta commember dal
Commonwealth of Nations (dapi il 1964), la federaziun da las anteriuras colonias
britannicas. Tras quai han ils Maltais tscherts privilegis areguard l’entrada e
la dimora en ina part da quests pajais.

Enfin il 1946 n’ha existì a Malta nagin’obligaziun d’ir a scola. Quella è
vegnida introducida pir suenter la Segunda Guerra mundiala per la scola primara
resp. il 1971 per il stgalim secundar fin al 16avel onn da la vita. Las scolas
statalas èn gratuitas, igl existan però a medem temp diversas instituziuns da
furmaziun ecclesiasticas e scolas privatas. La gronda part da la magistraglia a
las scolas catolicas retira las pajas medemamain dal stadi. La rata
d’alfabetisaziun tar ils creschids munta a 92,8 %, quai che correspunda al nivel
da la Columbia e che giascha be levamain sur il nivel da la Tailanda. En il
fratemp ha il pajais però augmentà marcantamain sias stentas en il sectur da
furmaziun; cun 6,76 % dal product naziunal brut (situaziun dal 2005) impunda la
Cipra surproporziunalmain bler en la furmaziun.

Il sistem da scola maltais s’orientescha a quel da la Gronda Britannia. El
cumenza cun ina scola fundamentala che dura sis onns. En la vegliadetgna dad
indesch onns absolvan ils uffants in examen per entrar en la scola secundara e
pon silsuenter eleger libramain tranter la scola statala ed ina da las
differentas scolas privatas. A las scolas statalas suonda en la vegliadetgna da
sedesch onns l’examen da finiziun da la scola obligatorica (per ordinari en ils
roms englais, maltais e matematica). Tgi che sa decida da cuntinuar cun la
furmaziun scolastica frequenta silsuenter in college, dal qual l’examen final
pussibilitescha l’access ad ina scol’auta. La pli auta instituziun da furmaziun
dal pajais è l’University of Malta a Msida. Il 2008 aveva be 27,5 % da la
populaziun tranter 25 e 64 onns terminà almain la scola secundara; igl è quai la
pli bassa valur en tut l’Uniun europeica.

Malta posseda ina rait da medias fitg spessa che s’orientescha a l’anteriura
pussanza coloniala Gronda Britannia. La pli gronda gasetta dal di, ‹The Times of
Malta›, cumpara dapi il 1935 e posseda er in’ediziun da la dumengia (‹Sunday
Times›). La segund gronda gasetta dal di è ‹The Malta Independent›. Ulteriuras
gasettas furman ‹Malta Today› (duas giadas l’emna), ‹The People› (gasetta da
boulevard) e ‹The Malta Star› (la suletta gasetta che cumpara be en l’internet).
A la bilinguitad maltaisa correspunda il fatg che radund la mesadad da las
gasettas cumparan en englais e l’autra mesadad en maltais. Entaifer las medias
stampadas da lingua maltaisa cuntanscha ‹It-Torċa›, che cumpara mintgamai la
dumengia, il pli aut dumber da l’ediziun.

L’onn 2008 faschevan 45 % da la populaziun maltaisa diever da l’internet. La
quota da colliaziuns a spectrum lartg giascheva il medem onn tar 20 %.

Ina gronda rolla giogan il turissem (40 % dal product naziunal brut) e
servetschs finanzials (11 %). La gronda part dals giasts da vacanzas derivan da
la Gronda Britannia, Germania, Italia e Russia. Dal 1965 fin oz è il dumber da
turists s’engrondì per diesch giadas. Oz visitan mintg’onn radund in milliun
persunas las inslas, quai surtut las rivas, las citads istoricas e las cuntradas
grippusas; vitiers vegnan anc radund in mez milliun turists da cruscheras.
Radund 70 000 persunas ad onn vegnan a Malta per frequentar in curs d’englais.
Questa sparta turistica vegn survegliada e promovida dal stadi e generescha
1,8 % dal product naziunal brut.

Il pajais posseda giaschaments da crap da chaltschina ch’èn da muntada per la
branscha da construcziun indigena. En las auas territorialas da Malta sa chattan
era champs da petroli e da gas natiral.

Il product naziunal brut munta a 4,24 milliardas euros (situaziun dal 2004). Il
standard da capacitad da cumpra da Malta munta a 81 (EU-27:100).

La bilantscha dal stadi ha cumpiglià il 2009 expensas en l’autezza equivalenta a
3,7 milliardas dollars ed entradas da 4,1 milliardas dollars. Da quai resulta in
avanzament dal preventiv en l’autezza da 7,7 % da product naziunal brut.

Il 2006 èn vegnids impundids 8,4 % dal product naziun brut per la sanadad, 5,1 %
per la furmaziun e 0,7 % per il militar.

Malta è ina da las pli popularas culissas per producziuns da film en tut il mund
e vegn er numnà il ‹mini-Hollywood mediterran›. Exempels per enconuschentas
producziuns da film èn ‹U-571›, ‹Monte Cristo›, ‹Troja›, ‹Alexander›, ‹Midnight
Express›, ‹Gladiator›, ‹The Da Vinci Code›, ‹München› sco er diversas episodas
dad Asterix & Obelix e da Wickie. Il film davart Popeye da Robert Altmann (1980)
è bain stà da sias uras in flop finanzial; la culissa dal vitg da pestgaders è
però sa mantegnida fin oz sco attracziun turistica. La lingia da la costa
selvadia e l’architectura tradiziunala sin l’insla han gia imità en il film ils
pli divers lieus dal mund – da la Roma antica sur il Marseille dal 19avel
tschientaner fin al Beirut dals onns 1960.



https://rm.wikipedia.org/wiki/Pajais_Bass

Ils Pajais Bass (neerlandais Nederland, frislandais Nederlân) furman ina
monarchia parlamentara ed ina da las quatter parts autonomas dal Reginavel dals
Pajais Bass. Il pajais ch’è situà en l’Europa dal Vest vegn cunfinà en il nord e
vest tras la Mar dal Nord, en il sid tras il Reginavel da la Belgia ed en l’ost
tras la Republica Federala Tudestga.

Ensemen cun la Belgia ed il Luxemburg furman ils Pajais Bass ils Stadis dal
Benelux. La chapitala dals Pajais Bass è Amsterdam; la sedia da la regenza sa
chatta a Den Haag. Ils Pajais Bass èn in stadi fundatur da l’Uniun europeica e
da la Communitad economica europeica.

Tar il territori dals Pajais Bass tutgan sper las dudesch provinzas dal
territori europeic er las inslas caribicas Bonaire, Sint Eustatius e Saba che
vegnan numnadas ensemen ‹las vischnancas particularas›. Questa construcziun
exista dapi la dissoluziun da l’uniun naziunala da las Antillas Ollandaisas
l’onn 2010.

Ulteriurs territoris caribics che na furman betg ina part integrala dals Pajais
Bass, mabain che fan part dal Reginavel dals Pajais Bass sco parts dal pajais
autonomas èn Aruba, Curaçao e Sint Maarten.

Nederland (singular) è il num uffizial dal pajais ed er la furma derasada en la
lingua da mintgadi. En autras linguas è però usità il plural (‹Pajais Bass›,
‹Niederlande› etc.) ed en la lingua da mintgadi vegn il stadi savens er numnà
‹Ollanda›, ‹Holland› etc. Il num ‹Ollanda› sa referescha atgnamain be a la part
situada en il nordvest dal pajais, vul dir a l’anteriura provinza Ollanda che
furmava la pli impurtanta provinza entaifer la Republica dals Pajais Bass
reunids. Dapi la mesadad dal 19avel tschientaner è questa provinza sutdividida
en las duas provinzas Ollanda dal Nord (cun la chapitala Haarlem) ed Ollanda dal
Sid (chapitala Den Haag). En la lingua neerlandaisa vegn l’expressiun ‹Ollanda›
surtut duvrada per designar questas duas provinzas. Uschiglio è ‹Ollanda›
plitost in’autodeterminaziun ironica. Ma er en il ballape vegn duvrà il term
‹Ollanda›, per exempel en il sbratg da battaglia Hup Holland Hup.

Ordaifer ils Pajais Bass vegnan ils ‹Neerlandais› per ordinari numnads Ollandais
ed er l’industria da turissem e l’ulteriura industria commerzialiseschan il
pajais tras a tras sco ‹Ollanda› (quai vala per l’englais, il tudestg etc.).
Abitants dals Pajais Bass che na derivan betg da la regiun Ollanda han per
ordinari ina tscherta antipatia envers l’adiever dals terms ‹Ollanda› per ils
Pajais Bass ed ‹Ollandais› per ils abitants dal pajais.

Il num ‹Pajais Bass› (en il plural) resulta da l’istorgia. La fin dal temp
medieval furmavan ils Pajais Bass ina part dal domini da la chasa da Burgogna.
En il 15avel tschientaner, sut Carl il Temerari, sa dividevan las terras en ina
part superiura u auta (il ducadi sco er il franc contadi Burgogna ed ils pajais
laterals) ed en ina part inferiura u bassa (Flandra, Artois cun ina part da la
Picardie, Brabant, Ollanda, Luxemburg e.a.). Il 1482 è la ierta burgognaisa
passada en possess da la chasa da Habsburg. Ils territoris habsburgais
cumpigliavan da quel temp gia l’Austria Bassa, l’Austria Interna e l’Austria
Superiura (situads enturn ils lieus principals da Vienna, Graz e Puntina), ils
territoris situads a la costa da l’Adria (numnads ‹Küstenlande›) ed ils
territoris al Rain Superiur (numnads ‹Vorlande›). Ins ha pia cuntinuà cun questa
tradiziun da nominar ils territoris betg austriacs cun il term ‹-lande›, numnond
ils Pajais Bass ‹Niederlande›, ‹Burgundische Niederlande› resp. ‹Habsburgische
Niederlande› (l’emprim ‹Spanische Niederlande›, dapi il 1714 ‹Österreichische
Niederlande›). (La part sura da la Burgogna – il ducadi da Dijon ch’era gia
adina situà ordaifer ils cunfins da l’Imperi, pia la regiun odierna Bourgogne –
è passada il 1493 a la Frantscha; medemamain il 1678 il franc contadi enturn
Besançon, la Franche-Comté odierna.) En la lingua neerlandaisa numnan ins las
regiuns istoricas er de Lage Landen, pia ils pajais situads a bass u profund,
damai ch’i na dat en ils Pajais Bass naginas muntognas e be paucas elevaziuns.

Ils 26 da fanadur 1581 èn las provinzas da la part settentriunala dals Pajais
Bass ch’appartegnevan a l’Uniun dad Utrecht (Ollanda, Zeeland, Utrecht,
Gelderland, Overijssel, Groningen e Frislanda) sa decleradas independentas da
lur signur territorial Felipe II da la Spagna. En ils contracts da la Pasch da
Vestfalia dal 1648 è l’independenza vegnida proclamada tras il Sontg Imperi
roman; il territori correspundeva pli u main als Pajais Bass da pli tard. La
part meridiunala dal territori, inclusiv la Flandra, è percunter restada tar
l’Imperi; pli tard è sa furmà da quest territori il stadi da la Belgia. Ins
discurriva sinaquai dals Pajais Bass dal nord e dal sid.

Il Congress da Vienna ha anc unì ina giada per curt temp il nord ed il sid sco
stadi independent (Koninkrijk der Nederlanden). Ma gia il 1830 è la part
meridiunala sa declerada independenta sut il num Belgia. (Belgica è il num d’ina
veglia provinza romana; dapi la renaschientscha vegniva l’expressiun er duvrada
sco num latin per ils Pajais Bass incl. las provinzas settentriunalas).

En il neerlandais mesaun designavan ils adjectivs duutsc u dietsc (analog a
l’expressiun tudestga deutsch) ils dialects da la Germania dal Vest che vegnivan
discurrids dal pievel. Il term vegniva duvrà per cunfinar quels dal latin che
furmava la lingua da l’administraziun, da la scienza e da la baselgia. Or da
quest term è sa furmada la denominaziun englaisa Dutch.

‹Batavia› è in num latin tempriv per ils Pajais Bass odierns; quel sa referescha
a la stirpa germana dals Batavs ch’aveva colonisà il delta dal Rain. Durant il
temp colonial han ils Ollandais medemamain numnà Jakarta, la chapitala da
l’Indonesia odierna, Batavia.

Radund la mesadad dal pajais è situà main ch’in meter sur ed in quart dal pajais
schizunt sut il spievel da la mar. Ils territoris planivs vegnan per ordinari
protegids tras rempars cunter la mar burascusa; la lunghezza totala da quels
munta a radund 3000 km. Il punct il pli aut dals Pajais Bass è cun 877 m il
Mount Scenery sin l’insla caribica Saba. Il punct il pli aut da la terra franca,
il Vaalserberg, mesira 322,5 meters; el è situà en il sidost en la provinza
Limburg, al cunfin cun la Germania e la Belgia.

Ils pli gronds flums dals Pajais Bass furman il Rain, la Maas e la Schelde.
Quels dividan il pajais en ina part meridiunala ed en ina settentriunala e sa
scuntran puspè en il delta da Rain e Maas che furma la cuntrada centrala e pli
vasta dal pajais. Il Rain sa divida l’emprima giada en vischinanza dal cunfin
vers la regiun tudestga Rain dal Nord-Vestfalia. En il delta vegn il num ‹Rain›
attribuì surprendentamain a bratschs dal flum main impurtants. Il flum principal
sa numna l’emprim Waal, pli tard Merwede, alura Noord e la finala Nieuwe Maas.

Il vent sufla surtut nà dal sidvest. Da quai resulta in clima maritim moderà cun
stads frestgas ed envierns miaivels. Surtut en il vest dal pajais, a la costa da
la Mar dal Nord, è il clima influenzà pli ferm da l’Atlantic. Vers ost sa
sminuescha l’influenza dal clima atlantic, da quai resultan envierns pli fraids
e stads levamain pli chaudas.

Cun radund 400 abitants per kilometer quadrat surfatscha da terren tutgan ils
Pajais Bass tar ils stadis da surfatscha abitads il pli spess (per cumparegliar:
la media en tut il mund è 48; en Svizra giascha il dumber tar 201 ed en Germania
tar 231). Dals stgars 17 milliuns abitants viva radund la mesadad en la Randstad
che furma la part occidentala dal pajais populada il pli spess.

En las parts dal Reginavel situads en la Caribica è medemamain il neerlandais
lingua uffiziala, sper il papiamento u l’englais. In rom dal neerlandais, ch’è
sa sviluppà en il fratemp ad in’atgna lingua da standard, furma l’afrikaans en
l’Africa dal Sid.

Statisticamain furman ils Ollandais il pievel cun ils pli gronds umans en tut il
mund. En media cuntanschan ils umens ina grondezza corporala da 1,83 m e las
dunnas da 1,72 m. L’aspectativa da vita munta en media a 77 onns tar ils umens
resp. a 82 onns tar las dunnas (situaziun dal 2005).

En ils Pajais Bass èn immigrads umans da tut il mund. Sper blers immigrads dals
pajais vischins (t.a. Germania, Belgia ed Engalterra) vivan oz qua blers umans
d’auters continents, sco t.a. dal Maroc e da la Tirchia, da las anteriuras
colonias Indonesia e Surinam sco er da la Caribica.

En ils Pajais Bass vivan er tranter 6000 e 10 000 Sinti u Roma e radund 30 000
woonwagenbewoners. Quels vegnan numnads a moda depreziativa kampers, entant
ch’els sezs sa considereschan sco reizigers. Oz vivan els a moda stabla sin
spezialas plazzas per rulottas. Blers dad els vivan da lavurs ambulantas. Per
gronda part derivan ils woonwagenbewoners da purs ollandais depauperisads, da
lavurers agriculs e chavaturba dal 18avel e 19avel tschientaner. Dapi la fin da
la Segunda Guerra mundiala è lur dumber creschì considerablamain, e quai en
connex cun la migraziun da lavur ed ils custs per abitar creschents. Tranter els
fan els diever da la lingua bargeons che deriva dal neerlandais e che furma ina
lingua speziala cumparegliabla en il tudestg cun il rotwelsch u jenic.

La populaziun dals Pajais Bass vala en il fratemp en l’Europa sco ina da las pli
pauc religiusas resp. liadas a las baselgias. Bundant la mesadad n’appartegna a
nagina cuminanza religiusa e be 18 % inditgeschan da crair en in Dieu. Radund
23,3 % èn catolics e 15 % protestants; ultra da quai datti en il pajais radund
5,7 % muslims, 1,3 % hindus ed 1 % budists (situaziun dal 2005).

Tradiziunalmain appartegneva la gronda gruppa da la populaziun al
protestantissem. Tar ils protestants dals Pajais Bass sa tracti surtut da
Calvinists, tenor il refurmatur Jean Calvin ch’ha operà en il 17avel
tschientaner a Genevra. Durant la refurmaziun han ils Pajais Bass er furmà in
dals centers dal moviment dals baptists. Instituziunalmain è il calvinissem unì
oz ensemen cun ils luterans en la baselgia protestanta dals Pajais Bass.

Il nord ed il vest dal pajais eran tradiziunalmain regiuns protestantas, entant
ch’ils catolics furmavan – e furman per part anc oz – la maioritad en il sid e
l’ost (per exempel 68 % a Limburg).

Suenter ch’il Reginavel dals Francs è vegnì dividì l’onn 843, han ils «pajais
bass» fatg part dal Reginavel ostrofrancon (Regnum Teutonicum) e silsuenter dal
Sontg Imperi roman. Sut l’imperatur Karl V, ch’era a medem temp retg da la
Spagna (sco Carlos I), era il territori dividì en deschset provinzas e
cumpigliava er la Belgia odierna (cun excepziun dal prinzi-uvestgieu da Lüttich)
sco er parts da la Frantscha dal Nord e da la Germania dal Vest.

Sut il successur da Carlos I, Felipe II, ha gì lieu a partir dal 1566 ina
retscha da revoltas. Quellas avevan motivs religius, politics ed economics.
Felipe II ha tramess il duca d’Alba en ils Pajais Bass cun l’intent da supprimer
las sullevaziuns. Ma questa politica da violenza ha be effectuà il cuntrari:
l’onn 1572 èn quasi tut las citads da la provinza Ollanda sa messas sin la vart
da Guglielm d’Orange-Nassau (Willem van Oranje) che dirigiva la resistenza
cunter Alba. En il decurs dals proxims onns èn er las ulteriuras provinzas dals
Pajais Bass s’unidas cun ils sullevaturs.

L’ideal da Willem van Oranje areguard ina coexistenza paschaivla tranter las
confessiuns è però spertamain ida en stgaglias en vista a las realitads ordvart
cumplexas. Il foss tranter ils catolics ch’eran fidaivels a la Spagna ed ils
calvinists radicals era memia profund ed ha gì per consequenza che las provinzas
calvinisticas Holland, Zeeland ed Utrecht èn s’unidas il 1579 ad in’allianza da
defensiun, l’Uniun dad Utrecht. Quest contract dueva furmar il document da
fundaziun d’in nov stadi, da la Republica dals Pajais Bass unids. L’onn 1581 han
ils stadis generals – la radunanza dals stans generala – fatg l’ultim pass cun
declerar l’independenza da la curuna spagnola. Questa acta da renunzia furma
l’emprima giada en l’istorgia ch’in retg ch’era vegnì ‹intronisà da Dieu› è
vegnì declerà sco destituì. Pir suenter ina guerra dad otganta onns è
l’independenza dals Pajais Bass vegnida renconuschida ils 15 da matg 1648 en rom
da la Pasch da Vestfalia. Questa data vala sco di da naschientscha dals Pajais
Bass odierns, ils quals èn extrads da l’Imperi ensemen cun la Confederaziun
svizra. La part meridiunala dals Pajais Bass – la Belgia odierna – è percunter
restada tar la Spagna, uschia ch’ils Pajais Bass èn stads dividids da qua
davent.

Silsuenter èn ils Pajais Bass, sco Republica da las set provinzas unidas, sa
sviluppads ad ina da las pli grondas pussanzas economicas e maritimas dal 17avel
tschientaner. Da quel temp èn vegnids installads en tut il mund posts da
commerzi. Quai n’è però betg vegnì inizià dal stadi sez, mabain da las duas
emprimas societads acziunaras da l’istorgia, la Cumpagnia ollandaisa da l’India
da l’Ost e la Cumpagnia ollandaisa da l’India dal Vest.

Enconuschenta è er, en l’America dal Nord, la fundaziun da Nieuw Amsterdam che
dueva pli tard vegnir renumnà en New York. En l’Asia han ils Ollandais stgaffì
lur imperi colonial da l’India Ollandaisa (Nederlands-Indië), l’Indonesia
odierna ch’è daventada independenta il december 1949. Er en il nordost da
l’America dal Sid han ils Pajais Bass gudagnà colonias. Surinam è daventà il
1975 in stadi independent. Tar il territori statal dals Pajais Bass èn
silsuenter be anc restadas intginas inslas en la Caribica.

L’onn 1795 è vegnida installada cun sustegn franzos la Republica batavica. Il
1806 ha l’imperatur franzos Napoleun I fatg londeror il Reginavel da l’Ollanda.
Retg da quel è daventà Louis-Napoléon Bonaparte, in frar da l’imperatur.

L’onn 1813, a la fin da l’era napoloenica, han ils Pajais Bass reacquistà lur
independenza. Willem I or da la chasa d’Oranje-Nassau è vegnì declerà prinzi
suveran dals Pajais Bass; il 1815 è el daventà retg. Il Congress da Vienna dal
1815 ha agiuntà al Reginavel la part meridiunala dals Pajais Bass, la Belgia dad
oz. La finamira era da cunfinar en avegnir la Frantscha en il nord cun in ferm
stadi. La constituziun dals Pajais Bass ch’è vegnida relaschada da quel temp è
restada en vigur fin oz, schebain cun numerusas midadas. La pli impurtanta da
quellas, dal 1848, ha introducì la responsabladad dals ministers, quai ch’ha
fullà via al sistem parlamentar.

Ultra da quai ha il Congress da Vienna transfurmà il ducadi da Luxemburg en in
gronducadi ed ha attribuì quel a Willem I persunalmain, per cumpensar sias
sperditas territorialas en Germania (Nassau-Dillenburg, Siegen, Hadamar e Diez).
La part meridiunala dals Pajais Bass ha cuntanschì si’independenza suenter la
revoluziun belgica; la renconuschientscha tras Willem I è però pir suandada il
1839.

Dapi il 1815 era il retg dals Pajais Bass er gronduca da Luxemburg, nua che la
Lex Salica na lubiva nagin schef da stadi feminin. Laschond enavos Willem III
tar sia mort il 1890 be ina figlia (regina Wilhelmina) – ses figls eran gia
morts – è il tron luxemburgais vegnì transferì sin in’autra lingia da successiun
ereditara entaifer la chasa da Nassau ed il cusrin da Willem, Adolf von Nassau,
ha surpiglià la regenza.

Durant l’Emprima Guerra mundiala èn ils Pajais Bass stads uffizialmain neutrals
ed han pudì sa tegnair or da las acziuns da guerra. Il pajais ha però tegni
mobilisà las truppas fin la fin da la guerra ed è ultra da quai stà confruntà
cun ina gronda unda da fugitivs nà da la Belgia ch’era vegnida occupada da la
Germania. Suenter la fin da l’Emprima Guerra mundiala han ils Pajais Bass
concedì exil a Willem II, l’imperatur tudestg d’enfin qua.

Er cura che la Segunda Guerra mundiala è prorutta, ha la regenza dals Pajais
Bass empruvà l’emprim da sa cumportar a moda neutrala. Hitler però ha cumandà a
sias truppas d’invader ils Pajais Bass, la Belgia ed il Luxemburg per pudair
occupar la Frantscha guntgind la Lingia da Maginot vers nord. Suenter in cumbat
da tschintg dis han las truppas tudestgas sfurzà ils Pajais Bass la saira dals
15 da matg 1940 da sa surdar. Il motiv decisiv per far quest pass è stà il
bumbardament da Rotterdam. La famiglia roiala era gia fugida pli baud en
l’Engalterra. A partir da quel mument fin l’avrigl 1945 è il pajais stà sut
occupaziun tudestga. La Nationaal-Socialistische Beweging (NSB) sut Anton
Adriaan Mussert ha collavurà cun las truppas d’occupaziun, senza però
cuntanscher in’influenza pli gronda ni entaifer la populaziun ni entaifer
l’apparat d’occupaziun. Percunter han ils Pajais Bass tschentà entaifer la
Waffen-SS in impurtant contingent da voluntaris da l’exteriur (var 60 000
umens). Suenter l’invasiun han gì lieu las persecuziuns da gidieus tras ils
occupants tudestgs. La chauma dal favrer 1941 cunter las deportaziuns è vegnida
rebattida sanguinusamain. Dals radund 160 000 gidieus dals Pajais Bass a
l’entschatta da la guerra e 20 000 fugitivs gidieus vivevan a la fin da la
guerra be pli radund 30 000. In dals simbols da la persecuziun dals gidieus
insumma è daventà il cas dad Anne Frank. Er blers Roma e Sinti sesents en ils
Pajais Bass èn daventads unfrendas da las deportaziuns en il champ da
concentraziun dad Auschwitz-Birkenau.

Ils 11 da schaner 1942 ha cumenzà l’invasiun giapunaisa en l’India ollandaisa.
Il prim da mars 1942 han ils Ollandais capitulà. En ils Pajais Bass sezs è la
part meridiunala vegnida liberada en la segunda mesadad da l’onn 1944 tras las
truppas dals Alliads ch’avanzavan vers la Germania; il nord percunter è restà
occupà fin la fin da la guerra. Immediat suenter la fin da la guerra han ils
naziunalists indonais proclamà ils 17 d’avust 1945 l’independenza. Pir suenter
intervenziuns militaras, numnadas «acziuns da polizia», è l’Indonesia vegnida
relaschada ils 27 da december 1949 formalmain en l’independenza. Fin il 1954 è
anc sa mantegnida in’uniun lucca tranter ils Pajais Bass e l’Indonesia. Als
Pajais Bass ha appartegnì fin il 1962 la part occidentala da l’insla Nova
Guinea.

Las experientschas dal temp d’occupaziun han manà ad ina reorientaziun entaifer
la politica da l’exteriur dals Pajais Bass. Damai che la politica da neutralitad
aveva fatg naufragi, è il stadi s’associà a la NATO ed ha fundà il 1952 ensemen
cun la Germania, la Frantscha, la Belgia, il Luxemburg e l’Italia la Communitad
europeica da charvun e d’atschal che dueva daventar l’organisaziun precursura da
l’Uniun europeica dad oz. L’emprim èn però vegnidas prendidas en mira da vart
dals Pajais Bass exclusivamain finamiras economicas. Per l’ina avevan ins tema
ch’in stadi plitost pitschen entaifer in’uniun talmain gronda na possia betg
cundecider suffizientamain en dumondas politicas; per l’autra considerav’ins ina
Uniun europeica dominada memia ferm da la Frantscha e da la Germania sco
smanatscha potenziala per las stretgas relaziuns da l’agen pajais cun ils Stadis
Unids. Tradiziunalmain èn ils Pajais Bass numnadamain orientads pli ferm vers
l’Atlantic che vers il continent. Ils Pajais Bass èn er sa participads sco stadi
fundatur a l’uniun economica dal Benelux. Quella è vegnida planisada gia il
1944, è vegnida fixada il 1958 ed è entrada en vigur il 1960.

Ils emprims decennis dal suenterguerra èn stads segnads – sco en blers auters
pajais da l’Europa dal Vest era – dal miracul economic. Gia il 1950 giaschevan
las entradas naziunalas sur il nivel dal temp avant la Segunda Guerra mundiala.
Ils Pajais Bass tutgavan da quel temp tar las diesch pli grondas pussanzas
economicas dal mund, quai tranter auter grazia a concerns internaziunals sco
Royal Dutch Shell, Unilever e Philips. Uschia èsi stà pussaivel, sut l’egida dal
primminister Willem Drees, da sviluppar in stadi social segnà da vastas
purschidas d’assistenza.

Areguard la situaziun sociopolitica han surtut ils onns 1960 furmà ina profunda
cesura. Las differentas ‹pitgas›, vul dir la separaziun stricta dals milieus
dals protestants, catolics, liberals e socialists, han cumenzà a sa schliar.
Entant che questa vieuta è stada colliada en Frantscha ed en Germania cun
confruntaziuns violentas, è ella però sa splegada en ils Pajais Bass quasi a la
mitta. Uschia n’hai per exempel dà naginas revoltas da students – gia il 1970 ha
il parlament a Den Haag deliberà ina lescha davart las scolas autas che
concediva als represchentants dals students dretgs da cundecisiun fitg vasts. Il
cabinet dal primminister socialdemocrat ha elegì per la perioda d’uffizi dal
1973 fin il 1977 il motto «La fantasia a la pussanza». L’istoriograf James C.
Kennedy vegn a la conclusiun: «Analisond la moda e maniera co ch’ils
represchentants da las autoritads han tractà las midadas culturalas pon ins be
dir: tut respect!» Il pajais ch’era avant segnà d’in calvinissem moralmain
rigurus, è uss daventà in propugnatur d’ina societad liberala e pluralistica.
Ils Pajais Bass èn per exempel stads in dals emprims stadis ch’han legalisà il
consum da pitschnas quantitads da ‹drogas flaivlas› sco haschisch. La relaziun
tranter la regenza e l’opposiziun, ma er tranter ils patruns ed ils lavurants
era segnada d’ina cultura da consens ch’è vegnida enconuschenta sut il term
‹model da Polder›. Quel è vegnì considerà la fin dals onns 1990 sco varianta
ollandaisa da la terza via ch’è vegnida propagada dal chancelier tudestg Gerhard
Schröder e dal primminister britannic Tony Blair.

Malgrà ils success economics è sa manifestà a l’entschatta dal 21avel
tschientaner en la societad ollandaisa in «fluss da malcuntentientscha
clandestin» (Christoph Driessen). Quai ha bain divers motivs, ma è tuttavia er
d’attribuir ad ina cultura politica che s’orientava permanentamain al criteri da
la correctadad politica. Blers burgais han gì l’impressiun che tscherts temas,
sco la criminalitad da persunas estras u la mancanza d’integraziun, na vegnian
betg discutads avertamain da las elitas politicas. Quant gronda che la
malcuntentientscha era daventada, è sa mussà andetgamain la fin da l’onn 2001,
sut l’impressiun da las attatgas da terror dals 11 da settember: cun il populist
da dretga carismatic Pim Fortuyn è cumparì sin la tribuna politica in politicher
da tut auter gener. Entaifer paucs mais è ses moviment sa transfurmà en la
partida che cuntanscheva las pli autas cifras tar sondagis da l’opiniun publica.
Ma il matg 2002, nov dis avant las elecziuns en il parlament, è Fortuyn vegnì
sajettà d’in protectur dals animals fanatic. Dus onns pli tard ha in ulteriur
murdraretsch politic commovì il pajais: il november 2004 ha in giuven ollandais
cun ragischs marocanas sajettà il reschissur Theo van Gogh ch’era s’exprimì a
moda critica envers l’islam. Quests dus assassinats han manà a debattas fitg
intensivas davart il maletg da sasez da la societad ollandaisa. Tut en tut ha
l’entschatta dal 21avel tschientaner manà en il pajais ad in spustament a
dretga, damai ch’ils temas da Fortuyn e da ses successur Geert Wilders èn er
vegnids tematisads en autras partidas.

Il parlament, ils ‹stadis generals› (Staten-Generaal), consista da duas
chombras. L’emprima sa cumpona dals deputads dals parlaments provinzials, la
segunda vegn elegida dals burgais ollandais tenor glistas. Tras quai è la
segunda (Tweede Kamer) la chombra la pli impurtanta. Formalmain n’ha il
parlament betg da decider davart la cumposiziun da la regenza; facticamain
nominescha il retg però ils ministers suenter avair consultà las fracziuns.

La polizia statala (Nationale Politie) è organisada a moda centrala ed occupa
radund 63 000 emploiads. La schendarmaria (Koninklijke Marechaussee) dumbra
radund 6800 collavuraturs. Organisatoricamain appartegna quest’ultima a las
forzas armadas. Sias incumbensas cumpiglian tranter auter la protecziun dals
cunfins e da las plazzas aviaticas sco er la protecziun persunala da la famiglia
roiala.

Formalmain èn las forzas armadas dals Pajais Bass in’instituziun dal Reginavel
dals Pajais Bass e betg be da la part dal pajais Pajais Bass. Damai che la
constituziun attribuescha però a la regenza dals Pajais Bass il cumond suprem
sur las forzas armadas, suttastattan quellas facticamain a questa part dal
pajais. Il servetsch militar obligatoric è vegnì sistì il 1996 ad interim. Tras
quai possedan ils Pajais Bass in’armada professiunala. Las expensas per il
militar muntan a radund 1,5 % dal PNB (per cumparegliar: Svizra 0,7 %, Germania
1,5 %, Stadis Unids bundant 4 %).

Ils Pajais Bass furman in stadi unitar decentralisà. Sutvart il nivel naziunal
èn situadas las provinzas (neerlandais: provincies). Il 1579 hai dà l’emprim set
provinzas. Pli tard èn vegnidas vitiers las provinzas Brabant dal Nord e
Limburg. Drenthe è medemamain daventà in’atgna provinza e la provinza dominanta
Ollanda è vegnida dividida il 1840 en Ollanda dal Nord ed Ollanda dal Sid. Il
1986 è vegnì furmà Flevoland sco la provinza la pli giuvna, uschia ch’igl èn
actualmain dudesch provinzas.

Las provinzas sa dividan en stgars 400 vischnancas (gemeenten). In nivel da
districts u circuls tranter las provinzas e las vischnancas n’enconuschan ils
Pajais Bass percunter betg.

Las provinzas disponan mintgamai d’in parlament (Provinciale Staten) e d’ina
regenza (College van Gedeputeerde Staten). Il College sa cumpona dal cummissari
dal retg e da represchentants dal parlament da la regenza che vegnan elegids. En
medema moda datti en las vischnancas in cussegl da vischnanca ed ina suprastanza
da vischnanca; quest’ultima sa cumpona dal burgamester e da represchentants dal
cussegl da vischnanca che vegnan elegids.

Entaifer l’industria domineschan la branscha da victualias (Unilever, Heineken),
l’industria chemica (AkzoNobel, DSM), las raffinarias da petroli (Shell) sco er
la producziun d’apparats electronics (Philips, TomTom, Océ) e da camiuns (DAF).
In’impurtanza extraordinaria cumpeta als servetschs. Las grondas interpresas da
servetschs da finanzas (ING, Fortis, AEGON), ils ports mundials Rotterdam ed
Amsterdam sco er la plazza d’aviaziun Schiphol (Amsterdam Airport) tutgan tar
las pli grondas interpresas da servetschs da l’Europa.

L’agricultura è autamain tecnisada ed ordvart productiva. Sper la cultivaziun da
granezza, da legums, da fritgs e da flurs da tagl – la cultivaziun da tulipanas
dueva schizunt influenzar l’istorgia dal pajais – vegn er tgirada l’economia da
latgiras en gronda dimensiun. Quest’ultima furma la basa per la producziun da
chaschiel sco impurtant product d’export. L’agricultura occupa be 2 % dals
lavurants, ma presta ina gronda contribuziun a l’export. Suenter ils Stadis
Unids e la Frantscha furman ils Pajais Bass il terz grond exportader da products
agriculs en tut il mund.

En congual cun il product naziunal brut dals ulteriurs pajais da l’Uniun
europeica cuntanschan ils Pajais Bass in index da 126 (situaziun dal 2005).

Ils Pajais Bass disponan da giaschaments da gas natiral che vegnan explotads
vastamain en vischinanza da Groningen sco er en la part meridiunala da la Mar
dal Nord. Suenter la Russia, ils Stadis Unids, il Canada e la Gronda Britannia
èn ils Pajais Bass stads il 1996 il pajais cun la tschintgavel auta explotaziun
da gas natiral dal mund (75,8 mrd. m³). Ultra da quai dispona il stadi da
reservas da petroli pli pitschnas e da gronds giaschaments da sal. Abstrahà da
turba na datti en ils Pajais Bass praticamain naginas ulteriuras ritgezzas
natiralas.

Il 2009 ha il budget dal stadi cumpiglià expensas en l’autezza da 410 milliardas
dollars ed entradas da 368 milliardas dollars. Da quai resulta in deficit dal
budget en l’autezza da 5,3 % dal product naziunal brut.

Ils flums Rain, Maas e Schelde che curran nà da l’exteriur europeic tras ils
Pajais Bass vers la Mar dal Nord fan dal pajais in punct central da la
navigaziun interna europeica. Sur decennis ha il port da Rotterdam furmà il pli
grond port dal mund; il 2004 ha el pers questa posiziun al port da Schanghai, è
però restà il pli grond port da l’Europa. Ulteriuras impurtantas citads da port
ollandaisas èn Amsterdam, Eemshaven e Vlissingen/Terneuzen.

En l’entir pajais existan trais citads cun in sistem da metro, numnadamain
Rotterdam, Den Haag ed Amsterdam.

Fitg derasà en tut il pajais è ultra da quai il velo. Als velocipedists stattan
savens a disposiziun agens vials u in’atgna rait da vias. Cun en media 43 morts
da traffic ad onn sin in milliun abitants è il traffic en ils Pajais Bass il pli
segir da l’entir spazi da l’Uniun europeica.

En ils Pajais Bass na datti betg in di naziunal sco tal, ma persuenter il
Koningsdag. Cuntrari a praticamain tut ils auters pajais europeics na furma il
prim da matg nagin di da festa. La fin da la Segunda Guerra mundiala vegn
commemorada ils 5 da matg (e betg ils 8 da matg), damai che l’armada tudestga ha
capitulà separadamain en ils Pajais Bass. Daspera vegnan festivads ils firads
religius usitads tenor il chalender cristian.

Dals Pajais Bass derivan numerus picturs da renum mundial. In dals pli
enconuschents artists da la fasa tempriva furma Hieronymus Bosch. Cun il temp da
fluriziun da la republica en il 17avel tschientaner, l’uschenumnà temp dad aur,
è alura collià in grond dumber d’artists sco Rembrandt van Rijn, Jan Vermeer,
Frans Hals, Carel Fabritius, Gerard Dou, Paulus Potter, Jacob Izaaksoon van
Ruisdael u Jan Steen. Durant quest’epoca eran activs en ils Pajais Bass radund
700 artists che producivan mintg’onn radund 70 000 maletgs. Ina tala producziun
è singulara en tut l’istorgia d’art e n’è vegnida cuntanschida ni durant la
renaschientscha en l’Italia ni durant il temp da l’impressiunissem en Frantscha.
Enconuschents artists d’ulteriuras epocas furman Vincent van Gogh e Piet
Mondrian. M.C. Escher ed Otto Heinrich Treumann èn stads enconuschents
grafichers.

Architects ollandais han surtut dà impurtants impuls a l’architectura dal 20avel
tschientaner. Da menziunar èn Hendrik Petrus Berlage ed ils architects da la
gruppa De-Stijl (Robert van ’t Hoff, Jacobus Johannes Pieter Oud, Gerrit
Rietveld). Johannes Duiker è stà in represchentant dal moviment modern. Mart
Stam è en emprima lingia stà activ en Germania e l’uschenumnada Scola dad
Amsterdam (Michel de Klerk, Het Schip) ha contribuì decisivamain a
l’architectura expressiunistica.

Er suenter la Segunda Guerra mundiala èn resortids architects innovativs. Aldo
van Eyck e Herman Hertzberger han marcà il structuralissem. Piet Blom è
enconuschent per sias ‹chasas sin plantas› singularas. Dals architects
ch’appartegnan a las tendenzas architectonicas actualas èn da menziunar Rem
Koolhaas ed ils biros MVRDV, Mecanoo, Erick van Egeraat e Neutelings-Riedijk.

Scienziads da muntada internaziunala che derivan dals Pajais Bass èn tranter
auter Erasmus von Rotterdam, Baruch Spinoza, Christiaan Huygens ed Antoni van
Leeuwenhoek. Er René Descartes ha passentà la gronda part da sia perioda activa
en ils Pajais Bass. Insumma han numerus scienziads persequitads chattà qua dapi
il temp modern tempriv asil e pussaivladads d’activitad.

La sociologia moderna è vegnida fundada ed influenzada decididamain da S. Rudolf
Steinmetz. Per la medischina dal temp modern tempriv ha la citad da Leiden furmà
in impurtant center. Oz datti en ils Pajais Bass 14 universitads statalas e
numerusas scolas autas. A Noordwijk è er staziunada l’Agenzia spaziala europeica
(ASE/ESA).

Durant l’epoca d’aur (De Gouden Eeuw) dal 17avel tschientaner n’ha betg be flurì
la pictura, mabain er la litteratura. Ils pli enconuschents represchentants da
quella èn Joost van den Vondel e Pieter Corneliszoon Hooft.

Tranter il 1942 ed il 1944 ha Anne Frank scrit ses diari che dueva vegnir
enconuschent en tut il mund. Durant l’occupaziun dal pajais tras la Germania
naziunalsocialistica eran ella e sia famiglia sa zuppads per mitschar da la
deportaziun en in champ da concentraziun – la finala adumbatten.

Sco ils trais auturs ils pli impurtants da la segunda mesadad dal 20avel
tschientaner valan Harry Mulisch, Willem Frederik Hermans e Gerard Reve.
Medemamain enconuschents a l’exteriur èn Maarten ’t Hart, Cees Nooteboom, Jan
Wolkers e Hella Haasse.

Entaifer l’epoca da la renaschientscha è er la Scola ollandaisa stada da
grond’impurtanza. Quella è però surtut vegnida purtada da Flams, Franzos e
d’abitants dal Contadi da Hainaut. La vita musicala ollandaisa sco tala n’ha
ditg betg cuntanschì il nivel da l’ulteriura musica classica europeica. Pir vers
la fin dal 19avel tschientaner ha gì lieu ina professiunalisaziun ed èn sa
furmads orchesters e musicas da chombra. Il pli enconuschent violinist e
directur d’orchester contemporan è André Rieu.

Impurtants cumponists ollandais dal temp enturn il 1800 èn per exempel stads
Johann Wilhelm Wilms e Carol Anton Fodor ch’èn omadus s’orientads a la classica
viennaisa. En il 19avel tschientaner ha surtut la romantica tudestga influenzà
la vita musicala, sco che quai sa mussa per exempel tar Richard Hol. Bernard
Zweers ha empruvà sco emprim da sviluppar ina musica naziunala specificamain
ollandaisa. Ad el èn suandads Julius Röntgen ed Alphons Diepenbrock, cun ils
quals la musica ollandaisa ha finalmain pudì tegnair pass cun ils svilups
musicals internaziunals. Impurtants cumponists dal 20avel tschientaner èn Willem
Pijper, Matthijs Vermeulen, Louis Andriessen, Otto Ketting, Ton de Leeuw, Theo
Loevendie, Misha Mengelberg, Tristan Keuris e Klaas de Vries.

Golden Earring, bain la band da rock ollandaisa la pli enconuschenta, ha gì ils
onns 1970 in grond success cun hits sco ‹Radar Love›. Enconuschentas
internaziunalmain eran en ils onns 1970 ultra da quai bands sco Ekseption (cun
Rick van der Linden), Focus e Shocking Blue. Medemamain naschids en ils Pajais
Bass èn Eddie ed Alex Van Halen da la band da hardrock americana Van Halen.

Musicists actuals ch’èn enconuschents a nivel internaziunal èn per exempel
Herman van Veen, Robert Long, Nits, Candy Dulfer, Anouk Teeuwe, Ellen ten Damme
e Tiësto. Il North Sea Jazz Festival ad Ahoy Rotterdam (pli baud a Den Haag)
tutga tar ils pli impurtants festivals da ses gener.

Dapi intgins decennis è la musica en lingua ollandaisa (nederlandstalige muziek)
fitg populara. Il nestor da quest gener è Peter Koelewijn ch’ha gia cumenzà
avant 50 onns cun rock’n’roll en sia lingua materna. Pli tard è vegnì vitiers il
chantautur Boudewijn de Groot. A l’entschatta dals onns 1980 hai dà in cult da
la musica da pop ollandaisa cun Doe Maar, Het Goede Doel u Frank Boeijen.
Suenter il 1984 è la popularitad da questa musica sa sminuida per radund diesch
onns; silsuenter hai dà in revival che perdura fin oz.

Las pli enconuschentas bands da rock e pop da l’era pli nova èn Bløf ed il duo
Acda en de Munnik ch’è sa fatg in num cun in program d’art pitschen. Anc pli
autas cifras da vendita cuntanschan artists da schlagher sco Marco Borsato, Jan
Smit e Frans Bauer. Impurtants rappers dals Pajais Bass èn Ali B e Lange Frans.
Ultra da quai èn diversas furmas dal metal fitg popularas. Enconuschentas bands
da quest gener èn Heidevolk, Epica, Within Temptation, Delain, The Gathering u
After Forever.

Questa furma d’art è ordvart populara en ils Pajais Bass. Er en la conversaziun
da mintgadi integrescha la populaziun gugent grapje (pitschnas sgnoccas u
spass). Ils gronds maisters dal cabaret suenter la Segunda Guerra mundiala èn
stads Wim Kan (cabaret politic), Wim Sonneveld e Toon Hermans sco er Rudi
Carrell en Germania.

Sco sport naziunal vala en ils Pajais Bass il ballape. L’organisaziun precursura
da la federaziun da ballape naziunala è vegnida fundada gia l’onn 1889. La
squadra da ballape naziunala, che vegn numnada Nederlands elftal u Oranje, tutga
tar las pli fermas dal mund. Dapi il 1976 èn ils Ollandais sa participads nov
giadas al campiunadi europeic ed han gudagnà l’onn 1988 il titel. Al campiunadi
mundial èn els stads preschents dapi il 1934 diesch giadas. Il 1974, 1978 e 2010
èn els daventads segunds, il 2014 terzs.



https://rm.wikipedia.org/wiki/Emprima_Guerra_mundiala

L’Emprima Guerra mundiala è vegnida manada tranter il 1914 ed il 1918 en
l’Europa, il Proxim Orient, l’Africa e l’Asia da l’Ost ed ha chaschunà radund 17
milliuns victimas. La guerra ha cumenzà cun la decleraziun da guerra da
l’Austria-Ungaria a la Serbia ils 28 da fanadur 1914. A quella era precedida
l’Attentat da Sarajevo dals 28 da zercladur 1914. La guerra è ida a fin cun
l’Armistizi da Compiègne ils 11 da november 1918 ch’ha muntà la victoria da la
coaliziun da guerra ch’era resortida da la Tripla Entente.

La guerra ha l’emprim gì lieu tranter las Pussanzas centralas (l’Imperi tudestg
e l’Austria-Ungaria) e las pussanzas da l’Entente (la Frantscha, la Gronda
Britannia, la Russia e la Serbia). Las emprimas victimas èn stadas la Belgia ed
il Luxemburg, perquai che las forzas armadas tudestgas èn marschadas tenor il
concept dal Plan Schlieffen en quests pajais senza resguardar lur neutralitad.
En il decurs da la guerra èn las Pussanzas centralas vegnidas rinforzadas tras
l’Imperi osmanic e la Bulgaria, entant ch’il Giapun, l’Italia, il Portugal, la
Rumenia, la Grezia ed ils Stadis Unids da l’America han tranter auter prendì
part da la guerra sin la vart dals Alliads.

En l’Emprima Guerra mundiala, che vegniva e vegn surtut numnada en Gronda
Britannia ed en Frantscha la ‹Guerra gronda›, èn las rivalitads politicas da las
pussanzas grondas europeicas escaladas. Durant onns avevan quests conflicts manà
ad in rearmament enorm. A la fin da la guerra sa chattavan 25 stadis e lur
colonias cun ina populaziun da totalmain 1,35 milliardas umans en guerra – quai
correspunda a circa trais quarts da la populaziun da l’entir mund da lez temp.
Sin fundament da las consequenzas che l’Emprima Guerra mundiala ha chaschunà e
ch’èn per part anc oz evidentas, vala ella tar blers istoriografs sco
‹catastrofa originara dal 20avel tschientaner›.

L’Emprima Guerra mundiala è stada l’emprima guerra ch’è vegnida manada cun meds
materials massivs (artigliaria, eroplans, eronavs) e cun armas da destrucziun
massivas (gas toxic). Perquai ch’i na deva ni la tecnica d’armas ni las
premissas tacticas e strategicas per ina guerra en moviment, hai dà en pauc temp
a tut las fronts ina guerra da posiziun steria. Sin ils champs da battaglia
davant Verdun, a la Somme, en Flandra, en las Carpatas ed a l’Isonzo èn milliuns
schuldads morts sin omaduas varts, e quai senza che la situaziun militara fiss
sa midada a moda decisiva.

Tar l’Attentat da Sarajevo avevan commembers da l’organisaziun clandestina Mlada
Bosna assassinà il successur al tron austriac, l’archiduca Franz Ferdinand.
Quest’organisaziun steva resp. è vegnida messa en relaziun cun instanzas
uffizialas da la Serbia. Sco motiv principal ch’ha manà a l’attentat vala la
liberaziun da la Bosnia-Erzegovina dal domini austriac-ungarais cun la finamira
d’unir tut ils Slavs dal Sid sut l’egida da la Serbia.

L’Austria saveva bain ch’in proceder cunter la Serbia possia provocar la Russia;
perquai ha l’Austria tschertga cun la Missiun Hoyos il sustegn da l’Imperi
tudestg. L’imperatur Wilhelm II ed il chancelier da l’imperi Theobald von
Bethmann Hollweg han segirà l’entschatta fanadur a l’Austria-Ungaria lur sustegn
senza cundiziuns, l’uschenumnà ‹schec en blanco› (cumenzament da la Crisa dal
fanadur). Ils 23 da fanadur ha l’Austria-Ungaria pretendì ultimativamain da la
Serbia in’examinaziun giuridica cunter ils participants dal cumplot dals 28 da
zercladur, e quai cun la participaziun d’organs da l’Austria-Ungaria.
Quest’ultima cundiziun ha la Serbia refusà sco restricziun inacceptabla da
l’atgna suveranitad; da far quest pass era la Serbia vegnida encuraschada tras
la conferma da la Russia d’assister cun meds militars en il cas d’in conflict.
La tenuta da la Russia era tranter auter segnada da motivs panslavistics. A
chaschun da la visita uffiziala da la Frantscha a Son Petersburg (dals 20 fin
ils 23 da fanadur) è la posiziun da la Russia vegnida sustegnida dals Franzos;
confirmond l’allianza franzos-russa ha la Frantscha garantì a la Russia ses
sustegn en cas da guerra cun la Germania. Ils 28 da fanadur 1914 ha
l’Austria-Ungaria alura declerà la guerra a la Serbia.

La disposiziun dals interess da las pussanzas grondas e la planisaziun militara
tudestga han gì per consequenza che la guerra locala è escalada entaifer paucs
dis ad ina guerra continentala. Il prim d’avust 1914 ha la Germania declerà la
guerra a la Russia ed ils 3 d’avust a la Frantscha. Tenor il Plan Schlieffen èn
ils Tudestgs guntgids la tschinta fortifitgada tranter Verdun e Belfort ed han
attatgà la Frantscha nà dal nordost. Perquai ch’els han violà tras quai la
neutralitad da la Belgia e dal Luxemburg, è er la Gronda Britannia – che furmava
la pussanza garantida da la Belgia – entrada en la guerra (ils 4 d’avust 1914).

L’avanzada dals Tudestgs è vegnida retegnida il settember a la Marne; tranter il
november 1914 ed il mars 1918 è la front dal vest strusch sa spustada da num. En
l’ost ha la Russia cuntinuà a sa participar a la guerra fin la Revoluziun
d’october dal 1917 ed il Contract da pasch separat da Brest-Litowsk; perquai è
la Germania stada enserrada sur lung temp – ed encunter la planisaziun oriunda –
en ina guerra da duas fronts. Ad elements caracteristics dals cumbats militars
èn avanzadas las guerras da posiziun e da foss sco er las battaglias da material
ch’èn stadas colliadas cun grondas sperditas ma n’han strusch purtà gudogns da
terren. Quai ha tranter auter pertutgà la Battaglia da Verdun, la Battaglia a la
Somme, endisch da las dudesch Battaglias a l’Isonzo e las quatter Battaglias en
Flandra. Sco stgalims d’escalaziun tut spezials valan la guerra chemica, la
guerra sutmarina illimitada – ch’ha gì per consequenza ch’ils Stadis Unids èn
entrads il 1917 en la guerra cunter las Pussanzas centralas – ed il Genocid
envers ils Armens che stat en connex cun ils eveniments da guerra.

Suenter la pasch separada cun ils bolschevics è la Russia extrada da las acziuns
da guerra. Quai ha bain pussibilità als Tudestgs l’offensiva da la primavaira
1918, ma la finala è er quella restada senza success. La mancanza da provediment
tras la bloccada maritima britannica, la sconfitta dals alliads ed il svilup a
la front dal vest durant l’Offensiva da tschient dis dals Alliads han manà la
direcziun militara tudestga a la conclusiun che la front tudestga na sa laschia
betg pli tegnair. Ils 29 da settember 1918 ha la generalitad infurmà l’imperatur
tudestg e la regenza che la situaziun militara saja – encunter tut las annunzias
da fin qua – senza speranza. Tras Erich Ludendorff è la direcziun politica dal
pajais vegnida dumandada a moda ultimativa d’instradar contractivas d’armistizi.
Ils 4/5 d’october 1918 ha il chancelier da l’imperi Max von Baden supplitgà ils
Alliads per in armistizi. En il senn d’ina ‹fin onuraivla› ha la generalitad da
la marina però relaschà ils 24 d’october 1918 in cumond d’attatga per provocar
la battaglia da decisiun cunter la Grand Fleet, la quala era vegnida evitada fin
qua. Quest proceder da lur superiurs ha sveglià la resistenza dals marinars
ch’han refusà en grond dumber il servetsch ed han inizià uschia la Revoluziun da
november. Ils 11 da november 1918 è entrà en vigur l’armistizi. Las cundiziuns
da pasch èn vegnidas regladas en il decurs dals onns 1919 fin il 1923 en ils
Contracts da Paris. Dals stadis perdents èsi be reussì a la Bulgaria da returnar
a las relaziuns territorialas d’avant la guerra. L’Imperi osmanic e
l’Austria-Ungaria èn ids en muschna; en la Russia è ì a fin il temp zaristic ed
en la Germania il Segund Imperi.

Ma betg mo areguard la charta politica vala l’Emprima Guerra mundiala sco gronda
cesura: cun questa ‹Guerra gronda› è ida a fin l’epoca da l’imperialissem ed ha
inizià la dumonda da la culpa da guerra che dueva avair grondas consequenzas
economicas, surtut per la Germania. Ultra da quai ha questa cesura irradià sin
la vita da mintgadi e sin la cultura ed influenzà nundumbraivlas ovras d’art e
litteraras. En pli ha l’Emprima Guerra mundiala furnì il terren nutritiv per il
faschissem en l’Italia e per il naziunalsocialissem en Germania e gidà a
preparar uschia l’andament fatal che dueva ir a finir en la Segunda Guerra
mundiala.

A l’entschatta dal 20avel tschientaner devi en l’Europa Centrala ed en l’Ost
bler pli paucs stadis ch’ozendi. L’Imperi tudestg, l’Austria-Ungaria e la Russia
possedevan la gronda part dal territori. En il sidost da l’Europa sa chattava
l’Imperi osmanic che fascheva medemamain politica sco ina pussanza mundiala.
Stadis pli pitschens devi mo sin il Balcan. Ils onns precedents era quel stà ina
fuaina da revoltas permanenta cun duas Guerras dal Balcan, d’ina vart pervi dals
giavischs d’independenza da ses pievels, da l’autra vart pervi dal contact da
las pussanzas europeicas expansivas cun l’Imperi osmanic. L’Imperi tudestg, la
Russia e l’Austria-Ungaria vegnivan regids a moda monarchica ed avevan
sulettamain parlaments pli u main senza pussanza. En quests trais reginavels
imperials devi gruppas etnicas che vulevan l’independenza naziunala, perquai
ch’ins na tegneva praticamain betg quint da lur giavischs d’autonomia.

En il 19avel tschientaner avev’ins tranter auter supprimì en l’Ungaria ed en la
Pologna talas revoltas naziunalisticas. Oravant tut en il stadi multinaziunal
Austria-Ungaria ‹buglivi› considerablamain tranter las differentas etnias.
Latiers devi in ferm cuntrast tranter la monarchia austriac-ungaraisa ed il
reginavel dal zar russ che considerava sasez sco pledader dals pievels slavs che
sa chattavan sut ‹domini da Vienna›. El propagava il panslavissem e sa
preschentava sco pussanza protectiva dal reginavel (independent) Serbia. La
relaziun da l’Austria-Ungaria envers omadus stadis era vegnida messa a la prova
pir paucs onns avant, numnadamain durant la Crisa d’annexiun bosniaca dal 1908.
Ina crisa ch’avess gia alura pudì finir facilmain en ina guerra. Ma era la
populaziun tudestga en l’Imperi tudestg ed en la Cisletania empruvava da
defender sia dominanza sur las autras naziunalitads da ses stadi.

Ils stadis da l’Europa dal Vest regivan grondas parts dal mund en furma da
colonias. La Gronda Britannia che disponiva da spezialmain bleras en l’Africa e
l’Asia furmava la pussanza maritima dominanta. Il program da l’Imperi tudestg da
construir ina nova flotta era dapi l’entschatta dal tschientaner ina provocaziun
per ils Brits. Tenor l’opiniun d’intgins istoriografs ha quai manà a dapli
tensiuns durant il davos decenni avant la guerra. En general ha la Gronda
Britannia fatg sin il continent ina politica d’equiliber: ins era da l’opiniun
ch’il British Empire saja il pli pussant, sch’i na dettia sin il continent
nagina gruppa cun dapli pussanza ch’ina autra.

En l’Europa avevi dà dus blocs. D’ina vart las Pussanzas centralas: l’Imperi
tudestg e l’Austria-Ungaria. Quels eran alliads cun l’Italia (che na vuleva
l’emprim betg entrar en la guerra, perquai ch’ins haja sulettamain fatg
in’allianza da defensiun) e cun l’Imperi osmanic (ch’era collià strategicamain
cun la Germania tras missiuns militaras tudestgas en la regiun). Da l’autra vart
steva l’allianza tranter la Russia e la Frantscha che furmava cun la Gronda
Britannia ina Tripla Entente.

Tut ils trais stadis da la Tripla Entente eran vegnids en conflict cun l’Imperi
tudestg. Cun lur flotta da guerra ch’els engrondivan provocavan ils Tudestgs la
Gronda Britannia sco pussanza maritima (politica tudestga dal Platz an der
Sonne). En Frantscha avevan ils naziunalists anc adina quaidas da far vendetga
pervi da lur terrada durant la Guerra franco-tudestga dal 1870/71. E las
relaziuns da la Russia cun l’Imperi tudestg eran vegnidas mendras dapi il
Congress da Berlin. Il reginavel dal zar sa sentiva engianà da Bismarck pervi da
sias pretensiuns da territori suenter la Guerra dal Balcan cunter l’Imperi
osmanic, la quala ils Russ avevan gudagnà. Il Contract da reassicuranza tranter
l’Imperi tudestg e la Russia dal 1887 n’ha il nov imperatur tudestg Wilhelm II
betg renovà l’onn 1890. Cun quai manava l’Imperi tudestg duas ‹guerras fraidas›:
«in conflict mundial cun l’Engalterra (...) ed in conflict europeic cun la
Frantscha e la Russia per la predominanza continentala.»

Al cumenzament da la guerra sa chattava l’Entente en ina situaziun da partenza
pli favuraivla che las Pussanzas centralas. Ella disponiva da dapli schuldads
(era da sias colonias), da pli grondas reservas da materias primas e da dapli
reservas da material da guerra. Ils Alliads dal vest n’avevan era betg mancanza
da tips d’armas, en spezial d’artigliaria greva. Pervi da l’organisaziun
manglusa n’ha l’Entente però betg pudì trair a niz da l’entschatta davent sia
superiuradad da persunal e da material.

Ina situaziun da partenza militara da tut autra qualitad (ch’ils militars a la
testa dad omaduas varts n’han ditg betg realisà) ha furmà enturn l’onn 1861
l’invenziun da la mitraglia, la quala è sa derasada en tut las armadas. Sin in
champ da battaglia augmentan mitraglias las pussaivladads da la vart che defenda
e difficulteschan uschia cumbats e guerras d’attatga. Ellas pon cumpensar
l’inferiuradad d’ina vart cun render impussibla in’attatga destructiva. Il fatg
ch’ins n’ha ditg betg realisà questa midada fundamentala da la situaziun
strategica, è stà in motiv signifitgant per las enormas sperditas sin ils champs
da battaglia da l’Emprima Guerra mundiala. Autras novaziuns han furmà il
fildarom cun spinas, reflecturs electrics per illuminar il champ da battaglia ed
il telefon plitost nunmovibel per manar la battaglia. Tut questas novaziuns sco
era la guerra da foss èn gia vegnidas duvradas en la guerra tranter la Russia ed
il Giapun dals onns 1904/1905, però senza ch’ils stabs generals europeics hajan
remartgà ellas suffizientamain.

En general eran omadus blocs da l’avis che la guerra na duria betg ditg; uschia
n’avevan ins per exempel betg previs vestgadira d’enviern per ils schuldads. Ils
stabs generals quintavan cun ina guerra curta ch’els vulevan anc finir l’onn
1914 cun success. Cuntrari a las armadas en Frantscha ed en Germania n’era
l’armada britannica fin alura betg in’armada da massa ed i na deva era betg
in’obligaziun al servetsch militar. Igl existivan sulettamain nov divisiuns
regularas. Ils regiments britannics vegnivan mess en servetsch en in sistem da
rotaziun en la patria u en las colonias. La forza armada principala furmava fin
qua la Royal Navy.

Al cumenzament da l’Emprima Guerra mundiala dominava en l’Imperi tudestg
l’opiniun che la guerra haja mo in caracter da defensiun. Entras quai che
l’armada ha bainspert gì success en la campagna dal vest, han ins alura per part
formulà projects d’annexiun fanatics. La finamira commerziala ch’ins aveva gì
avant la guerra – numnadamain da vulair engrondir las colonias da l’Imperi
tudestg en il surmar ed en l’Asia Anteriura – ha sinaquai pers la prioritad. Ins
vuleva ussa plitost engrondir l’atgna pussanza en l’Europa, damai che l’Imperi
tudestg sa sentiva periclità tras sia posiziun entamez il continent. Cun
annectar en l’ost ed en il vest territoris d’extrema grondezza vulev’ins segirar
la posiziun egemoniala da l’Imperi sin il continent europeic.

L’onn 1914 aveva il chancelier da l’Imperi Bethmann Hollweg fixà las finamiras
da guerra en ses Program da settember. La Germania vuleva segirar sia posiziun
da pussanza, ch’era creschida fermamain dapi l’unificaziun da l’Imperi, e far
valair sias pretensiuns areguard ina politica mundiala.

Suenter avair gì durant l’euforia da las emprimas emnas blers plans pauc
realistics, ha Bethmann Hollweg scumandà la fin da l’onn 1914 la debatta publica
davart las finamiras da guerra. Il motiv è stà ch’el vuleva prender resguard sin
ils pajais neutrals ed ils lavurants tudestgs. Quest scumond ha però be gì in
effect fitg restrenschì ed è vegnì abolì da la terza generalitad tudestga – era
per mobilisar psicologicamain la populaziun ch’era stancla da la guerra.

L’element essenzial da la politica da guerra tudestga en il vest ha adina furmà
la Belgia. Dapi il Program dal settember han tut ils responsabels da la politica
pretendì che la Belgia stoppia vegnir dominada sco stadi vasal. Ultra da quai
vulev’ins annectar uschè grondas parts dal pajais sco pussaivel.

La segunda finamira centrala da guerra era ina controlla pli u main directa da
la Pologna, sper l’annexiun d’ina strivla da terren per lung il cunfin. En
connex cun la ‹politica dals stadis da l’ur› da la Germania – pia il fatg ch’ins
vuleva ‹chatschar enavos la Russia› e stgaffir ina zona da stadis neutrals da la
Finlanda fin a l’Ucraina – aveva oravant tut il Balticum la prioritad tar las
expansiuns tudestgas en l’ost. Praticamain tut ils represchentants da las pli
differentas ideologias pretendevan dapli territoris en la Curlandia ed en la
Lituania.

La finamira da guerra tudestga ‹Africa Centrala› vulev’ins cuntanscher per mort
e fin. La proposta da Wilhelm Heinrich Solf, il secretari da stadi da l’Uffizi
imperial colonial, da «reparter las colonias africanas da la Frantscha, da la
Belgia e dal Portugal» ha Benthmann Hollweg la finala integrà en ses Program da
settember.

La Prepasch da Brest-Litowsk ils trais da mars 1918 cun la Russia sovietica
prevediva che la Pologna, la Lituania, l’Estonia e la Curlandia daventian
independentas da la Russia. Medemamain è vegnida restituida l’independenza a
l’Ucraina e la Finlanda.

In punct culminant dals plans da guerra tudestgs – cun gronds territoris
annectads e blera influenza en l’ost ed en il sidost – han furmà il 1918 ils
mais tranter la pasch cun la Russia sovietica e la terrada da las Pussanzas
centralas. Durant las tractativas davart ils supplements tar il Contract da
pasch da Brest-Litowsk da la stad 1918 ha surtut Ludendorff empruvà da segirar
territoris sco sectur d’influenza tudestg, numnadamain la Livonia, l’Estonia, la
Crim, il territori dals cosacs da Kuban e Don (sco punt tar il Caucasus), il
territori dal Caucasus sez, il territori dals Tatars da la Wolga, il territori
dals cosacs d’Astrachan, plinavant la Turcmenia ed il Turchestan. Quai è per
part capità encunter la veglia da la direcziun da l’Imperi, per part ha quella
dentant era tolerà quai.

L’imperatur Wilhelm II ha sviluppà il plan da parter la Russia en quatter
reginavels zaristics independents, l’Ucraina, la Lia dal Sidost (sco territori
antibolschevistic tranter l’Ucraina e la Mar Caspica), la Russia Centrala e la
Sibiria. Quai suenter avair cedì da vart da la Russia la Pologna, las provinzas
da la Mar da l’Ost ed il Caucasus. Questa furma da dominar l’Europa avess
purschì ina punt en l’Asia Centrala per periclitar uschia ils posts englais
situads en l’India.

Ils supplements tar la Pasch da Brest-Litowsk dals 27 d’avust 1918 han bain
furmà ina nova umiliaziun da la Russia, han dentant era fatg fin als plans
d’annexiun che gievan anc bler pli lunsch. Ils stadis a l’ur da la Russia, da la
Finlanda enfin la Georgia, n’eran betg vegnids annectads, eran però fitg
dependents da l’economia e dal militar da l’Imperi tudestg.

Ina dumonda che vegniva discutada da lez temp entaifer la direcziun tudestga era
però, schebain in’Europa Centrala dominada da la Germania pudess reussir
encunter las duas pussanzas maritimas las pli grondas, la Gronda Britannia e
l’America. La finala avevan questas duas pussanzas mundialas praticamain access
al potenzial economic ed a las resursas da l’entir mund. Sco schliaziun da quest
problem han ils planisaders tudestgs sviluppà l’idea dal grond territori tudestg
da la Biskaya fin a l’Ural. Il grond territori en l’ost, in territori serrà,
autarc ed abel da sa defender, era cun quai – sco cunterpais a las pussanzas
maritimas – la nova finamira da guerra tudestga.

Cuntrari als ulteriurs stadis da l’Emprima Guerra mundiala n’aveva la Germania
nagina finamira da guerra ‹natirala›. La consequenza è stada ch’ins ha tschertgà
finamiras da caracter artifizial. La mancanza da finamiras naziunalas palpablas
ha manà ad ina concentraziun sin ina pura expansiun da pussanza.

Da cumenzar ina guerra ed annectar territoris d’in stadi ester ha gia adina
furmà il dretg indubitabel d’in stadi suveran. Formulond sias finamiras da
guerra ha la Germania però manchentà la midada da tenuta ch’ha gì lieu da lez
temp en tut il mund – tant en la politica sco era en l’opiniun publica –
pertutgant quest tema.

L’Imperium Germanicum ch’ins aveva en mira n’ha betg mo fatg naufragi pervi da
la «cuntinuitad da l’errur» tudestga (Fritz Fischer), mabain era pervi da
problems da la structura interna da l’Imperi, il qual n’era betg abel da limitar
sasez ad ina pussanza principala da l’Europa Continentala. El ha dentant era
fatg naufragi pervi da las pretensiuns dal temp cun lur dretg
d’autodeterminaziun dals pievels che l’Imperi tudestg n’acceptava da princip
betg.

Sin fundament da sia pussanza militara, da ses potenzial economic e da sia
grondezza territoriala era l’Imperi tudestg tuttavia gia la pussanza europeica
la pli ferma. Perquai stueva mintg’expansiun imperialistica vegnir en conflict
cun l’equiliber da las forzas en l’Europa. Avess la Germania tegnì pitg encunter
la coaliziun la pli ferma, avess ella – tenor Ludwig Dehio – automaticamain gì
ina funcziun egemoniala en l’Europa ed en il mund.

L’Austria-Ungaria pretendeva da cumbatter per ses interess sin il Balcan e per
si’existenza insumma, pertge ch’ins temeva surtut la Russia. L’Austria-Ungaria
na vuleva betg mo integrar en ses Imperi la Serbia, mabain era il Montenegro, la
Rumenia e la Russia-Pologna. Encunter las tendenzas naziunalisticas da quel temp
ha l’Austria-Ungaria sustegnì vinavant l’idea universala dal reginavel imperial
e cun quai dal stadi multinaziunal.

Durant las emprimas emnas da la guerra han ils politichers austriacs sa permess
d’imaginar finamiras territorialas fitg precisas. Intginas emnas pli tard ha
però la veglia da surviver stgatschà las acquisiziuns planisadas.

La finamira uffiziala da l’Austria-Ungaria era da mantegnair l’integritad da la
monarchia. Inuffizialmain empruvava l’Imperi dentant da rinforzar sia posiziun
sco pussanza gronda cun prender influenza respectivamain tras annexiuns en
Serbia, en il Montenegro, en l’Albania, en la Rumenia, en la Pologna ed en
l’Ucraina. Effectivamain n’eri però betg u mo per part pussaivel da conquistar
territoris slavs u rumens senza sminuir la posiziun privilegiada dals Tudestgs
ed Ungarais en la cuminanza da stadis, e quai pervi da l’equiliber precar da
l’Imperi dals da Habsburg.

La Frantscha vuleva far vendetga per la terrada dolurusa dal 1871 e reconquistar
l’Alsazia e la Lorena. Ultra da quai vulev’ins superar la posiziun predominanta
che l’Imperi tudestg aveva dapi quella guerra sin il continent europeic.

La finamira la pli impurtanta da la naziun è gia vegnida publica durant ils
emprims dis da guerra: reacquistar ils territoris da l’Alsazia e da la Lorena.
Questa pretensiun è stada ina finamira da guerra fixa da l’entschatta fin la fin
da la guerra. Suenter la victoria a la Marne han ins decidì da cuntinuar la
guerra fin che l’egemonia dal militarissem prussian saja rutta. Sinaquai
cursavan bainprest autras finamiras en la publicitad, davent da la foppa da la
Saar sur territoris da la vart sanestra dal Rain fin al fatg ch’ins ha mess en
dumonda en tscherts ravugls l’unitad da l’Imperi tudestg u vuleva almain
flaivlentar el en il senn federativ. L’atun 1915 èn sa cristallisadas las
finamiras da guerra franzosas, las qualas èn restadas pli u main senza midada
ils proxims onns – ina giada cun dapli, ina giada cun damain sustegn uffizial:
far returnar l’Alsazia e la Lorena en ils cunfins dal 1814 u schizunt dal 1790
(pia cun il territori da la Saar), stgatschar enavos la Germania fin al Rain
tras annexiun u neutralisaziun da la cuntrada dal Rain sco era affiliar
economicamain e militarmain la Belgia ed il Luxemburg a la Frantscha.

La situaziun da guerra favuraivla la stad 1916, surtut l’entrada da la Rumenia
en la guerra (in fatg ch’ins valitava sco impurtant), ha chaschunà discussiuns
ed examinaziuns davart las cundiziuns da pasch. L’emprim ha il schef dal stab
general Joffre concepì l’avust 1916 in plan da las cundiziuns da pasch
giavischaivlas – cun annexiun da la foppa da cotgla da la Saar, la furmaziun da
trais u quatter stadis a sanestra dal Rain cun basas da vart dretga dal Rain sco
era la reducziun da la Prussia en favur dals auters stadis tudestgs. Quest plan
han ins surlavurà ed acutisà l’october 1916 cun preveder in’occupaziun da
trent’onns da la cuntrada dal Rain ed ina partiziun da la Germania en nov
territoris independents.

Il program da finamiras da guerra da la regenza Briand dal november 1916 è stà
bler pli moderà. Tenor quel dueva il stadi naziunal tudestg restar en vigur,
entant che la Frantscha dueva ‹almain› retschaiver il cunfin dal 1790, pia
l’Alsazia e la Lorena cun il territori da la Saar. Ins ha preferì l’idea da
stgaffir dus stadis neutrals ed independents sut protecziun franzosa, enstagl
d’occupar la cuntrada dal Rain, quai che fiss stà fitg difficil. La Belgia
vulev’ins laschar independenta, e quai cunter il plan dal stab general. Per
inqual commember da la regenza gieva il program memia lunsch, auters percunter
na vulevan a tut pretsch betg desister d’annexiuns en la cuntrada dal Rain. Il
primminister Briand era dentant persvadì dal program e perquai è quest’idea
daventada il schaner 1917 il program uffizial da la regenza. Questa versiun
revedida cuntegneva però formulaziuns pli subtilas. Uschia han ins laschà davent
il pled ‹almain› concernent las pretensiuns per ils cunfins dal 1790 u remplazzà
il pled ‹stadis neutrals› cun ‹neutralitad› ed ‹occupaziun provisorica›.

Tut il rest dueva vegnir reglà durant contractivas tranter ils Alliads – uschia
aveva la Frantscha maun liber. En mintga cas eran tuts da l’opiniun ch’in sistem
da stadis neutrals levgiass pli tard annexiuns. Il chapitel il pli spectacular
en l’istorgia da las finamiras da guerra franzosas è vegnì scrit senza che la
Gronda Britannia sappia insatge – numnadamain la missiun dal minister da las
colonias Doumergue a Petrograd il favrer 1917. Doumergue ha offert a la Russia
da pudair fixar sezza ses cunfins en il vest per evitar uschia ch’ils Russ
fetschian ina pasch separada cun l’Imperi tudestg. La Russia da sia vart ha
empermess als Franzos da sustegnair lur aspiraziuns territorialas. Ins ha
concedì a la Frantscha l’Alsazia e la Lorena tenor la grondezza da l’anteriur
ducadi Lorena cun la foppa da la Saar. Ils territoris betg annectads da la vart
sanestra dal Rain duevan furmar in stadi autonom e neutral sut protecziun ed
occupaziun franzosa, e quai fin al mument che tut las pretensiuns da pasch
fissan stadas ademplidas.

Ma entras la Revoluziun russa èn quests arranschaments daventads gia suenter
paucas emnas senza muntada. E la politica da finamiras da guerra franzosa è
vegnida en ina crisa pervi da la situaziun malsegira da la guerra. Sut il nov
primminister Ribot è la dumonda da las finamiras da guerra daventada secundara
en vista al privel imminent d’ina exclusiun da la Russia; uffizialmain èn ins be
pli sa tegnids vi da l’Alsazia e la Lorena.

Ribot ha proclamà che l’«ura na saja anc betg vegnida per discutar davart tut
las cundiziuns da pasch» ed ha refusà tuttas tentativas d’annexiun. Il medem
mument ha el però laschà avert la pussaivladad ch’i possia dar stadis dal Rain
independents ed ha predegià vinavant ch’ins stoppia surventscher il militarissem
prussian. La Frantscha n’ha betg fatg naufragi cun ses giavischs a Versailles;
ins ha pudì realisar ina buna part da las finamiras malgrà tuttas concessiuns
als Alliads. Bain han ins stuì desister d’annexiuns avertas en il territori da
la Saar e la cuntrada dal Rain; tras l’occupaziun da quests territoris avev’ins
dentant tuttas pussaivladads da ‹meglierar› quest contract, sco che quai è stà
il cas il 1923 tar l’occupaziun da la Ruhr.

Suenter la guerra persa cunter il Giapun concentrava la Russia ses interess
internaziunals sin il Balcan, dal qual ils Russ vesevan sasez sco protectur
natiral. Quai ha immediat manà a grondas tensiuns cun l’Austria-Ungaria. Il
maletg da sasez che la Russia aveva sco ertavel da la cultura bizantina ed
ortodoxa e l’inimicizia tradiziunala cunter l’Imperi osmanic èn medemamain sa
manifestads en las finamiras da guerra russas. Suenter ch’ils Osmans èn stads
entrads en la guerra, speravan ils Russ da gudagnar Constantinopel e las
stretgas da mar tranter la Mar Egeica e la Mar Naira. Las finamiras da guerra
russas cumpigliavan dentant era la Galizia e la Prussia da l’Ost che tanscheva
fin en il territori russ. En in senn pli lartg giugava segiramain era ina rolla
l’idea d’in panslavissem, pia la visiun d’in territori per tut ils Slavs en in
bloc continental.

Sasonow aveva surtut en mira che la Germania cedia territoris. Questa pretaisa
vegniva fatga sin fundament dal princip da las naziunalitads. La Russia dueva
annectar il curs inferiur dal Njemen (Memelland) e la part orientala da la
Galizia. Plinavant vulev’ins affiliar al Reginavel polac l’ost da las provinzas
Posen, la Schlesia (Superiura) e la Galizia dal Vest. Ulteriuras finamiras da la
Russia correspundevan als puncts fixs dal program da guerra dals Alliads che
vegnivan numnads il pli savens: l’Alsazia e la Lorena, forsa la cuntrada dal
Rain ed il Palatinat a la Frantscha, dapli territoris per la Belgia sper Aachen,
Schleswig-Holstein enavos al Danemarc ed il restabiliment da Hannover. L’Austria
dueva furmar ina monarchia tripla che consistiva dals reginavels Boemia, Ungaria
ed Austria. La Serbia dueva obtegnair la Bosnia-Erzegovina, la Dalmatia e
l’Albania dal Nord, la Grezia percunter l’Albania dal Sid e la Bulgaria ina part
da la Macedonia. La Gronda Britannia, la Frantscha ed il Giapun duevan obtegnair
las colonias tudestgas.

La Gronda Britannia sa sentiva periclitada tras la Germania che sa cumportava
dapi l’unificaziun da l’imperi a moda adina pli e pli ambiziusa. Perquai vulevan
ils Englais sa deliberar da la forza economica creschenta da la Germania ed
eliminar la ferma flotta tudestga. L’invasiun tudestga en la Belgia è stà il
motiv uffizial per la Gronda Britannia d’entrar en la guerra. Restabilir la
Belgia è alura era stà durant ils emprims onns da guerra la suletta finamira da
guerra impurtanta ch’è vegnida declerada avertamain.

Sper la finamira da liberar la Belgia discurriv’ins però gia baud da rumper il
militarissem prussian per conservar l’equiliber europeic. Quel pareva periclità
tras l’occupaziun tudestga da la Belgia e da la costa dal Chanal. En l’Imperi
tudestg dueva il reginavel Hannover vegnir restabilì, quai ch’avess en il medem
mument rut la pussanza da veto da la Prussia en il Cussegl federal. Finamiras
territorialas directas sin il continent europeic n’aveva la Gronda Britannia en
mintga cas betg. Ed ordaifer l’Europa haja la Gronda Britannia tenor il
primminister Asquith gia ussa gist tants territoris sco ch’els sajan abels da
tegnair. Tuttina stuev’ins defender ils interess visavi la Frantscha, la Russia
ed ils auters Alliads, quai che pretendeva acquists britannics da possess
tudestgs e tircs en l’Africa ed en l’Asia Anteriura.

Uffizialmain han ins adina considerà fatgs territorials sco secundars –
probablamain per evitar implicaziuns peniblas. Suenter la fin dal zarissem russ
han ins pudì manar – a moda propagandisticamain excellenta – ina guerra sco
cruschada da la democrazia cunter tirans e despots. Ma a la fin da l’onn 1916
vuleva la publicitad britannica savair concretamain pertge che lur schuldads
duajan cumbatter e murir, uschia ch’ins ha stuì formular urgentamain finamiras
da guerra. Ils 20 da mars ha Lloyd George numnà la liquidaziun da las regenzas
militaras reacziunarias e la stabilisaziun da regenzas elegidas dal pievel sco
las vairas finamiras da guerra. Vers la fin da l’onn è il cabinet sa cunvegnì da
fixar emprimas finamiras da guerra provisoricas. Ins ha sustegnì las aspiraziuns
franzosas per l’Alsazia e la Lorena, en pli pretensiuns talianas sco era la
restabilisaziun da la Belgia, da la Serbia e da la Rumenia. Sper las pretensiuns
d’independenza per la Pologna ed ils pievels da la monarchia dal Danubi hai pli
tard era dà agens giavischs d’expansiun. Quai en furma da la pretensiun d’ina
autodecisiun per las colonias tudestgas e las parts arabas che la Tirchia aveva
gia occupà sut British rule.

L’accord da Sykes-Picot dals 16 da matg 1916 reglava las zonas d’interess da la
Gronda Britannia e da la Frantscha en il Proxim Orient. La Gronda Britannia
dueva retschaiver la Mesopotamia dal Sid, entant ch’igl era previs
d’internaziunalisar la Palestina. Las colonias tudestgas en l’Africa e surmar na
duevan en mintga cas betg vegnir returnadas.

Sper il territori da chasa avevan surtut ils dominions Africa dal Sid ed
Australia atgnas finamiras da guerra che surpassavan quellas da la Gronda
Britannia e ch’impedivan ses spazi da contractar per ina schliaziun suenter la
guerra. L’Uniun sidafricana aveva per exempel la finamira minimala da posseder
l’Africa dal Sidvest tudestga e l’Africa da l’Ost portugaisa (Moçambique). La
finamira maximala era dentant da predominar en tut il territori african al sid
da l’equator, da Kapstadt fin al Kilimandscharo.

Era l’Italia fascheva ina politica expansiva che prendeva surtut en mira
territoris colonialisads da Talians che stevan sut domini austriac-ungarais. Gia
avant ch’entrar en la guerra avev’ins intimà l’Austria-Ungaria da surlaschar il
Trentino a l’Italia, quai che la monarchia ha refusà.

Suenter che la Russia aveva acceptà il regl talian d’era gudagnar territori slav
per etablir l’Adria sco mare nostro (‹nossa mar›), è vegnì fatg il Contract
secret da Londra dals 26 d’avrigl 1915. Curt suenter ha l’Italia declerà la
guerra a l’Austria-Ungaria e fatg attatgas a l’Isonzo ed en las Dolomitas, sco
quai che l’Italia aveva empermess en il contract cun la Tripla Entente.

Medemamain dueva l’Italia obtegnair ina regiun anc betg definida a la costa dal
sid da l’Asia Minura, sche la Tirchia fiss vegnida spartida. Ch’il Contract da
Londra n’è betg vegnì realisà dal tuttafatg en ils Contracts da Paris, surtut en
connex cun la Dalmatia, ha gì da far cun la resistenza da la Serbia ch’era
alliada cun l’Entente.

Las finamiras da guerra americanas derivavan anc dal temp da la neutralitad.
Suenter che l’America è entrada en la guerra ils 6 d’avrigl 1917, ha president
Woodrow Wilson cuntinuà senz’interrupziun cun questa politica. Durant l’emprim
temp da guerra n’aveva el betg ideas exactas davart ina pasch gista, ma en
mintga cas vegniva ina pasch per el en dumonda mo sche la Belgia vegniva
restabilida e la Frantscha rumida. Abstrahà da quai temeva Wilson anc pli fitg
ch’auters politichers da sa fixar en dumondas territorialas.

Suenter esser entrà en la guerra era la finamira principala da Wilson d’eliminar
il militarissem tudestg e da ‹democratisar› la Germania. La strategia globala da
Wilson sa laschava cumparegliar cun la politica britannica a l’entschatta da la
guerra. Ils Alliads vuleva el sustegnair mo uschè ferm sco necessari. El
planisava da realisar a la fin da la guerra ses agen plan senza resguardar las
terras da l’Entente che vegnivan ad avair fatg bancrut fin alura.

Il punct culminant da las finamiras da guerra americanas èn senza dubi stads ils
14 puncts da Wilson dals 8 da schaner 1918. Là vegniva pretendì da restabilir
cumplettamain l’independenza beltga, plinavant da restituir l’Alsazia e la
Lorena e da fixar ils cunfins talians per lung dals cunfins da las
naziunalitads. Er l’existenza da l’Austria-Ungaria dueva vegnir garantida,
schebain ch’ins vuleva conceder a sias naziuns in ‹svilup liber›. A la Tirchia
vulev’ins dar liber la via a l’autonomia, dentant senza ch’il nov stadi
cumpiglia autras naziunalitads. En pli eri previs che las stretgas da mar
vegnian tegnidas avertas tras garanzias internaziunalas. Ultra da quai vegniva
era pretendì in stadi polac independent, il qual dueva cumpigliar territoris
colonisads incontestablamain da Polacs, cun liber access a la mar.

En il decurs dal davos onn da guerra è la tenuta da Wilson vers las Pussanzas
centralas vegnida pli dira, quai surtut pervi da la pasch dictada da
Brest-Litowsk. L’october 1918 han ils Americans cumplettà ed amplifitgà ils 14
puncts da Wilson. Ils puncts Belgia, Alsazia e Lorena èn vegnids confermads. A
l’Italia han ins concedì per motivs strategics il Tirol dal Sid (dal qual la
vita culturala dueva però restar autonoma) sco er il protectorat sur l’Albania.
Percunter sajan Triest e Fiume da transfurmar en ports libers, per che la
Boemia, l’Austria tudestga e l’Ungaria possian prosperar. Ils 14 puncts e lur
agiuntas n’eran betg mo drizzads encunter las Pussanzas centralas, mabain er
encunter l’imperialissem dals Alliads.

Il nov stadi polac na dueva betg obtegnair ils territoris en l’ost ch’eran
colonisads da Lituans ed Ucranais. En pli era l’access a la mar en il vest da la
Weichsel anc da definir. Er ils abitants tudestgs da Posen e da la Schlesia
Superiura eri previs da proteger. L’Armenia dueva survegnir tenor quest plan in
port (liber) a la Mar Mediterrana e vegnir messa sut protecziun britannica. La
fin finala han ins er acceptà il plan da divider il Proxim Orient tranter la
Gronda Britannia e la Frantscha. A la Frantscha han ils Stadis Unids en general
dà bler pli pauc fastidi da realisar sias finamiras da guerra che a la Gronda
Britannia.

En la part tudestga da l’Austria-Ungaria pudev’ins tranter auter chattar maletgs
che glorifitgavan la guerra cun l’expressiun illustrada en grondezza da placat
Jeder Tritt ein Britt, jeder Stoss ein Franzos, jeder Schuss ein Russ e Serbien
muss sterbien. Suenter che la biblioteca da l’Universitad da Löwen era arsa
durant l’invasiun tudestga en Belgia, han scienziads britannics declerà ch’a
quella saja vegnì dà fieu cun intenziun. Scienziads tudestgs han respundì cun
cunterdecleraziuns.

La Hunnenrede cun la quala Wilhelm II aveva intimà l’onn 1900 truppas tudestgas
da manar ina campagna senza resguard per supprimer la revolta dals boxers en
China, ha dà pli tard als Tudestgs en terras angloamericanas il num ‹huns›.
Autras campagnas da propaganda enconuschentas èn stadas tranter auter la
pretaisa che las truppas tudestgas hajan crucifitgà mungias vi da
portas-baselgia e taglià giu mauns ad uffants en Belgia.

Ditg eri incontestà en la scienza – surtut però en lavurs da la scienza populara
– che la propaganda haja gì grond success e ch’igl haja dà en l’Imperi tudestg,
en l’Austria-Ungaria ed en Frantscha in grond entusiassem da guerra. Oz vegn
dentant discutà, schebain quest entusiassem da guerra era avant maun en l’entira
populaziun u surtut en las classas socialas mesaunas e superiuras da las citads.
En l’Imperi tudestg han ins introducì ina matura d’urgenza per che scolars
entusiasmads possian entrar pli spert en l’armada. Perscrutaziuns regiunalas pli
novas en Germania cumprovan ch’i na deva betg in entusiassem da guerra general
l’avust 1914 e mussan ina tenuta bler pli differenziada da la populaziun al
cumenzament da la guerra. En Frantscha era ina gronda part pronta da defender la
naziun, dentant pir suenter la decleraziun da guerra tudestga. Fin lura era la
publicitad fatschentada prioritarmain cun dumondas da la politica interna, nagin
na spetgava ina guerra ni discurriva d’in entusiassem per ina guerra futura.
Sulettamain politichers naziunalists ed intellectuals avevan gia propagà avant
l’attatga avertamain ina guerra, saja quai sco revantscha u per reconquistar
l’Alsazia e la Lorena.

Explicaziuns per la tesa da l’entusiassem da guerra ha per exempel tschertgà
George L. Moose. El ha descrit il giavisch da vulair restabilir ina virilitad
intacta suenter ina fasa d’ina uschenumnada decadenza, a la quala ins attribuiva
ina posiziun predominanta supponida dals Gidieus, il moviment feministic,
emprims pass d’in moviment d’omosexuals ed artists sco ils ‹poets da decadenza›.

Almain en pitschnas dimensiuns hai era dà acziuns da vart d’adversaris da
guerra. Ils 28 da fanadur 1914 ha gì lieu en il Lustgarten a Berlin ina
demonstraziun cunter la guerra. Il prim da matg 1916 ha Karl Liebknecht tegnì
sin il Potsdamer Platz in pled davant ina demonstraziun da plirs millis
d’adversaris da guerra. Sinaquai al han ins arrestà e sentenzià pli tard pervi
da tradiment da la patria.

En quella situaziun ha l’Attentat da Sarejevo provocà ina reacziun da chadaina
ch’ha mess en moviment suenter in mais la guerra europeica. Ils 28 da fanadur
1914 ha il Serb bosniac Gavrilo Princip sajettà a Sarajevo (da lez temp
territori austriac-ungarais) il successur al tron austriac Franz Ferdinand e sia
dunna Sophie. Schebain il servetsch secret serb è stà cumpiglià en il cumplot è
dispità, ins po dentant quintar ch’el aveva almain enconuschientscha dal fatg.
Las activitads diplomaticas hecticas e cumplitgadas ch’èn suandadas han provocà
l’uschenumnada Crisa dal fanadur. Quella è stada marcada da smanatschas, sbagls
diplomatics e valitaziuns politicas sbagliadas.

L’entschatta ha furmà l’ultimatum ch’il minister da l’exteriur da
l’Austria-Ungaria, Graf Berchtold, ha fatg a la Serbia ils 23 da fanadur 1914
cun in termin da 48 uras. Da quel temp era l’opiniun publica europeica plitost
drizzada encunter ils Serbs, ils quals ins considerava sco ‹canaglia crudaivla›.
Ultra da quai vegniva pretendì che la regenza serba haja instradà l’attentat.
L’ultimatum na pretendeva betg mo da cumbatter organisaziuns drizzadas vers
l’Austria-Ungaria, mabain cumpigliava era cundiziuns ch’avessan restrenschì la
suveranitad serba. Entaifer 48 uras ha la regenza serba accumplì bunamain tut
ils puncts. Ella ha dentant protestà cunter ina limitaziun da sia suveranitad e
decidì da mobilisar ina part da si’armada. Malgrà questas concessiuns ha
l’Austria-Ungaria valità la resposta da la Serbia sco nuncuntentaivla, ha rut
giu suenter la fin da l’ultimatum las relaziuns diplomaticas e medemamain
cumandà ina mobilisaziun parziala. Las finamiras austriacas prevedivan l’emprim
ina guerra locala per il predomini sin il Balcan, tant pli che la chapitala
Belgrad n’era betg lunsch davent dal cunfin austriac-ungarais. En quella
situaziun ha Berlin dà sustegn en furma d’ina plenipotenza absoluta ch’ins aveva
gia garantì ils 6 da fanadur. En consequenza da questa decleranza da fidaivladad
na pudevan ils auters pajais europeics betg s’imaginar che l’Austria saja la
forza motorica davos ils eveniments. La plenipotenza absoluta prevediva che la
Germania entria en acziun en cas che la Russia intervegnia, aveva pia in
caracter defensiv. Ils 25 da fanadur ha la Russia decidì da sustegnair
militarmain la Serbia. A medem temp han tant la Russia sco er la Gronda
Britannia e la Germania proponì ina conferenza dals ambassadurs. La proposta
n’ha però betg purtà fritgs. In’ulteriura malchapientscha è stà ch’ins ha
l’emprim considerà l’affar en l’Imperi tudestg sco conflict local austriac-serb,
entant che las autras pussanzas grondas avevan il sentiment che la Germania
instighia ina guerra.

L’Imperi tudestg ha confirmà si’allianza cun l’Austria. Quest sustegn è stà
decisiv per la decleraziun da guerra da l’Austria a la Serbia ils 28 da fanadur.
Gia sin il cussegl da guerra da Wilhelm II cun il commando militar (ils 8 da
december 1912) aveva l’imperatur pretendì che l’Austria duaja sa mussar
energicamain vers la Serbia e che la guerra cun la Russia saja alura inevitabla.
Ils 27 da fanadur ha la Russia effectivamain mobilisà parts da si’armada. En la
retrospectiva ha Sergei Dobrowolski, il cumandant da la partiziun da
mobilisaziun da l’armada russa, ditg che per il stab general russ saja la guerra
gia stada dapi ils 25 da fanadur ina chaussa decidida. Ils militars russ savevan
che la Germania vegnia a mobilisar sias truppas per cas che la Russia cumandass
ina mobilisaziun generala. Gist quai avevan els en mira. Cura che zar Nicolaus
II ha approvà la damaun dals 30 da fanadur la mobilisaziun generala da l’armada
russa, n’era el dentant probablamain betg conscient tge consequenzas che quest
pass vegnia ad avair. Anc il medem di vuleva il zar revocar la mobilisaziun
generala, è però vegnì retegnì dal stab general da l’armada russa. Perfin las
brevs supplitgantas da l’imperatur Wilhelm II a ses ‹cusrin Nicky› – il zar
Nicolaus II – n’han betg gì effect.

En vista a quests svilups ha la Frantscha, ch’era alliada cun la Russia,
medemamain mobilisà – spetgond in’attatga tudestga. Sinaquai ha il commando
superiur da l’Imperi tudestg mess en vigur il plan da marschar ch’era ina
versiun modifitgada dal Plan Schlieffen e ch’ins considerava sco suletta schanza
da gudagnar la guerra da duas fronts che smanatschava. Ins vuleva esser spert e
trair a niz la plauna mobilisaziun russa per in culp encunter la Frantscha.
Suenter che la Belgia aveva scumandà da marschar tras il pajais, ha il reginavel
violà la neutralitad beltga per attatgar la Frantscha. In’attatga directa sur il
cunfin tudestg-franzos bain protegì fiss numnadamain stada senza speranza. Per
la regenza liberala a Londra è quai stà la raschun d’entrar en la guerra.

Surtut pervi dal cumportament da la Germania han ins discutà en rom dal Contract
da Versailles lung e lartg davart la dumonda da la culpa da guerra. Las opiniuns
divergeschan anc adina, schebain incumpetenza e la mancanza da vulair contractar
– e quai betg mo entaifer la classa dominanta tudestga – hajan manà l’Europa en
quella guerra. Surtut en Germania ed en Russia han ils regents politics suandà
las pretensiuns da guerra dal militar, quai ch’ha gì consequenzas fatalas.

Ils 6 d’avust 1914 ha Wilhelm II fatg in appel An das deutsche Volk! e truppas
tudestgas, ulans da la segunda e quarta divisiun da chavallaria, han cumenzà
l’attatga sin la Belgia. Gia l’emprim di hai dà en il vitg da Battice abus da la
populaziun civila. Perquai ch’ils schuldads tudestgs supponivan d’esser vegnids
attatgads da partisans e civilists armads, han ins commess durant las proximas
emnas pliras orrurs vers la populaziun civila en Belgia ed en Frantscha. Tranter
l’avust e l’october 1914 han questas repressalias custà la vita a var 6500
civilists. L’urden da guerra da quel temp lubiva da princip da cumbatter ils
partisans a moda severa e vuleva restrenscher la guerra a las unitads militaras.
Per quest intent prevediva el talas mesiras penalas. Ma il pli savens avevan
quellas attatgas da far cun unitads militaras sparpagliadas. Magari sajettavan
truppas tudestgas en ina maschaida d’isteria da massa e d’ina situaziun
nunsurvesaivla era ina sin l’autra. Ils manaders da truppa chastiavan tuttina
consequentamain civilists innocents, tranter auter cun deportaziuns u cun
arsentar entirs vitgs. Istoriografs èn da l’opiniun che quai haja da far cun
l’imaginaziun d’ina guerra dal pievel sco ch’ella era vegnida fatga tranter la
Frantscha e la Germania ils onns 1870/71 e sco ch’ella era anc adina preschenta
en la schientscha da l’armada tudestga.

Durant la mobilisaziun han ins planisà ed exequì in assagl da surpraisa sin la
citad beltga Lüttich, tar la quala è stà participà Erich Ludendorff ch’è daventà
pli tard schef dal quartier general. La citad è spert crudada en ils mauns dals
attatgaders, entant che la tschinta da dudesch forts enturn la citad n’era anc
betg conquistada. Pir suenter ch’ins ha gì rabitschà natiers artigliaria greva
(la Dicke Berta da Krupp e la Schlanke Emma da Skoda main enconuschenta, ma pli
ferma) èsi stà pussaivel d’occupar las fortezzas. Il punct culminant ha furmà il
bumbardament e la crudada dal Fort Loncin.

Avant avevan tant la regenza franzosa sco er l’imperatur tudestg cumandà la
mobilisaziun da lur armadas. Il medem di ha l’ambassadur tudestg surdà a Son
Petersburg la decleraziun da guerra a la Russia. L’avantmezdi dals 2 d’avust han
truppas tudestgas occupà la citad da Luxemburg. Sinaquai ha il president dal
stadi franzos, Raymond Poincaré, proclamà per decret il stadi da bloccada da la
Frantscha. A medem temp ha la Germania declerà uffizialmain la guerra a la
Frantscha, e quai pervi da diversas violaziuns da cunfin en la part tudestga da
la Lorena.

Ils 18 d’avust han ils Tudestgs cumenzà l’offensiva gronda. Suenter che
l’artigliaria greva ha gì victorisà sur ils forts beltgs da Lüttich e Namur,
aveva quella la finamira da circumdar las armadas alliadas. Cun far quai han ins
cuntanschì fitg svelt la chapitala beltga Brüssel. L’armada beltga è sa retratga
en la fortezza d’Antwerpen; sinaquai ha cumenzà l’assedi da dus mais
d’Antwerpen.

Ils 4 da settember èsi gartegià als Tudestgs da surpassar la Marne, e sin quai
ha gì lieu dus dis pli tard la Battaglia a la Marne tranter Ourcq e Maas ch’ha
manà a grondas sperditas dad omaduas varts. Curt suenter ha la generalitad
tudestga dà si il Plan Schlieffen, perquai ch’i n’era betg reussì a las truppas
d’avanzar lunsch avunda per isolar u schizunt circumdar Paris. Cura che las
truppas tudestgas èn sa retratgas da la Marne – quai ch’ha fatg surstar ils
Alliads –, tanschevan las reservas da muniziun franzosas mo pli per dus dis.

Vers la fin da settember èn ils moviments tschessads dad omaduas varts, las
forzas eran equilibradas, in pau a la giada ha cumenzà ina guerra da posiziun.
Quai aveva tranter auter da far cun il fatg che las reservas da muniziun, surtut
quellas per l’artigliaria, na pudevan betg vegnir furnidas spert avunda. Igl è
sa mussà bainspert ch’il consum da muniziun surpassava per lunsch las capacitads
da refurniment. Sulettamain en Belgia n’aveva il progress anc betg pers sia
spertezza: fin il november eran Antwerpen, Brügge ed autras citads impurtantas
en maun tudestg. Gronda resistenza han ils Alliads dentant fatg sper Ypern, quai
ch’ha sfurzà il general von Falkenhayn – ch’era dapi ils 14 da settember schef
dal stab general – da smetter las attatgas. Da la fin d’october fin ils 10 da
november hai adina puspè dà sper Ypern cumbats cun grondas sperditas. Quellas ha
la generalitad tudestga stilisà cun il rapport cugliunant che giuvens regiments
tudestgs hajan conquistà las emprimas posiziuns da l’inimi chantond Deutschland,
Deutschland über alles. Il rapport da la generalitad tudestga ha creà il mitus
da Langemarck ch’ha existì fin il temp dal naziunalsocialissem ed ha glorifitgà
la presumada mort d’unfrenda d’ina generaziun giuvna e scolada tudestga. Cun ils
cumbats sper Ypern è la guerra mobila stada a fin. A la front tudestga hai uss
dà in vast sistem da foss da protecziun.

En l’ost faschevan ils Russ attatgas nunspetgadamain fermas cunter la Germania.
Perquai era la situaziun a la front da l’ost l’emprim difficila per las
Pussanzas centralas. Sin fundament dal Plan Schlieffen eran ils Tudestgs
semtgads sin ina guerra defensiva a la front da l’ost. Quai è dentant sa mussà
sco sbagl suenter ch’ils Russ han fatg in’immensa offensiva en il nordost. Curt
suenter l’entschatta da la guerra avevan duas armadas russas invadì l’ost da la
Prussia e sa chattavan uschia sin territori da l’Imperi tudestg. En consequenza
da quai han ins rinforzà las truppas e remplazzà ils cumandants vegls tras il
maior general Erich Ludendorff ed il colonel general Paul von Hindenburg. Grazia
ad els è la situaziun a la front da l’ost sa midada relativamain spert.
Spezialmain la victoria en la Battaglia sper Tannenberg dals 26 fin ils 31
d’avust è stada per la Germania in grond success. Igl è reussì a las truppas
tudestgas da serrar en l’armada russa da Narew. La Battaglia sper ils Lais
Masurics è suandada dals 6 fin ils 15 da settember ed è ida a fin cun la terrada
da l’armada russa da Niemen. Las truppas russas han sinaquai rumì ina gronda
part da la Prussia da l’Ost.

Curt suenter l’entschatta da la guerra avevan truppas russas er occupà la
Galizia ch’appartegneva a l’Austria-Ungaria. Suenter in emprim progress vers la
citad Lemberg è l’armada austriac-ungaraisa vegnida franada tras la pussanza
dominanta da la Russia. Il settember ha l’Austria-Ungaria stuì sa retrair fin a
las Carpatas. Il prim da november è il colonel general von Hindenburg vegnì
numnà schefcumandant ost da l’armada tudestga. Ils 11 da november ha cumenzà
in’offensiva tudestga a la front da l’ost ch’ha chatschà enavos las truppas
russas fin a Łódź. Il november 1914 ha la marina britannica declerà l’entira Mar
dal Nord sco zona da guerra ed ha immediat minà quella. Bastiments che navigavan
sut bandiera da stadis neutrals pudevan vegnir attatgads dals Brits senza
preavis. Quest agir da la regenza britannica ha violà il dretg internaziunal
valaivel, tranter auter la Decleraziun da Paris dal 1856 che la Gronda Britannia
aveva suttascrit. Dals 5 fin ils 17 da december èsi reussì a las truppas
austriac-ungaraisas da franar il progress russ vers Krakau. Silsuenter ha la
transfurmaziun ad ina guerra da posiziun era cumenzà en l’ost. Dal december 1914
fin l’avrigl 1915 ha furià la Battaglia d’enviern en las Carpatas, en la quala
las Pussanzas centralas èn sa fatgas valair visavi la Russia.

La regenza da l’Imperi osmanic ha l’emprim empruvà da sa tegnair davent da las
acziuns da cumbat en furma d’ina ‹neutralitad armada›. Per ils Giuvens tircs
ch’eran a la pussanza eri evident ch’els stoppian suandar ina pussanza gronda
per insumma pudair tegnair pitg militarmain. Sin giavisch d’Enver Pascha hai la
finala dà l’allianza da guerra cun la Germania e l’Austria-Ungaria, in patg
ch’era però dispità en il cabinet. L’october 1914 han ils Tircs osmans bumbardà
cun ils bastiments da guerra Goeben e Breslau, ch’els avevan cumprà da la
Germania, citads situadas a la costa russa. Sinaquai han la Frantscha, la Gronda
Britannia e la Russia declerà l’entschatta november la guerra a l’Imperi
osmanic. Gia ils 23 da november èsi reussì a truppas britannicas da conquistar
la citad osmanica Basra al Golf da la Persia.

Ils 5 d’avust aveva il Commitee of Imperial Defence da Londra decidì da
schlargiar la guerra, violond ils contracts da la Conferenza d’Africa a Berlin
dals onns 1884/1885. Quai signifitgava ch’ins vuleva attatgar tut las colonias
tudestgas u laschar attatgar quellas da truppas franzosas, indicas,
sidafricanas, australianas, giapunaisas u novzelandaisas. En quest context han
surtut gì lieu en l’Africa grevs cumbats. La colonia Togo ch’era circumdada da
tuttas varts han ins conquistà immediatamain. Camerun sa chattava en la medema
situaziun difficila. Fin la fin da l’onn 1914 èn las truppas tudestgas sa
retratgas en la tschungla, nua ch’igl ha dà ina guerra da guerriglia stentusa.
L’Uniun sidafricana ha attatgà la part tudestga da l’Africa dal Sidvest. Fin la
fin da l’onn n’hai betg pli dà ina pussaivladad da tegnair il territori.
Sulettamain la part tudestga da l’Africa da l’Ost è sa defendida stinadamain sut
Paul von Lettow-Vorbeck. Grazia a la strategia tudestga da retratgas e tactica
da guerriglia, han ins pudì mantegnair la colonia fin la fin da la guerra.

Las colonias tudestgas en il Pacific han ins, sin fundament d’in ultimatum
giapunais, dà si senza cumbat. Sulettamain la colonia tudestga Kiautschou è
vegnida defendida stinadamain durant l’assedi da Tsingtau fin ch’il material e
la muniziun èn stads duvrads si.

Il schaner 1915 hai dà a la front dal Caucasus las emprimas acziuns da cumbat
pli grondas tranter truppas osmanicas e russas. En il cumbat da Sarikamis ha
l’Imperi osmanic subì ina greva terrada. Truppas osmanicas han commess il
Genocid envers ils Armens ed il Genocid envers ils Suryoye. Quests crims han
custà la vita a var in milliun umans. Nundumbraivels Armens èn vegnids deportads
en territoris da desert.

Il november 1914 ha Erich von Ludendorff retschet ensemen cun Paul von
Hindenburg il cumond superiur sur tut las truppas tudestgas a la front da l’ost.
La stad 1915 ha la Germania occupà la Pologna, bunamain l’entira Curlandia e la
Lituania. Entras las pussanzas d’occupaziun hai dà en la Pologna dus guverns: in
austriac a Lublin ed in tudestg cun sedia a Warschau. Ils territoris restants
han ins reunì sut l’expressiun Ober Ost. Quai era l’abreviaziun per il territori
dal schefcumandant da tut las forzas militaras tudestgas en l’ost. Quel
cumpigliava la Curlandia, la Lituania etnografica, intgins districts spiramain
polacs sco Augustow e Suwalki ed ils districts dal vest da la Bielorussia.

A la front dal vest ha gì lieu il favrer e mars l’uschenumnada Battaglia
d’enviern en la Champagne, tar la quala ils Franzos han l’emprima giada utilisà
granella da ballas massiva. Quella tactica n’ha però betg gì grond success: ils
Tudestgs èn spert s’adattads ad in’attatga da l’infantaria. Or da refugis bain
installads han els pudì cumbatter quellas cun agid da fieu d’arretar e da
mitraglias.

Curt suenter han ils Tudestgs cumenzà a far diever da gas toxic, ina da las
armas las pli crudaivlas da l’Emprima Guerra mundiala. Per l’uschenumnada
attatga da vaschia utilisav’ins gas da clor che sa tschentava pervi da sia
consistenza en ils foss. L’emprima attatga da gas toxic avev’ins planisà sco
experiment. Quella ha gì lieu ils 22 d’avrigl ad Ypern. L’effect è stà
devastant: 15 000 schuldads franzos da l’Algeria, latiers schuldads dal
territori breton sco era ils Canadais ch’eran arrivads pir dacurt a la front èn
scappads u vegnids mazzads, uschia ch’ils Tudestgs han l’emprim pudì avanzar
senza resistenza. Malgrà tut n’ha la generalitad da l’Imperi tudestg betg
nizzegià quest avantatg. Sinaquai han ils Alliads puspè pudì serrar la front.
Istoricamain n’èsi betg sclerì dal tuttafatg tgi ch’ha utilisà sco emprim gas
sco med da cumbat.

Ils 7 da matg ha in sutmarin tudestg sfundrà davant la costa dal sid da
l’Irlanda il bastiment da passagiers britannic Lusitania. Quai ha provocà grevas
tensiuns tranter l’Imperi tudestg ed ils Stadis Unids (tranter las 1198 victimas
sa chattavan 127 Americans).

L’entschatta fanadur han las Pussanzas centralas cumenzà in’offensiva gronda a
la front da l’ost. Fin il settember èsi reussì ad els da conquistar citads
impurtantas sco Warschau, Brest-Litowsk e Vilnius. Las Pussanzas centralas han
per part sfratgà en la front russa per plirs tschients kilometers. En la
Battaglia sper Tarnopol ha l’armada russa tegnì si quest progress. Il medem mais
ha zar Nikolaus II surpiglià persunalmain il commando suprem da l’armada russa.
Malgrà las grondas sperditas da territoris russ, n’aveva el betg en mira ina
pasch separada sco quai che las Pussanzas centralas avevan sperà.

Ils 14 d’october 1915 è la Bulgaria entrada en la guerra. Gia ils 6 da settember
aveva la regenza bulgara declerà ch’ella saja pronta da collavurar cun las
Pussanzas centralas. Tras in’attatga sin la Serbia vulevan quellas stgaffir ina
colliaziun terrestra tar l’Imperi osmanic. Ils 6 d’october ha cumenzà
l’offensiva encunter la Serbia. En il decurs da quella han las Pussanzas
centralas chatschà enavos l’armada dals Serbs fin en l’Albania. Il december 1915
han truppas austriac-ungaraisas, tudestgas e bulgaras occupà l’entira Serbia.
Las restanzas da l’armada serba han pudì scappar a Corfu, prendend cun ellas
intgins millis praschuniers.

Ils davos cumbats pli gronds a la front dal vest da l’onn da guerra 1915 hai dà
tranter ils 25 da settember ed ils 13 d’october en l’Artois ed en la Champagne.
Quella battaglia d’atun ha chaschunà autas sperditas da vart dals Brits e
Franzos ed ha purtà sulettamain pitschnas invasiuns en las posiziuns tudestgas.
La guerra terrestra l’onn 1915 a la front dal vest (ch’è tranter auter era
vegnida manada en las Vogesas, l’artg da St. Mihiel, en las Argonas ed era a
moda sutterrana cun enormas minas) n’ha effectivamain betg midà da num la lingia
da la front. Ella ha però chaschunà als Franzos las pli grevas sperditas
entaifer in onn chalendar insumma.

Suenter che l’armada tudestga era sa cuntegnida l’onn precedent a la front dal
vest plitost a moda defensiva, ha la generalitad sut Erich von Falkenhayn decidì
l’entschatta 1916 d’attatgar Verdun. Falkenhayn vuleva intimar l’armada franzosa
da mobilisar grondas furmaziuns da truppa per defender sia pli gronda e cun quai
moralmain pli impurtanta fortezza. Questas truppas franzosas vulev’ins alura
laschar ‹perder tut il sang› en il cumbat cunter l’armada tudestga ch’era
cleramain pli gronda. Ils Tudestgs han sinaquai manà immens quantums da chanuns,
da muniziun e da truppas en il territori situà en il nord da la Maas. La fin
fanadur avevi en il territori d’attatga tudestg ina concentraziun da meds da
guerra sco anc mai.

Ils 20 da matg è vegnida conquistada dals Tudestgs la collina ‹Um mort› (Dead
Mans Hill / Le-Mort-Homme); ma quella n’ha betg pudì vegnir tegnida fitg ditg.
Pervi dals cumbats ch’èn vegnids manads a moda nunditg brutala, vala la collina
sco simbol per l’‹enfiern da Verdun›. Ils 2 da zercladur è il fort Vaux vegnì
assaglì tras truppas tudestgas. Il fanadur hai dà cumbats intensivs per il Fort
Thiaumont. Quel ha midà entaifer curt temp pliras giadas il possessur, fin ch’el
è crudà definitivamain sut controlla tudestga.

Entras ils cumbats violents davant Verdun è l’armada franzosa vegnida
flaivlentada fermamain. Uschia han ils Alliads britannics cumenzà l’entschatta
da la stad in’offensiva gronda al flum Somme. Il schefcumandant da las forzas
armadas britannicas en Frantscha, Douglas Haig, ha medemamain utilisà il concept
da Falkenhayn da la battaglia d’isada. L’offensiva ch’el planisava a la Somme na
dueva betg mo distgargiar l’armada franzosa, mabain spussar materialmain e
persunalmain dal tuttafatg ils Tudestgs. Suenter ina preparaziun d’artigliaria
d’otg dis senz’interrupziun cun passa 1400 chanuns – tar la quala ins ha sajettà
circa in milliun e mez granatas – ha cumenzà il prim da fanadur 1916 l’attatga
sin las posiziuns tudestgas a la Somme. Malgrà las grevas chanunadas eran plirs
refugis tudestgs restads intacts, uschia ch’ils schuldads tudestgs han pudì far
frunt a l’attatga britannica cun fieu da mitraglia. Gia l’emprim di da la
Battaglia a la Somme èn morts 21 000 schuldads britannics, da quels 8000 durant
l’emprima mes’ura. Bleras unitads britannicas han pers passa la mesadad da lur
schuldads. Malgrà questas enormas sperditas ha Haig laschà cuntinuar
l’offensiva. Sin fundament da la Battaglia a la Somme e l’offensiva da Brussilow
a la front da l’ost ha l’armada tudestga stuì trair giu truppas davant Verdun ed
interrumper ils 21 da fanadur l’attatga sin la citad.

Ils 27 d’avust 1916 è la Rumenia entrada en la guerra sin la vart dals Alliads.
Truppas rumenas han invas la Transilvania ch’appartegneva a l’Austria-Ungaria,
ma gia la fin d’avust hai dà ina cunteroffensiva da las Pussanzas centralas.
Entaifer curt temp han truppas austriac-ungaraisas, tudestgas e bulgaras
conquistà ina gronda part da la Rumenia. Ils 6 da december han las Pussanzas
centralas conquistà la chapitala rumena Bukarest. Il nordost da lur pajais han
ils Rumens sulettamain pudì tegnair cun agid russ. Suenter la victoria sur la
Rumenia han las Pussanzas centralas fatg ils 12 da december in’offerta da pasch
als Alliads, la quala quels han refusà ils 30 da december.

Il mars 1917 èn las truppas tudestgas sa retratgas da la Somme en la posiziun da
Siegfried ch’era vegnida rinforzada fermamain. Avant han els destruì il
territori ch’els han dà liber ed han per part minà quel. Il medem mais han ils
Brits interprendì in’avanzada vers Bagdad e conquistà la citad.

Sin fundament da las grevezzas da la guerra e da la gronda mancanza da
victualias hai dà ils 8 da mars (ils 23 da favrer tenor chalender russ) a Son
Petersburg demonstraziuns da massa ch’han manà a la Revoluziun da favrer. En la
citad èn sa furmads cussegls da lavurants e schuldads, entant ch’ins ha etablì
ina regenza burgaisa provisorica sut prinzi Lwow. Ils 15 da mars ha Zar Nikolaus
II demissiunà. Sper la regenza parlamentara devi sco segunda pussanza il cussegl
suprem da lavurants e schuldads da Son Petersburg. La regenza provisorica ha
decidì da manar vinavant la guerra – quai ch’ha trumpà grondas parts da la
populaziun. Per quest motiv ha la generalitad tudestga pussibilità l’avrigl ad
ina gruppa da bolschevics enturn Lenin – che viveva en l’exil svizzer – da
vegnir cun il tren en Russia. Ils 16 d’avrigl è Lenin arrivà a Son Petersburg,
nua ch’el ha appellà da far ina revoluziun socialistica.

Ils 6 d’avrigl 1917 èn ils Stadis Unids entrads en la guerra cunter l’Imperi
tudestg. Il motiv è stà che l’Imperi aveva declerà la guerra da sutmarins senza
restricziun; quella ha era chaschunà la mort da bleras persunas civilas. Ultra
da quai è vegnida enconuschenta la depescha da Zimmermann, en la quala l’Imperi
tudestg ha appellà il Mexico d’attatgar ils Stadis Unids. Il december 1917 ha
l’America era declerà la guerra a l’Austria-Ungaria.

Las pussanzas dal vest han intimà la Russia da far in’offensiva per levgiar lur
situaziun. Il minister da guerra Kerenski ha planisà l’offensiva ch’ha cumenzà
ils 30 da zercladur. Suenter emprims success è l’offensiva stada bloccada ils 11
da fanadur. Gia ils 19 da fanadur han truppas tudestgas ed austriac-ungaraisas
cumenzà la cunteroffensiva sper Tarnopol. Igl è reussì ad ellas da reconquistar
la Galizia da l’Ost e la Bukowina. En la Russia hai dà ils 17 da fanadur
in’emprova da putsch dals bolschevics ch’il militar ha supprimì. Sinaquai è
Lenin scappà en Finlanda, entant che prinzi Lwow è vegnì substituì sco
primminister da Kerenski, in um che fascheva part d’ina partida socialistica
moderada. Malgrà las terradas militaras e la situaziun critica a l’intern ha
Kerenski insistì ch’ins mainia vinavant la guerra. Il settember han truppas
tudestgas conquistà la citad da Riga e l’october las inslas balticas Ösel, Dagö
e Moon. Sinaquai è la resistenza militara da la Russia praticamain dada ensemen.

Il prim d’avust 1917, trais onns suenter il cumenzament da la guerra, ha papa
Benedetg XV derasà in scriver apostolic cun il titel ‹Dès le début›, en il qual
el è sa mess a disposiziun sco intermediatur da contractivas da pasch
cumplessivas. L’appel da pasch è dentant stà senza success.

L’attatga britannica sin la Palestina (che vegniva controllada dals Osmans) è
stada la davosa offensiva pli gronda da l’onn da guerra 1917. Quella è vegnida
sustegnida d’Arabs revoltants (T.E. Lawrence) ed è ida a fin ils 20 da december
cun la conquista da Jerusalem tras truppas britannicas.

Per sfurzar ils bolschevics da far concessiuns, èn las Pussanzas centralas
avanzadas vinavant l’entschatta dal 1918 sin territori russ ed han fatg ils 9 da
favrer ina pasch separada cun l’Ucraina. Malgrà las cundiziuns diras ha Lenin
laschà suttascriver ils 3 da mars il Contract da pasch da Brest-Litowsk. La
Russia è sortida da la guerra perdend circa 25 pertschient da ses territori
europeic. L’Ucraina era sut controlla tudestga; da quai speravan ins ch’il
provediment da materias primas e da graun sa megliereschia. Perquai che la
Russia na fascheva betg pli part da la guerra, èsi stà pussaivel per la
direcziun d’armada tudestga da trametter var in milliun schuldads a la front dal
vest. Entras quai han las Pussanzas centralas cuntanschì là il suramaun numeric.
En vista al fatg ch’adina dapli unitads americanas arrivavan en Frantscha, n’ha
quest avantatg dentant betg durà ditg. Perquai ha la generalitad tudestga decidì
l’emprima giada dapi l’onn 1916 da far in’offensiva gronda a la front dal vest.
L’armada tudestga planisava in’attatga cun blera artigliaria e gas toxic al
punct da contact tranter la front britannic-franzosa per sparter ils inimis e
batter els separadamain. La generalitad tudestga ha survesì che la forza da
cumbat da las truppas franzosas era pli pitschna che quella da las britannicas.
Uschia avevi gia dà l’onn 1917 revoltas en l’armada franzosa.

A partir da la stad 1918 èn ultra da quai pli e pli blers schuldads tudestgs
daventads praschuniers dals Alliads. Gia ils 14 d’avust ha la generalitad
tudestga taxà la situaziun militara sco persa. Las truppas tudestgas stuevan uss
sa retrair plaun a plaun. Il november 1918 occupavan ellas mo pli ina pitschna
part dal nordost da la Frantscha, bundant la mesadad da la Belgia ed il
Luxemburg. Malgrà grondas sperditas e forzas da truppa tschessentantas
cumbattevan ils Tudestgs stinadamain fin la fin (quai che vegn descrit sco
‹taila-filien› da defensurs). Ils Tudestgs han profità da la situaziun da la
tactica da guerra (avantatgs da la defensiva, era cun relativamain paucas
mitraglias e chanuns), dals gronds donns en il territori da guerra (vias,
infrastructura; chars armads n’eran anc betg sviluppads bain sco arma offensiva)
e per finir da las difficultads dals Alliads da procurar per refurniment.
Perquai n’èsi vinavant betg reussì als Alliads da rumper tras a moda decisiva,
quai ch’ha promovì suenter la guerra l’uschenumnada Legenda da la stilettada.

A partir dals 15 da settember 1918 è la resistenza da l’armada bulgara dada
ensemen suenter in’attatga dals Alliads cunter la front da la Macedonia. La
Battaglia da la Palestina dals 18 e 19 da settember ha purtà la terrada
definitiva a l’armada osmanica sut Otto Liman von Sanders. Per quels motivs han
Hindenburg e Ludendorff pretendì ils 29 da settember ultimativamain che
represchentants politics da l’Imperi elavureschian in’offerta per in armistizi.
Per cuntanscher contractivas sin basa dal Program da 14 puncts dal president
american ha Ludendorff proponì a medem temp da far dependenta la regenza da la
confidenza dal parlament. Sinaquai ha l’imperatur pretendì ils 30 da settember
per decret d’introducir in sistem da regenza parlamentar, quai ch’il Reichstag
ha realisà cun decider ils 28 d’october da midar la constituziun. Il nov
chancelier da l’Imperi tudestg, Max von Baden, ch’era vegnì confermà dal
parlament, aveva gia offrì ils 4 d’october a Woodrow Wilson in armistizi
correspundent. Ils Stadis Unids han sinaquai pretendì ch’ils Tudestgs bandunian
il territori occupà, rumpian giu la guerra da sutmarins illimitada ed
aboleschian la monarchia. Gist il davos punct han la regenza e la SPD dentant
refusà.

L’october 1918 ha l’Austria-Ungaria cumenzà a sa schliar. Ils 28 d’october han
ins fundà la Tschecoslovachia, ils 29 d’october il stadi dals Serbs, Croats e
Slovens (stadi SHS, a partir da l’onn 1929 Jugoslavia). La Galizia è s’unida cun
il stadi polac ch’è puspè sa reconstituì. Il medem di han las truppas talianas
che vegnivan dal Piave survegnì il suramaun en la Battaglia da Vittorio Veneto
ed uschia cuntanschì in avanzament decisiv. Sco reacziun sin la sperdita da tut
ils territoris betg tudestgs è sa constituì ils 30 d’october il stadi da
l’Austria tudestg.

Malgrà las bregias per cuntanscher in armistizi, ha l’admiralitad tudestga
cumandà ils 24 d’october 1918 che la flotta duaja partir en ina davosa battaglia
desperada cunter la Royal Navy (‹fin onuraivla›). Sinaquai hai dà revoltas a
Wilhelmshaven. Ins ha transferì parts da la flotta a Kiel e vuleva punir ils
rebels. La finala è rutta ora ina revolta da mariners ch’è sa sviluppada
entaifer paucs dis ad ina revoluziun, la Revoluziun da november.

En numerusas citads tudestgas han ins fundà cussegls da lavurants e schuldads.
Kurt Eisner ha proclamà a Minca il stadi liber da la Baviera. Alura è suandada
la primavaira 1919 la republica da cussegl da Minca. Ils 9 da november ha la
revoluziun cuntanschì Berlin. Là ha il chancelier da l’Imperi tudestg Max von
Baden proclamà or d’atgna iniziativa – e per tema d’ina revolta politica
radicala – che l’imperatur demissiuneschia e ch’il prinzi ereditar desistia dal
tron. Plinavant ha el transponì il post dal chancelier da l’Imperi sin il
parsura da la SPD, Friedrich Ebert. Il suentermezdi dal medem di ha Philipp
Scheidemann proclamà la republica tudestga. Karl Liebknecht da la Lia da
Spartakus ha proclamà la republica socialistica libra Germania. L’imperatur e
tut ils prinzis tudestgs han stuì demissiunar. Ils 10 da november è Wilhelm II
scappà en l’exil ollandais ed ha cun quai suandà l’avis da ses cussegliaders.
Demissiunà en scrit ha el però pir intginas emnas pli tard.

A partir dals 7 da november han il marschal franzos Foch e quatter politichers
tudestgs da la regenza da Max von Baden sut la direcziun da Matthias Erzberger
(il parsura da la partida catolica dal centrum) contractà en in char-salun en il
guaud da Compiègne davart l’armistizi tranter ils Alliads e l’Imperi tudestg.
Ch’ins aveva lubì a Hindenburg e Ludendorff da star davent da las contractivas
da l’armistizi ch’els sez avevan pretendì ultimativamain, ha gì grevas
consequenzas per la naschientscha da la Republica da Weimar. Entaifer curt temp
han ins stigmatisà ils delegads civils tudestgs sco ‹malfatschents dal
november›.

L’Emprima Guerra mundiala ha chaschunà tranter ils schuldads bunamain 10
milliuns morts e circa 20 milliuns blessads. Il dumber da las victimas civilas
munta ad ulteriurs 7 milliuns. En l’Imperi tudestg han 13,25 milliuns umens fatg
servetsch militar, da quels èn morts 2 milliuns. L’Imperi russ aveva mobilisà
circa 12 milliuns umens per il servetsch da guerra, dals quals 1,85 milliuns èn
vegnids per la vita. Dals 8,1 milliuns Franzos clamads sut las armas n’han 1,3
milliuns betg survivì la guerra. Il British Empire aveva engaschà tut en tut
circa 7 milliuns schuldads, dals quals 850 000 n’èn betg turnads da la guerra.
L’Austria-Ungaria ha gì da deplorar circa 1,5 milliuns victimas mortalas da 7,8
milliuns schuldads. Sin la vart taliana èn da 5 milliuns schuldads bunamain
morts 700 000. En relaziun han la Rumenia, il Montenegro e la Serbia gì las pli
grondas sperditas: Da 700 000 schuldads serbs èn circa morts 130 000. En tut ha
la Serbia pers tras la guerra var 540 000 umans, quai che correspunda a ca. 11 %
ed en il Montenegro schizunt a 16 % da la populaziun.

Tranter ils blessads sa chattavan numerus invalids ch’eran bainduras sfigurads
da betg enconuscher pli. Nundumbraivels anteriurs schuldads da la guerra
mundiala èn morts curt suenter la fin dals cumbats en consequenza da lur
blessuras e malsognas da la guerra. Tar ils blessads ston ins era quintar
numerus refusaders da guerra che n’eran ni èn davants psichicamain betg abels da
far servetsch militar – ed èn vegnids mess en praschuns ni psichiatrias per
‹mantegnair la morala da la truppa›. Sper las victimas militaras vegnan vitiers
las civilas: La bloccada cunter las Pussanzas centrals ha chaschunà be en
Germania almain 700 000 morts da la fom. Vers la fin da la guerra ha la grippa
spagnola mazzà en l’Europa milliuns civilists e schuldads ch’eran gia
flaivlentads tras la guerra. Sin il Balcan, en spezial en Serbia, hai gia dà
davent dal 1914 grondas sperditas da populaziun tras malsognas ed epidemias.
Quai è medemamain stà il cas en zonas devastadas da la guerra ordaifer l’Europa
(surtut en l’Africa Centrala e da l’Ost). En connex cun l’Emprima Guerra
mundiala stat ultra da quai il Genocid envers ils Armens.

Ils custs totals da la guerra da 1914 fin 1918 han muntà a 956 milliardas
Goldmark. Quels sa repartan suandantamain: 208 milliardas ha l’Empire britannic
sbursà per la guerra, 194 la Germania, 134 la Frantscha, 129 l’America, 106 la
Russia, 99 l’Austria-Ungaria e 63 l’Italia. Quests custs gigantics han surpassà
lunschor la forza economica dals pajais europeics. En general han ins finanzià
la guerra cun emprests da guerra e cun prender en cumpra l’inflaziun – cun
excepziun da la Gronda Britannia.

En Germania muntavan las expensas da guerra fin l’onn 1916 a circa 60 fin 70
milliuns marcs per di. Alura hai dà in creschament enorm en consequenza dal
sforz d’armament, surtut cun l’uschenumnà Program da Hindenburg. Be ina pitschna
part da quests custs han ins pudì finanziar cun taglias, radund 87 % n’èn betg
stads cuvrids. Il debit da l’Imperi è perquai creschì per 145,5 milliardas
marcs.

Ils territoris en la Frantscha dal Nord ed en la Belgia, per ils quals ins aveva
battì il pli fitg, eran vegnids destruids per gronda part. Ils custs per la
reconstrucziun han ins calculà cun radund 100 milliardas francs. L’idea dals
victurs da pudair refinanziar ils custs da guerra cun reparaziuns, è stada
in’illusiun. La Gronda Britannia n’era betg pli in dals pli gronds crediturs dal
mund, mabain in dals pli gronds debiturs. Per la Germania ha la guerra finì cun
in’inflaziun gigantica e las pussanzas victuras èn daventadas debiturs dals
Stadis Unids. Tras la guerra aveva l’Europa pers sia posiziun da pussanza
mundiala. Charles de Gaulle ha formulà pli tard: «Igl ha dà victurs e
victorisads; ma nus tuts avain pers.»

Ils 18 da schaner 1919 ha cumenzà la Conferenza da pasch da Paris. Ils 28 da
zercladur ha la delegaziun tudestga suttascrit sut gronda pressiun dals Alliads
il Contract da Versailles. Sin fundament da las directivas dal Contract da
Versailles ha l’Imperi tudestg stuì surdar l’Alsazia e la Lorena a la Frantscha
e las provinzas Posen e la Prussia dal Vest a la Pologna; il territori da la
Memel han ins mess sut administraziun franzosa ed occupà l’onn 1923 tras la
Lituania; il Hultschiner Ländchen han ins stuì surlaschar a la Tschecoslovachia
ch’era gist sa constituida sco nov stadi. Danzig han ins declerà sco citad
libra, e quai sut controlla da la Societad da las naziuns ch’ins aveva gist
fundà. Las anteriuras colonias tudestgas èn daventadas territoris da mandat da
la Societad da las naziuns sut controlla britannica e franzosa. En
Eupen-Malmedy-St. Vith (da lez temp beltg), en il Schleswig dal Nord (dal qual
la part settentriunala era da lez temp danaisa), en parts da la Prussia da l’Ost
(restadas tudestgas) ed en la Schlesia Superiura (partida tranter la Germania e
la Pologna) han ins fixà per la fin l’onn 1921 votaziuns dal pievel davart
l’appartegnientscha a l’Imperi tudestg. Il territori da la Saar han ins
suttamess per 15 onns a l’administraziun da la Societad da las naziuns, entant
che la Frantscha ha surpiglià il domini economic. Votaziuns en il Memelland han
purtà autas cumparts (circa 80 %) per las partidas tudestgas.

L’Imperi tudestg è vegnì sfurzà da discharmar. El astgava be disponer d’ina
armada professiunala cun ina forza maximala da 100 000 schuldads e da la marina
imperiala da 15 000 umens. L’equipament da quell’armada era restrenschì
fermamain. En il vest da l’Imperi tudestg han ins stgaffì ina zona
demilitarisada che tanscheva circa 50 kilometers a l’ost dal Rain. Als cunfins
da l’Imperi tudestg han ins definì zonas, en las qualas ins na dastgava betg
construir ni midar fortificaziuns. Plirs flums ed il Chanal da la Mar dal Nord e
da l’Ost (da lez temp: Chanal da l’imperatur Wilhelm) èn vegnids
internaziunalisads tras determinaziuns dal Contract da Versailles.

Ils 10 da settember 1919 han ils Alliads e l’Austria suttascrit sper Paris il
Contract da Saint-Germain. L’Austria ha stuì surdar a l’Italia il Tirol dal Sid
e sia cumpart dal Friaul e da Triest. Quests territoris eran gia occupads dapi
ils 3 da november 1918 dals Talians. Vitiers èn vegnids territoris ch’eran de
facto gia surdads al stadi nov Jugoslavia (stadi SHS). Plinavant ha l’Austria
stuì renconuscher l’independenza da l’Ungaria, da la Tschecoslovachia (cun ils
territoris da lingua tudestga che l’Austria pretendeva), da la Jugoslavia e da
la Pologna.

L’ultim contract da Paris han ins suttascrit ils 10 d’avust 1920 a Sèvres.
L’Imperi osmanic è vegnì schlià. La Tirchia ha stuì ceder a la Grezia la Trachia
da l’Ost e la citad da Smyrna e conturn, medemamain tut las Inslas Egeicas
ch’eran sut controlla tirca (cun excepziun dal Dodekanes che l’Italia ha
surpiglià). Las stretgas da mar tircas (Bosporus, Dardanellas) han ins stuì
avrir a la navigaziun internaziunala senza che quellas sajan suttamessas a la
controlla tirca. La Kilichia e la Siria èn vegnidas sut domini franzos, entant
che la Cipra, l’Egipta, la Palestina e l’Irac èn vegnids sut administraziun
britannica. Il Curdistan ha obtegnì il status d’autonomia, l’Armenia è daventada
independenta.

Ils contracts da Paris muntan ina renunzia a la politica da ballantscha da las
pussanzas ch’ins aveva manà durant tschientaners. Entant ch’ins aveva per
exempel anc garantì en rom dal Congress da Vienna (1815) l’integritad dal
territori naziunal franzos, han ils contracts da Paris fatg fin cun trais
reginavels organisads a moda monarchica. En pli han ins renconuschì ils stadis
ch’èn resultads da quests reginavels e midadas da territori considerablas dal
rest da las partidas da guerra perdentas. Tut ils anteriurs stadis inimis e lur
stadis successurs han però gì d’acceptar enormas obligaziuns da reparaziun (che
n’han de facto betg pudì vegnir ademplidas). Plinavant han ins stgaffì en quests
contracts la basa per la Societad da las naziuns e da l’Organisaziun
internaziunala da lavur (ILO).

Cun entusiassem han ins era recepì l’idea dal dretg d’autodeterminaziun en las
colonias da las pussanzas europeicas, cumbain ch’ins ha pudì realisar ella là
pir 40 onns pli tard. Il British Empire ha però gia cumenzà plaunsieu suenter
l’Emprima Guerra mundiala a sa schliar da l’avugadia da Londra. L’Irlanda è
daventada independenta pass per pass suenter revoltas sanguinusas tranter ils
onns 1917 e 1921. Ed er ils dominions da l’Imperi sco l’Africa dal Sid,
l’Australia ed il Canada han pretendì in’autonomia pli vasta sco recumpensa per
lur servetschs da guerra.

L’Emprima Guerra mundiala è stada l’emprima guerra dal tuttafatg
industrialisada, en la quala ins ha empruvà da mobilisar tuttas reservas
persunalas e materialas disponiblas. Las ragischs da la Guerra totala ch’ils
naziunalsocialists han propagà pli tard sa chattan davant Verdun ed a la Somme.
Avend l’epoca da las armadas da milliuns gia cumenzà durant la Revoluziun
franzosa cun introducir l’obligaziun al servetsch militar, ha quell’epoca
cuntanschì durant l’Emprima Guerra mundiala ina nova dimensiun. Durant la guerra
aveva l’Imperi tudestg en media pressapauc 7 milliuns umens sut las armas che
stuevan vegnir equipads. Sin fundament da las battaglias da material e da sang
ha l’economia da guerra cuntanschì durant l’Emprima Guerra mundiala dimensiuns
ch’eran fin là nunenconuschentas. Durant tscherts dis da la guerra han ins
sajettà dapli muniziun che durant l’entira Guerra franco-tudestga dals onns
1870/71. L’industrialisaziun totala da la guerra è era sa mussada en la
producziun da millis da chanuns, mitraglias, chars armads ed eroplans. Quai
n’avevi betg dà avant. Senza prender resguard sin basegns civils han ins
transferì tut las resursas a la front. Ils problems economics en Germania fin
l’onn 1923 (fominas, inflaziun, iperinflaziun) eran per gronda part consequenzas
tardivas da quella politica da guerra.

Tant l’expressiun Tarnung sco era il verb tarnen èn s’etablids en il vocabulari
tudestg en il context da l’Emprima Guerra mundiala. L’effect da camuflagi da
tschertas colurs d’unifurma era gia sa cumprovà en il 19avel tschientaner tar
las unifurmas en colur da sablun da bleras truppas colonialas. Per betg pli
stuair utilisar il pled ‹camouflieren› che derivava dal Franzos, han ins duvrà
in pled tudestg per ‹zuppentar/zuppar› che na dueva però tuttina betg avair la
connotaziun da mancanza da curaschi. En quella situaziun han ins laschà reviver
il pled dal tudestg mesaun tarnen che litterats tudestgs avevan puspè utilisà
dapi il 19avel tschientaner en pleds sco per exempel Tarnkappe.

Surtut sut las cundiziuns da la front dal vest èsi bainspert sa mussà ch’il
diever tradiziunal da la chavallaria era ina chaussa anacronistica. Sche las
armadas gievan en battaglia cun grondas unitads da chavallaria, avevan ellas
mintgamai grondas sperditas. Tut autra era la situaziun però en ils vasts spazis
a la front da l’ost. Oravant tut durant la guerra da moviment ils onns 1914/15
faschevan omaduas varts vastamain diever da lur truppas da chavallaria, surtut
per l’exploraziun armada e per segirar il territori. Ma er en l’ost è il temp da
la chavallaria da battaglia prest stà a fin. Durant ils proxims onns da guerra
han tut las armadas reducì fermamain lur truppas da chavaliers. Anteriurs
chavallarists han ins savens duvrà per mantegnair l’urden en la retroterra u
ch’els han procurà per il refurniment da l’artigliaria, nua ch’ins duvrava blers
chavals. Blers uffiziers da chavallaria èn vegnids en servetsch da l’aviatica
militara. Sulettamain l’armada britannica ha duvrà sia chavallaria fin la fin da
la guerra er a la front. Uschia duevan unitads da la chavallaria batter
definitivamain las truppas tudestgas ch’eran sin la fugia durant la Battaglia en
la Flandra dal 1917, quai che n’è però mai capità. La davosa attatga da la
chavallaria ch’ha gì success è vegnida manada ils 31 d’october 1917 sut general
Edmund Allenby da la quarta Light Horse Brigade australiana e da la 5avla
Mounted Brigade tar la conquista da Beerscheba.

Las cardientschas blauas ch’eran fitg derasadas durant l’Emprima Guerra mundiala
stevan en cuntradicziun massiva cun la realitad militara. Blers schuldads
cumpravan amulets ni ‹chamischas da miseria›, cun ils quals els empruvavan da sa
proteger da blessuras. Il medem fenomen hai gia dà durant la Guerra da
trent’onns. En vista a mitraglias che sajettavan fin a 600 ballas per minuta e
chanuns cun calibers da fin a 42 cm diameter pareva quella superstiziun sco in
relict dal temp medieval u schizunt dal temp precristian.

En il film ‹Battagliun dals pers› vegn mussà co che schuldads talians mettan a
lur camarats morts ina munaida (obolus) en bucca. Tenor usit antic serviva quel
a pajar al bartgariel Charon il surpassadi dal flum Styx en il reginavel dals
morts.

L’Emprima Guerra mundiala è stada – sco quai ch’il diplomat ed istoriograf
american George F. Kennan ha ditg – la ‹catastrofa originara dal 20avel
tschientaner›. Ella è surtut era stada in eveniment cun effects fatals sin
l’ulteriura istorgia dal 20avel tschientaner: La Revoluziun d’october, il
stalinissem, il faschissem, il naziunalsocialissem e la finala la Segunda Guerra
mundiala n’èn betg pensabels senza ils disturbis da l’Emprima Guerra mundiala.
Intgins istoriografs resumeschan il temp tranter ils onns 1914 e 1945 sco
‹segunda Guerra da trent’onns› e descrivan il temp da las guerras mundialas sco
‹temp da catastrofa› per l’istorgia tudestga.

Entras quai ch’els han intervegnì en l’Emprima Guerra mundiala, èn ils Stadis
Unids da l’America daventads la pussanza mundiala dominanta. Stadis sco la
Gronda Britannia e la Frantscha èn daventads economicamain dependents da
l’America. Uschia ha l’Emprima Guerra mundiala inizià la fin da la posiziun
predominanta europeica – era entras l’emancipaziun successiva dal colonialissem
en l’Africa ed en l’Asia. L’urden mundial eurocentric è vegni substituì d’ina
polarisaziun adina pli gronda tranter duas pussanzas grondas che dueva sa
manifestar a la fin da la Segunda Guerra mundiala en la Guerra fraida.

La guerra da posiziun e la guerra da foss èn las furmas ch’han dominà l’Emprima
Guerra mundiala e ch’èn quasi daventadas ils simbols da questa guerra. Ellas sa
laschan caracterisar sco suonda: ina strategia da guerra per lung da lingias da
la front durablas e fortifitgadas, cun «milliuns da schuldads ch’èn stads
cumpigliads sur onns en la buglia en cumbats senza senn, per gudagnar sut
immensas sperditas surfatschas da terren fitg pitschnas. Ditg curt: in sfruttar
sur onns tant la populaziun sco er las resursas da las naziuns involvidas en la
guerra.»

Questa guerra da foss ha surtut marcà tranter il november 1914 ed il mars 1918
la situaziun a la front dal vest che s’extendeva sur ina lunghezza da radund 700
kilometers; per part ha la guerra da foss però er segnà la situaziun a la front
da l’ost ed a la front d’Italia. Tut las pussanzas grondas avevan previs fin il
1914 en lur plans da guerra ina guerra da moviment. Suenter ch’il Plan
Schlieffen ha fatg naufragi e che omaduas armadas han empruvà da cuntanscher la
mar, èn ellas la finala sa chavadas en. Per il fatg che la front è daventada
immovibla datti divers motivs: il svilup da la tecnica da militar favurisava la
defensiun, la direcziun operativa è a l’entschatta stada surdumandada cun
diriger las armadas en massa e la finala regiva in equiliber relativ tranter las
singulas forzas che sa cumbattevan.

Il mintgadi dals schuldads en ils foss era segnà da lungas fasas d’inactivitad
ch’alternavan cun fasas acutas da cumbat per surviver. Il resultat da quai han
furmà d’ina vart furmas d’artisanadi sco il Trench Art (‹art dals foss›), da
l’autra vart neurosas da guerra (p.ex. tar sutterrads) u traumas da guerra (sco
ils ‹trembladers da guerra›), en pli reacziuns da tema ch’eran strusch
enconuschentas avant, sco per exempel il ‹durmir da tema› (in sa durmentar
andetg en il foss da protecziun, surtut avant attatgas).

Ils eroplans pauc robusts da l’entschatta da la guerra han ins oravant tut duvrà
per exploraziuns a lunga distanza. Ma gia durant quel temp ademplivan els in
impurtant pensum che vegniva sutvalità a l’entschatta dals generals. Cura ch’ils
Brits èn arrivads en Frantscha, han els prendì cun els be 45 eroplans
d’exploraziun. Els observavan trasora la front e communitgavan al commando
superiur ils moviments da l’inimi. L’offensiva a la Marne ha general Joffre
surtut cumenzà grazia als eroplans. L’armada tudestga aveva l’emprim quintà da
passar en il vest da Paris. Cura ch’ella ha tuttenina midà direcziun vers sidost
ed uschia laschà ina gronda largia tranter las singulas armadas, han ils
eroplans dal Royal Flying Corps (RFC) vis quai sco emprim. Els han dà vinavant
questa novitad a la chadaina da commando franzosa ch’ha sinaquai pudì cumenzar
la cunterattatga a la Marne.

Attatgas da bumbas furmavan a l’entschatta plitost l’excepziun; quellas han ins
però intensivà en il decurs da la guerra. Las emprimas bumbas ha in zeppelin
tudestg bittà giu sur Antwerpen ils 24 d’avust 1914.

Il december dal medem onn han ins er attatgà las Inslas Britannicas. Ils Brits
percunter èn sa concentrads tar lur attatgas sin l’industria da la Germania dal
Vest e las fabricas da zeppelin al Lai da Constanza. L’Emprima Guerra mundiala è
stada l’emprim conflict militar, en il qual ins ha utilisà bumbardaders. I sa
tractava da biplans gronds e stabils che pudevan transportar bumbas cun in pais
da per part passa ina mesa tonna. Fin l’onn 1918 èn 1400 civilists britannics
vegnids mazzads e bunamain 5000 blessads tras bumbas ch’ins ha bittà giu da
zeppelins tudestgs.

Suenter la mort dad Oswald Boelcke ha Manfred von Richthofen surpiglià
l’entschatta 1917 la Jasta 11. El ha procurà cun ses pilots per l’‹avrigl
sanguinus›, durant il qual ils Alliads han pers 443 eroplans. Richthofen sez ha
sajetta giu durant quel temp 20 eroplans, ses frar Lothar 15. In auter pilot,
Kurt Wolf, ha cuntanschì durant l’avrigl 22 victorias en l’aria.

Sin ils oceans sa cumbattevan a l’entschatta da la guerra oravant tut la marina
imperiala da la Germania e la Grand Fleet da la Gronda Britannia. Pervi da la
predominanza da las navs britannicas n’han ils Tudestgs betg pudì ir en
l’offensiva l’onn 1914. Uschia pudevan ils bastiments dals Alliads cursar
oravant tut en il Chanal da la Mongia senza pli gronds disturbis. Surtut
Helgoland era munì d’ina ferma defensiun da costa che segirava il golf tudestg.

L’ambassada tudestga a Washington aveva publitgà ina communicaziun, en la quala
igl era vegnì scusseglià da viagiar en la Gronda Britannia. Malgrà quai sa
chattavan er passa 200 Americans tranter las bundant 2000 persunas a bord da la
‹Lusitania›, cura che quella ha bandunà il prim da matg 1915 il port da New
York. Cura ch’il bastiment da passagiers che transportava era muniziun e
material explosiv è vegnì sfunsà ils 7 da matg, èn 1198 passagiers e commembers
da l’equipa morts, tranter els 79 uffants e 127 Americans. Suenter quest
incident è il tun tranter l’America e l’Imperi tudestg daventà pli dir. La
finala han ils Stadis Unids smanatschà d’entrar en la guerra.

Cumbain che la fin da la guerra era da prevair, vulevan ils cumandants militars
tuttina anc far in’attatga gronda sin la marina britannica, e quai schizunt
encunter la voluntad da la nova regenza tudestga. Encunter questa decisiun han
ils mariners a Kiel revoltà ed instradà uschia en Germania la Revoluziun da
november.

L’Emprima Guerra mundiala è stada la segunda guerra, en la quala ins ha duvrà
gas toxic. La guerra a la front dal vest era spert daventada ina guerra da
posiziun. Igl era strusch pussaivel da gudagnar territori, perquai ch’omaduas
varts eran sa chavadas en lur foss da protecziun. Per motivs strategics
duvrav’ins en quella situaziun in’arma per cumbatter in’entira surfatscha e cun
la quala ins pudeva spussar l’inimi da surengiu. L’arma classica per far quai
era l’artigliaria. Surtut ils Tudestgs avevan dentant il problem che la
producziun da muniziun na pudeva betg star a pèr cun il consum dal militar. Ins
aveva memia paucas materias primas, surtut nitrat ch’ins stueva importar da lez
temp dal Chile sur l’Atlantic e cun quai tras territori controllà da l’inimi.
Pir pli tard èsi stà pussaivel da sintetisar amoniac cun il sistem da
Haber-Bosch e da mitigiar uschia la mancanza da nitrat.

Cunquai ch’ins aveva evidentamain problems cun gas ch’ins sajettava cun
l’artigliaria, han ins inventà insatge nov: ins ha prendì gas da clor ch’era
fitg bunmartgà, perquai ch’el era in product secundar da l’industria chemica.
Per purtar il gas fin tar l’inimi ha Fritz Haber inventà l’uschenumnà Habersches
Blasverfahren. Cun quel na sajettav’ins betg il gas da clor (ch’era pli grev che
l’aria e sa concentrava perquai datiers dal terren), mabain suflava el – sche la
direcziun dal vent consteva – or da recipients en ils foss da protecziun
franzos. L’emprima giada ha il diever da gas gì ‹success› persvadent ils 22
d’avrigl 1915 cur che 5000 persunas èn mortas tar in’attatga cun gas da clor
sper Ypern (Belgia) e 15 000 ulteriuras èn vegnids tissientadas. Quella data
vegn considerada oz sco l’entschatta da la guerra chemica.

En pli duvravan ils Tudestgs substanzas da cumbat da ‹crusch blaua›,
uschenumnads ‹sfratgamascras›. Ellas gievan tras ils filters da las mascras da
gas. Substanzas irritantas sfurzavan ils attatgads da prender giu la mascra.
Savens duvrav’ins a medem temp respectivamain curt suenter la substanza da
cumbat ‹crusch verda› che fascheva donn al lom ed era savens mortala. Las
difficultads da trair il flad e las irritaziuns da tuss finivan en in’attatga da
stenscher. Ils schuldads murivan essend dal tuttafatg tar sasezs. Quella metoda
da cumbinar ils dus gas vegniva numnada bagatellisond Buntschiessen.

Suenter la decleraziun da guerra da l’Italia il 1915 han ins mobilisà en il
Tirol la milissa e transferì quella al cunfin dal sid; las truppas alpinas da
l’emprima lingia (tiradurs imperials) eran en Galizia ed avevan gia gì là
grondas sperditas. Ils tiradurs tirolais han ins engaschà tant en las Alps
Carnicas sco era en las Dolomitas, enturn il Lai da Garda ed a l’Ortler. Els han
retegnì ils Alpini talians enfin ch’ils rinforzaments cun ils tiradurs imperials
ed ils chatschaders imperials èn stads sin la plazza. Era la partiziun da
sguladers bavaraisa 9b ed il corp alpin tudestg èn vegnids transferids en il
Tirol per sustegnair l’Austria. Gia l’avust èn els dentant puspè vegnids
transportads enavos a la front dal vest.

L’atun 1916 ha cumenzà la crisa da cotgla e transport ch’ha cuzzà fin la
primavaira 1917. Fin là n’avevan ins strusch fatg stim da l’infrastructura da
viafier. Las pretensiuns areguard il transport da truppas, armas e muniziun èn
percunter creschidas, oravant tut suenter che la Rumenia è entrada en guerra
l’avust 1916. Er il Program da Hindenburg ha accelerà la crisa. Il settember
1916 èsi vegnì tar emprims disturbis dal transport da cotgla en il territori da
la Ruhr. En consequenza hai dà in mais pli tard perditas da producziun en
manaschis d’armament ch’èn bainspert sa derasadas sin l’entir Imperi. Il
transport da cotgla è prest dà ensemen. Trens chargiads eran bloccads u na
pudevan betg vegnir stgargiads. Il schaner e favrer 1917 han ins scumandà durant
plirs dis il transport per schliar il caos. Quai ha bain fatg donn a la
producziun, ma distgargià la viafier. A la fin da la crisa da transport èn era
sa mussads ils gronds problems en la producziun da cotgla. Quella na vegniva
betg suenter cun la furniziun, perquai che blers lavurers da minieras eran a la
front. Er il cumissari da cotgla ch’era en uffizi dapi il favrer 1917 n’ha betg
pudì meglierar il provediment. La finala ha la crisa da la viafier e da cotgla
fatg dar en l’aua il Program da Hindenburg. La producziun d’armas e muniziun è
dada ensemen il schaner e favrer 1917, quai ch’è stà in dals motivs per sa
retrair a la front dal vest sin la Siegfriedlinie. Medemamain hai dà l’enviern
1916/17 ina crisa dal provediment da mangiativas. En vista a la situaziun
catastrofala han ins anc scursanì ina giada las raziuns.

Il Contract da Versailles pretendeva che l’Imperi tudestg saja il sulet culpant
en l’Emprima Guerra mundiala. Quai è stà il motiv principal ch’igl ha dà ina
massa publicaziuns ils onns suenter la guerra per sa defender cunter la
‹manzegna da la culpa da guerra›. Istoriografs dals pajais victurs han percunter
insistì en general sin il fatg che be la Germania e ses alliads sajan la culpa
ch’igl haja dà questa guerra. Il temp dal naziunalsocialissem ha interrut en
Germania la perscrutaziun seriusa e separà il pajais da l’istoriografia dal
vest. Suenter la Segunda Guerra mundiala è sa fatga valair l’opiniun dal
primminister britannic David Lloyd George ch’ils pievels da l’Europa sajan
‹glischnads en la guerra mundiala›. Ils onns 1960 ha l’istoriograf da Hamburg
Fritz Fischer mess en dumonda quest maletg da l’istorgia. Cun ses cudesch ‹Griff
nach der Weltmacht. Die Kriegszielpolitik des kaiserlichen Deutschland 1914/18›
ha el effectuà in’emprima dispita tranter istoriografs ch’ha durà plirs onns
(Cuntraversa da Fischer). Fischer è sa basà sin bleras funtaunas (surtut da
l’archiv da l’Uffizi per l’exteriur). El ha defendì la tesa che l’Imperi tudestg
haja lavurà dapi l’uschenumnà cussegl da guerra dals 8 da december en direcziun
d’ina guerra europeica, quai dentant sut la premissa che la Gronda Britannia
restia neutrala. Surtut l’istoriograf Gerhard Ritter è sa mess encunter la
posiziun da Fischer.

Davart las raschuns pli profundas dal cumbat da pussanza tranter las pussanzas
grondas na datti fin oz nagin consens en l’istoriografia. Volker Berghahn vesa
per exempel ils motivs da la guerra en il sistem d’allianza europeic, la
furmaziun da blocs, la concurrenza d’armament e l’imperialissem; ultra da quai
fa el valair conflicts da la politica da l’intern. La responsabladad per avair
cumenzà la guerra hajan da purtar intginas paucas persunas a Berlin e Vienna:
«Quels ch’han decidì han ristgà fitg bler». Latiers hajan «in management
desastrus e calculaziuns falladas» manà natiers la Crisa dal fanadur dal 1914 ed
animà da «tschertgar la fugia en la guerra». Wolfgang J. Mommsen relativescha in
zichel sia veglia tesa da l’imperialissem social «tenor la quala las elitas
tudestgas hajan instigà la guerra per impedir refurmas politicas e socialas».
Pli tard ha el mo pli manegià che la direcziun haja tschertgà il fanadur 1914
«en in tschert senn» refugi en la guerra. La populaziun saja però suandada la
propaganda ch’explitgava la guerra sco attatga dals Alliads planisada dapi
daditg.

Michael Salewski percunter refusescha motivs da la politica da l’intern. Per
evitar midadas socialas saja ina guerra stada cuntraproductiva. Era l’industria
n’haja betg gì interess vi d’ina guerra: «Quella vuleva plitost far sias
fatschentas en il senn da la globalisaziun che regiva avant il 1914 (...). Tgi
avess pudì esser uschè naìv da vulair la guerra, sche tuts savevan ch’ins vegnia
a sperder dapli che gudagnar?» La politica da l’exteriur da l’Imperi tudestg e
da l’Austria-Ungaria na saja dentant betg stada abla «da renconuscher ch’ins na
veglia e na possia betg giugar ina rolla da pussanza mundiala en il 20avel
tschientaner». Perquai hajan ins gì durant la Crisa dal fanadur ina tenuta sco
tar in gieu da poker u tar il roulette russ. Niall Ferguson da sia vart defenda
l’Imperi tudestg encunter las rinfatschas da militarissem excessiv, mania da
persecuziun da la politica da l’exteriur ed aspiraziuns d’egemonia europeicas.
Tenor el vegnia la situaziun dals Tudestgs savens malchapida en la scienza pli
nova. La Germania n’haja gnanc vulì la pussanza mundiala, mabain simplamain gì
tema da perder la concurrenza d’armament. Tenor el n’avess l’Engalterra betg
stuì entrar en guerra – en mintga cas betg, perquai che truppas tudestgas sajan
marschadas en Belgia. Ferguson vesa la politica britannica schizunt sco culpanta
principala. I saja stà la regenza britannica ch’haja midà la guerra continentala
en ina guerra mundiala. L’istoriografia refusa en general decididamain la
posiziun da Ferguson, saja quai pervi da tesas che na tegnian betg pitg ad
in’examinaziun u perquai ch’ins pretenda che Ferguson haja dapli fantasia
ch’exactadad scientifica.

Bruno Thoss e Hans-Erich Volkmann cumpareglian l’Emprima Guerra mundiala cun la
Segunda Guerra mundiala. Ellas sajan d’ina vart colliadas tras il fatg che la
Germania haja empruvà duas giadas cun forza militara da daventar ina pussanza
mundiala (sco quai che Ludwig Dehio aveva interpretà gia curt suenter il 1945).
Da l’autra vart sajan ellas dentant era distinguiblas tras lur tip da guerra
totala.

La perscrutaziun la pli nova sa fatschenta cun il mintgadi dals umans en la
guerra, ils effects sin la mentalitad e la schientscha sco era las crisas ch’han
preparà la Revoluziun da november. Ditg è la perscrutaziun sa concentrada sin
las consequenzas da la guerra per las Pussanzas centralas. Dapi intgin temp
s’occupan surtut istoriografs britannics cun las consequenzas per la Gronda
Britannia ed ils Stadis Unids (per exempel Ferguson, Keegan). Els defendan la
tesa che la Gronda Britannia saja il vair perdent, perquai ch’il British Empire
saja praticamain vegnì surpiglià da l’America (cun la Segunda Guerra mundiala
alura definitivamain).

Pir en las monografias e perscrutaziuns dal vest las pli novas cumpara la front
da l’ost puspè en il focus. L’Uffizi per la perscrutaziun da l’istorgia militara
(Militärgeschichtliches Forschungsamt, MGFA) a Potsdam ha fatg l’avust 2004 ina
conferenza davart la ‹front emblidada›. Istoriografs dal militar dad otg pajais
èn sa radunads là. Tranter auter è l’istoriograf american (da derivanza lituana)
Vejas Gabriel Liulevicius stà da la partida. Cun ses cudesch ‹Kriegsland im
Osten› ha el furnì l’onn 2002 l’emprima monografia cumplessiva davart
l’occupaziun tudestga en il Balticum e serrà cun quai ina largia da la
perscrutaziun.



https://rm.wikipedia.org/wiki/Scienza

La scienza (dal latin scientia che munta «savida») è in'interpresa sistematica
che stgaffescha ed organisescha savida en furma d'explicaziuns cumprovabalas e
predicziuns davart l'univers. En ina muntada pli veglia e stretgamain parentada
sa referescha «scienza» ad ina collecziun da savida sezza che sa vegnir
explitgada raziunalmain ed applitgada fidaivlamain. Dapi l'antica è la scienza
sco tip da savida colliada fermamain cun la filosofia. En il temp modern tempriv
èn ils pleds «scienza» e «filosofia» vegnids duvrads en maniera remplazzabla
l'in cun l'auter. Cun l'entschatta dal 17avel tschientaner è la filosofia da la
natira (che ha oz num scienza natirala) vegnida considerada sco rom separat da
la filosofia. Il pled «scienza» è dentant vegnì duvrà vivavant en in senn che
descriva la savida fidaivla sur d'in tema en la medema maniera ch'el vegn anc oz
duvrà en noziuns modernas sco scienza da bibliotecas u scienza politica.

En il diever linguistic modern sa referescha «scienza» il pli savens ad ina
tecnica d'acquistar savida e betg mo a la savida sezza. El vegn savens tractà
sco sinonim per «scienzas natiralas e fisicalas» ed è cun quai restrenschì sin
quels roms che stattan en connex cun ils fenomens da l'univers material e lur
leschas, mintgatant cun l'exclusiun implicita da la matematica pura. Quai è uss
il senn dominant en il diever general. Quel senn pli stretg da «scienza» è sa
sviluppà cur che scienziads sco Johannes Kepler, Galileo Galilei ed Isaac Newton
han cumenzà a formular las leschas da la natira sco las leschas da moviment da
Newton. En lezza perioda èsi daventà pli commun da sa referir a la filosofia da
la natira sco «scienzas natiralas». En il decurs dal 19avel tschientaner è il
pled «scienza» vegnì pli e pli associà cun la metoda scientifica, ina maniera
disciplinada da perscrutar il mund natiral ch'includa la fisica, la chemia, la
geologia e la biologia. Medemamain en il 19avel tschientaner ha il
teolog-natiralist William Whewell stgaffì il pled scienzià per differenziar
quels che tschertgan savida davart la natira da quels che tschertgan savida sur
dad autras disciplinas. Quai ha dentant mess il studi dal partratgar uman e da
la societad en ina situaziun linguistica intscherta, quai ch'è vegnì schlià cun
classifitgar quests champs dal studi academic sco scienzas socialas. Similarmain
datti oz blers auters champs da studi e savida disciplinads sut la noziun
generica «scienza», sco la scienza formala e las scienzas applitgadas.



https://rm.wikipedia.org/wiki/Norvegia

La Norvegia (uffizial Reginavel da la Norvegia, norvegiais Kongeriket
Norge/Noreg, nordic vegl *Norðvegr, Norvegr, Noregr ‹via dal nord›) è in stadi
situà en l’Europa dal Nord.

La Norvegia sa chatta sin la Peninsla Scandinava; il pajais cunfinescha en l’ost
cun la Svezia ed en il nordost cun la Finlanda e la Russia. La zona economica da
la Norvegia en la Mar dal Nord tutga en il sid sin quella dal Danemarc ed en il
vest sin quella da la Scozia. La furma statala correspunda a quella d’ina
monarchia constituziunala cun ferms tratgs parlamentars. Il Reginavel è organisà
sco stadi unitar decentral.

Il Human Development Index classifitgescha la Norvegia sco in dals stadis ils
pli sviluppads dal mund.

La Norvegia ha ina lunghezza considerabla: la lingia directa da Kristiansand en
il sid fin a Hammerfest en vischinanza dal Cap Nord mesira 1572 km, pia 43 km
dapli che la lingia directa da Kristiansand fin a Genua a la Mar Mediterrana. Il
cunfin cun la Svezia mesira 1619 km, cun la Finlanda 727 km e cun la Russia
196 km.

La cuntrada da la Norvegia è segnada da massivs da muntognas e da planiras autas
crivas, ils fjells. 26 pizs tanschan sur 2300 meters sur mar. Il punct il pli
aut da la terra franca furma il Galdhøpiggen (2469 m s.m.) ch’è situà en la
chadaina da Jotunheimen. Il fund da la Norvegia consista per gronda part d’in
grip fitg dir che sa cumpona da silur, cambrium ed eozoicum e ch’è vegnì faudà
en in’èra geologica spezialmain veglia (uschenumnada orogenesa caledonica).

La surfatscha dal pajais è vegnida modellada surtut tras las differentas
glazialisaziuns dals temps fraids. La furma topografica la pli enconuschenta èn
ils fiords situads a la riva. En medema moda èn sa furmads ils lais a l’intern,
tar ils quals i sa tracta pia da lais da fiords. Il pli grond lai è il Mjøsa che
cumpiglia ina surfatscha da radund 365 km² (quai che correspunda a ca. dus terz
dal Lai da Constanza). Sco il Fiord dad Oslo n’è el betg d’origin puramain
glazial, mabain fa part d’ina ruttadira da foss.

L’erosiun pli giuvna tras flums ed auals è plitost pitschna. Perquai è il pajais
segnà da blers cataracts e d’autas cascadas ed ils flums ch’èn ritgs da peschs
culan tras blers lais natirals. En autezzas pli basas existan diversas furmas da
collinas da morenas, tranter auter ils esker u ås ch’èn vegnids furmads d’aua da
naiv.

Il pli lung flum dal pajais, il Glomma, ha ina lunghezza da 601 km e sbucca a
Fredrikstad en il Fiord dad Oslo. Ina pitschna part da ses affluents deriva da
la Svezia. La pli gronda regiun da la Svezia che defluescha vers la Norvegia è
l’intschess dal Trysilelva (che sa numna en Svezia Klarälv). Er vers nord na
suonda il cunfin statal betg exactamain il sparta-auas principal da la
Scandinavia; uschia cula l’aua da regiuns norvegiaisas pli pitschnas vers la Mar
da l’Ost e quella da regiuns svedaisas pli pitschnas vers la Mar dal Nord.
Perquai che blers flums culan tras lais, portan las singulas parts da lur curs
savens differents nums.

La costa da l’Atlantic cumpiglia radund 25 000 km (ensemen cun la costa da tut
las inslas schizunt sur 80 000 km). Questa immensa lunghezza è d’attribuir als
blers golfs da furma graschla e lunghenta, ils fiords che mainan per part l’aua
da mar salada fin lunsch viaden en l’intern dal pajais. Senza ils fiords
mesirass il cunfin vers l’Atlantic ca. 2650 km.

La terra franca vegn circumdada da radund 150 000 inslas. Las gruppas d’inslas
las pli enconuschentas èn las Lofoten e las Vesterålen ch’èn tuttas duas
situadas al nord dal circul polar. Ad omaduas gruppas vegn attribuida l’insla
Hinnøya che furma cun ina surfatscha da 2204 km² la pli gronda insla norvegiaisa
situada en vischinanza da la costa.

Sco quai ch’i n’è betg da spetgar auter per in pajais muntagnard, è la gronda
part da las costas grippusa. Be en lieus protegids datti pitschnas rivas da
sablun. En tschertas regiuns datti sper inslas che vargan aut sur l’aua ora er
muts grippus (skjær u skjer) che s’auzan be pauc sur las undas.

Il cumportament dal fluss e refluss da la mar sa differenziescha marcantamain da
la situaziun a la costa meridiunala ed occidentala da la Mar dal Nord. Il livel
da l’aua crescha e tschessa en general be pauc e la differenza da temp tranter
il livel il pli bass ed il pli aut è en general pli curta che a la costa
tudestga.

Dal Reginavel da la Norvegia fan er part, sper il territori principal
continental, gruppas d’inslas situadas en l’Atlantic dal Nord resp. en l’Ocean
Arctic, numnadamain Svalbard cun Spitzbergen e l’Insla dals Urs sco er l’insla
Jan Mayen.

Sut administraziun norvegiaisa sa chatta er l’Insla Bouvet en l’Ocean Antarctic.
Ella na vala però betg sco part dal Reginavel da la Norvegia, mabain sco
territori dependent. Dus ulteriurs territoris che sa chattan en il sid dal
60avel grad da ladezza n’èn betg renconuschids a nivel internaziunal sco
territori suveran norvegiais. I sa tracta da l’Insla Peter I en l’Ocean
Antarctic e da la Terra da la Regina Maud en l’Antarctica (che furma il sectur
dal continent antarctic situà tranter 20° vest e 45° ost).

Sper la chapitala Oslo (626 000 abitants) existan en la Norvegia trais
ulteriuras citads cun dapli che 100 000 abitants; igl èn quai Bergen (269 000),
Trondheim (180 000) e Stavanger (130 000).

Grondas zonas d’aglomeraziun furman las citads Fredrikstad (77 849) e Sarpsborg
(54 136) cun total 131 985 abitants sco er Drammen (66 802) cun parts da las
vischnancas da Lier, Nedre Eiker ed Øvre Eiker cun bundant 100 000 abitants.

La costa dal vest enconuscha in clima ordvart miaivel ed umid per quests grads
da ladezza settentriunals. Il motiv furma il Current da l’Atlantic dal Nord che
maina aua chauda da grads da ladezza meridiunals fin lunsch vers nord. La costa
resta pli u main l’entir enviern libra da glatsch; medemamain sa fa l’effect
mitigiant da la mar sentir en la temperatura da l’aria (ca. −5 °C fin +2 °C).

L’umiditad che vegn absorbada da la mar plova a terra a la vart occidentala da
la muntogna. La citad da Bergen vala uschia sco ina da las citads las pli ritgas
da plievgia da l’Europa. Da l’autra vart da la muntogna è la quantitad da las
precipitaziuns plitost bassa. En il vest sa sminuescha quella era dal sid vers
il nord ed è en general bundant pli bassa la primavaira che l’atun.

En la Norvegia vivan bundant 1300 spezias da plantas da sem e da fletga. Bundant
la mesadad da questas spezias cumparan en guauds da feglia e guauds da guglias
cun lur caracteristicas da spazi da viver specificas. En la Norvegia existan er
bundant 40 000 lais e fitg bleras palids e territoris umids cun la flora
correspundenta. Plinavant èn quests grads da ladezza settentriunals segnads d’in
ritg dumber da litgens, mistgels e bulieus.

Sco la flora sa differenziescha er la fauna da la Norvegia fermamain en la part
meridiunala ed en la part settentriunala dal pajais. Ils animals ch’èn da chasa
en il sid na sa distinguan strusch da quels da l’Europa Centrala. Il chavriel,
il tais, il tschierv ed auters animals da guaud n’èn naginas raritads. Vers nord
suondan lura animals ch’èn s’adattads a las cundiziuns da viver pli crivas.
Derasà vastamain è il ren; ins po er scuntrar l’urblauna, la ludra da naiv, il
luf e la vulp polara. Sco en l’entira Europa dal Nord è er l’elan derasà en ils
guauds da la Norvegia; per al pudair scuntrar fan ins però il meglier da sa
participar ad in dals numerus safaris d’elan che vegnan purschids en tut il
pajais. Ils peschs ils pli frequents èn la ringia ed il merluz (en las mars)
resp. il salmun, il scarun ed il salmelin (en ils fiords ed en las auas a
l’intern dal pajais). In utschè da mar marcant furma la sfunsella (Fratercula
arctica) cun ses bec colurà che regorda ad in papagagl.

Il prim da schaner 2012 vivevan en la Norvegia 655 170 immigrants (u 13,1 % da
la populaziun totala); tenor la definiziun dal pajais èn quai umans dals quals
omadus geniturs èn naschids a l’exteriur. Bundant in terz dals immigrants
posseda il dretg da burgais norvegiais. La repartiziun sin ils singuls pajais
d’origin vesa or sco suonda (situaziun dal 2012): Pologna (72 103), Svezia
(36 578), Pakistan (32 737), Somalia (29 395), Irac (28 935), Germania (25 683),
Lituania (23 941), Vietnam (20 871), Danemarc (19 823), Iran (17 913), Russia
(16 833), Tirchia (16 742).

Tenor indicaziuns da l’uffizi naziunal da statistica eran la fin dal 2012 radund
86 000 persunas senza lavur. Quai correspunda ad ina quota da 3,2 % (immigrants
6,0 %) che giascha lunsch sut la media dals pajais da l’UE e da l’OECD.

La pli gronda cuminanza religiusa furma la baselgia populara evangelic-luterana
che vegn manada dal preses da la conferenza dals uvestgs. Dapi il 1851 disponan
tut ils Norvegiais dal dretg d’exercitar libramain la religiun. Radund diesch
procent prendan part regularmain al servetsch divin u ad autras occurrenzas
religiusas. La repartiziun da la populaziun sin las singulas cuminanzas
religiusas sa preschenta suandantamain (situaziun dal 2011): commembers da la
baselgia norvegiaisa 79 %, muslims, 2 %, baselgia roman-catolica 2 %, auters
cristians 4 %, budists 0,3 %, senz’appartegnientscha ad ina cuminanza religiusa
13 %.

En la Norvegia exista in’associaziun umanistica, il ‹Human-Etisk Forbund›, che
furma ina cuminanza da la concepziun dal mund areligiusa e senza confessiun.
L’organisaziun è vegnida fundada il 1956 e cumpigliava il 2011 radund 80 000
commembers (radund 1,6 % da la populaziun).

Tgi che studegia po retrair en Norvegia in credit da furmaziun, il studielån.
Plinavant exista in vast sistem da furmaziun da creschids che stat a disposiziun
a tut las persunas che vivan en il pajais.

Tar il norvegiais sa tracti d’ina lingua nordgermana ch’è per part influenzada
fermamain dal bass tudestg mesaun. La lingua scritta sa divida en duas
varietads: radund 85–90 % dals indigens scrivan bokmål (verbal: ‹lingua da
cudesch›) u riksmål (‹lingua dal reginavel›, senza status uffizial), in idiom
che po vegnir resguardà sco varianta dal danais influenzada dals dialects da la
Norvegia da l’Ost. Radund 10–15 % scrivan nynorsk (‹norvegiais nov›). Questa
varietad, che vegniva numnada fin il 1929 landsmål, è renconuschida dapi il 1885
sco segunda lingua scritta. Ella è vegnida sviluppada dad Ivar Aasen a basa dals
dialects che vegnan discurrids en il vest dal pajais e vegn surtut duvrada a la
costa dal vest, en la regiun dals fiords ed en parts dal Telemark. En scola ston
scolars norvegiais emprender tant bokmål sco er nynorsk. Sco lingua discurrida
han ils dialects mantegnì fin oz lur posiziun dominanta.

Sper il norvegiais vegnan discurridas da minoritads naziunalas las suandantas
linguas: sami (radund 10 000 fin 20 000 persunas) e kven u finlandais (10 000
fin 15 000) surtut en il nord dal pajais, plinavant romani e jiddic (mintgamai
radund 1000 persunas). En las communas cun maioritad samica è il sam dapi il
1992 in rom da scola obligatoric.

La colonisaziun dal territori da la Norvegia odierna tras l’uman ha cumenzà
suenter il davos temp da glatsch, ca. en il decurs dal 8avel millenni a.C.
Chatschaders e rimnaders èn suandads il glatsch che luava vers nord; ils pli
vegls chats (da ca. 10500 a.C.) derivan da Blomvåg en la communa Øygarden.

Suenter la cultura da megalits scandinava èn suandadas durant il temp da bronz e
da fier influenzas germanas. Dal temp dals Vikings (800–1050) è la Norvegia
vegnida unida sut retg Harald Hårfagre (ca. vers 900). Da quel temp èn vegnidas
colonisadas nà da la Norvegia l’Islanda, las Inslas Feroe e la Grönlanda.
Intginas da questas expediziuns – tranter auter sut ils manaders Bjarni
Herjúlfsson, Thorvald Eiriksson e Leif Eriksson – han schizunt cuntanschì vers
l’onn 1000 sur plirs viadis la Terranova situada davant la costa da l’ost dal
continent che dueva vegnir numnà radund 500 onns pli tard ‹America›. Ma er la
Normandia en Frantscha è vegnida colonisada dals ‹umens dal nord› ch’èn restads
preschents en il num da la regiun. Ed er las inslas Orkney e Shetland (che fan
oz part da la Scozia) èn vegnidas prendidas en possess da Vikings norvegiais ed
han appartegnì a la Norvegia fin l’onn 1472.

A partir da l’onn 1380 è la Norvegia vegnida regida en uniun persunala cun il
Danemarc. Il 1397 è il pajais daventà commember da l’Uniun da Kalmar; entaifer
quest’uniun dueva la Norvegia però ‹regredir› ad in commember relativamain
nunimpurtant. Il Reginavel da Kalmar ha existì uffizialmain fin la sortida da la
Svezia (1523); l’uniun cun il Danemarc ha però perdurà fin il 1814. Perquai
ch’il Danemarc aveva sustegnì la Frantscha, è la Norvegia vegnida attribuida a
chaschun da la Pasch da Kiel (1814) al retg da la Svezia. Damai ch’i n’ha però
betg dà ina surdada immediata, è la Norvegia stada per curt temp independenta.
Il pajais ha profità da la chaschun: ils 17 da matg 1814 ha l’assamblea
naziunala relaschà ad Eidsvoll ina constituziun ch’è restada valaivla cun
pitschnas adattaziuns fin oz. L’onn 1836 ha il Storting arranschà l’emprima
festa dals 17 da matg; dapi lura vala questa data sco di da la festa naziunala.

Suenter il curt intermezzo dal matg 1814 èn suandads 91 onns d’uniun persunala
cun la Svezia. Quella è vegnida schliada ils 13 d’avust 1905, suenter ch’ina
maioritad surprendenta dals Norvegiais era s’exprimida a chaschun d’ina votaziun
dal pievel a favur da l’independenza. Prinzi Carl or da la chasa Glücksburg è
daventà sut il num Haakon VII il nov retg da la Norvegia.

En l’Emprima Guerra mundiala ha la Norvegia declerà ensemen cun il Danemarc e la
Svezia sia neutralitad. Il 1920 è il pajais daventà commember da la Societad da
las naziuns.

Er durant la Segunda Guerra mundiala era la Norvegia sa declerada neutrala. Ils
9 d’avrigl 1940 è il pajais però vegnì occupà dal Reich tudestg (uschenumnà
‹Unternehmen Weserübung›). Sco cumissari dal Reich per la Norvegia occupada è
vegnì nominà Josef Terboven. Militarmain han ils Tudestgs surtut fatg valair dus
motivs per l’occupaziun dal pajais: la sbartgada previsa da truppas britannicas
sco er la muntada strategica dals ports norvegiais per pudair garantir il
provediment cun minerals da fier nà da Kiruna (Svezia). Surtut la muntada da
Narvik per l’economia da guerra da la Germania vegn oz messa en dumonda, damai
ch’il Terz Reich era bundant main dependent dals minerals da fier svedais che
quai ch’i vegniva supponì pli baud. Bler pli impurtanta era l’intenziun da
separar tras l’occupaziun dal port la Gronda Britannia da sias furniziuns da
minerals da fier or da la Svezia. Quai vegn confermà en il fatg che Hitler ha
cumandà da render nunduvrabels ils stabiliments dal port per ils inimis – e tras
quai er per il Reich sez. Bundant pli impurtantas per l’economia da guerra
tudestga eran las materias primas norvegiaisas sezzas; il pajais dueva far part
d’in spazi economic europeic sut egemonia tudestga. Tar las pli impurtantas
materias primas tutgavan aluminium, molibden e pirit. La Norvegia ha bain fatg
resistenza, ha però stuì succumber suenter sis emnas, damai che la marina
tudestga era memia ferma. Igl ha però er dà en Norvegia naziunalsocialists
(tranter els Vidkun Quisling) ch’èn sa liads cun ils Tudestgs e ch’èn uschia
vegnids a la pussanza. La gronda part da la populaziun norvegiaisa è però sa
distanziada da questas forzas ed ha sustegnì las organisaziuns da resistenza.

Ina consequenza dal temp d’occupaziun tudestg han furmà ils uschenumnads
tyskerbarna, ils ‹uffants dals Tudestgs› che schuldads tudestgs han schendrà cun
Norvegiaisas. Lur mammas vegnivan numnadas cun spretsch tyskertøser ‹dunnas da
levsenn dals Tudestgs›. Ils radund 10 000 fin 12 000 uffants èn vegnids
discriminads massivamain en la societad dal suenterguerra. Pir il 1998 è il
primminister da la Norvegia sa perstgisà tar ils tyskerbarna per l’entiert ch’è
vegnì fatg ad els. Ditg è er la privaziun dals dretgs e la deportaziun dals
gidieus norvegiais stada nunperscrutada. Radund 800 dals ca. 2100 gidieus che
vivevan surtut ad Oslo e Trondheim èn vegnids exportads ed assassinads en il
Champ da concentraziun Auschwitz-Birkenau. Tranter las unfrendas sa chattavan
Ruth Maier e la scolara da 15 onns Kathe Lasnik, da las qualas il filosof Espen
Søbye ha descrit lur destin.

Il 1949 ha la Norvegia fatg part dals commembers da fundaziun da la NATO ed il
1960 è vegnida fundada dal Danemarc, l’Austria, il Portugal, la Svezia, la
Svizra ed il Reginavel Unì l’Associaziun europeica da commerzi liber (AECL, per
tudestg EFTA). L’istorgia moderna da la Norvegia dapi il 1969 è segnada da
creschientscha e ritgezza tras ils giaschaments da petroli. In’adesiun a l’Uniun
europeica è vegnida refusada duas giadas tras votaziun dal pievel (25 da
settember 1972 e 28 da november 1994). Sco commember dal Spazi economic europeic
sa chatta il pajais però en blers reguards en ina situaziun cumparegliabla a
quella d’in commember da l’UE; ultra da quai è la Norvegia commembra da l’Uniun
da pass nordica e fa sco tala part da la Cunvegna da Schengen.

Ils 22 da fanadur 2011 han gì lieu attatgas ad Oslo e sin l’insla Utøya ch’han
chaschunà la mort a 77 persunas. Il primminister Jens Stoltenberg ha numnà
l’attentat ina «tragedia naziunala» ed il pli nausch act da violenza dapi la
Segunda Guerra mundiala.

La constituziun norvegiaisa dals 17 da matg 1814 stat sut l’influenza da la
constituziun franzosa da la fin dal 18avel tschientaner. In element fundamental
ha furmà il princip da la separaziun da las pussanzas tenor Montesquieu. Malgrà
questas influenzas liberalas èn gidieus e gesuits vegnids considerads en il
Reginavel fin en ils onns 1850 sco minoritads illegalas.

Las tensiuns èn creschidas fin il 1884, l’onn che marchescha en la Norvegia
l’introducziun dal parlamentarissem. Encunter la resistenza dal retg Oskar II da
la Norvegia ha il represchentant dal Storting burgais-liberal Johan Sverdrup
chatschà tras il princip statal che la regenza dependia dal Storting per pudair
mantegnair l’atgna pussanza (dretg da relaschada d’uffizi). Tras questa
dependenza è facticamain vegnida dissolvida la suveranitad politica da la
monarchia che pareva avant d’esser determinada tras il princip da la separaziun
da las pussanzas. Quai ha rinforzà marcantamain la posiziun dal parlament,
uschia ch’il retg è stà necessità d’incumbensar Sverdrup sco nov primminister
cun la furmaziun da la regenza.

Suenter la Segunda Guerra mundiala ha disponì la partida da lavurers
socialdemocrata sut Einar Gerhardsen dal 1945 al 1961 d’ina maioritad absoluta.
Silsuenter èn per ordinari vegnidas furmadas regenzas da minoritad.

Schef dal stadi è retg Harald V. La monarchia norvegiaisa desista pli ferm che
quella dad auters pajais sin pumpa curtaisa. En rom da las sesidas dal cussegl
dal stadi ch’han lieu regularmain sut l’egida dal retg ed a las qualas prendan
er part tut ils ministers, è il monarc involvì vaira ferm er en la politica
actuala.

En la Norvegia hai fin uss dà sis votaziuns dal pievel: duas il 1905 davart la
dissoluziun da l’uniun cun la Svezia e l’intronisaziun da prinzi Carl dal
Danemarc sco retg Haakon VII (omaduas cun resultat positiv), il 1916/27 davart
il scumond d’alcohol e la dissoluziun da quel ed il 1972/94 davart l’adesiun a
la Communitad europeica resp. a l’Uniun europeica (omaduas cun resultat
negativ).

L’armada norvegiaisa consista da quatter unitads: las forzas terrestras, la
marina, l’aviatica militara e la milissa da la protecziun da la patria. La
Norvegia è stada in dals commembers fundaturs da la NATO. L’onn 2007 ha
l’aviatica militara da la Norvegia er surpiglià dals Stadis Unids la protecziun
dal stadi vischin Islanda che na dispona da naginas atgnas forzas armadas.

Il pajais è sutdividì en 19 provinzas administrativas (fylker) che vegnan
subsummadas en tschintg regiuns statisticas (landsdel). Vitiers vegnan las
inslas da Svalbard e Jan Mayen ch’èn bain situadas ordaifer la structura da
provinza e che na cumpiglian er naginas vischnancas, ma che fan medemamain part
dal Reginavel da la Norvegia. La pli pitschna provinza tenor territori furma la
chapitala Oslo. I suonda ina survista da las tschintg regiuns e 19 provinzas:

En la Norvegia existan 431 communas (situaziun dal 2006); a quest nivel vegnan
elegids mintga quatter onns ils represchentants per l’administraziun locala. Las
pli grondas communas èn (cun dumber d’abitants, situaziun dal 2013): Oslo
(623 359), Bergen (267 883), Trondheim (179 667), Stavanger (129 175), Bærum
(116 938), Kristiansand (84 387) e Fredrikstad (76 839).

Tenor il Human Development Index (HDI) sa chatta la Norvegia ils davos onns sin
l’emprim u segund rang mundial (per part suenter l’Islanda). Las entradas per
persuna tutgan tar las pli autas, medemamain l’assistenza per uffants.
Cumpareglià cun la media dal product naziunal brut dals stadis da l’Uniun
europeica (EU25 = 100) ha la Norvegia cuntanschì il 2005 in index da 169.

Sco emprim stadi insumma ha la Norvegia introducì il 2003 ina quota da dunnas.
Dapi il 2008 ston interpresas quotadas a la bursa avair en lur cussegls da
surveglianza ina cumpart da dunnas d’almain 40 %.

Praticamain l’entir basegn da forza electrica (ca. 98 %) deriva en la Norvegia
da la forza idraulica indigena. En l’entir pajais n’existan naginas ovras
atomaras ed er naginas ovras d’energia da charvun (cun excepziun d’ina ovra sin
l’insla Svalbard). Er il petroli ed il gas natiral che vegn explotà en la
Norvegia na vegn betg duvrà per la producziun d’electricitad a l’intern dal
pajais.

Ils pretschs d’electricitad fitg bass per ils consuments finals na porschan
nagin stimul per mesiras d’effizienza d’energia e per mesiras da spargn. Perquai
è il consum d’energia en general fitg aut; il consum d’electricitad per persuna
furma schizunt la valur maximala en tut il mund. Il motiv principal per quest
aut consum d’electricitad è bain il fatg che la gronda part dals edifizis vegnan
stgaudads directamain cun electricitad. En blers lieus sa chapeschi da sasez che
la glisch arda sur pliras uras u schizunt sur plirs dis en stanzas che na vegnan
betg duvradas. I dat schizunt edifizis publics che n’èn gnanc munids cun
interrupturs da la glisch.

Las autas entradas per persuna che caracteriseschan l’economia publica da la
Norvegia resultan dals auts pretschs da petroli sin il martgà mundial, da
l’explotaziun intensiva sco er dal dumber da la populaziun relativamain bass.
Ils Norvegiais han però realisà che las reservas dad ieli vegnan probablamain be
pli a tanscher paucs decennis; ultra da quai è la rait sociala fitg spessa che
caracterisescha il stadi colliada cun auts custs. Perquai è vegnida sviluppada
ina strategia che duaja preservar la bainstanza naziunala a lunga vista. Ils
onns 1990 è vegnì sviluppà in concept d’investiziun spezial, il fonds dad ieli.
En quel vegnan investids ils enorms gudogns che resultan da l’export dad ieli.
Quai succeda exclusivamain sin ils martgads a l’exteriur per evitar che
l’economia a l’intern dal pajais sa surstgaudia e per impedir che la curuna
norvegiaisa saja suttamessa ad ina memia gronda revalitaziun. L’onn 2014 aveva
il fonds dad ieli norvegiais ina valita da 653 milliardas euros.

La Norvegia porscha ina natira ordvart impressiunanta che carmala mintg’onn
milliuns da turists en il pajais. Tar las attracziuns da turists che vegnan
visitadas il pli savens tutgan il Cap Nord ed il Geirangerfjord; medemamain è la
lingia dals bastiments da posta tradiziunala per lung da la costa dal vest, la
Hurtigruten, sa sviluppada ad in magnet per turists.

Tgi che parta dad Oslo en direcziun da Bergen, pia vers la costa dal vest,
percurra la provinza Telemark. Da las vias d’autos u sin il traject da la
viafier da Bergen che cuntanschan autezzas da varga 1000 meters sur mar sa
laschan er contemplar la stad en proxima vischinanza muntognas cuvertas da naiv.
Sper l’enconuschent Holmenkollen cun sias siglieras ed il lieu olimpic
Lillehammer dispona la Norvegia – che vala sco lieu d’origin dal sport da skis –
er d’in grond dumber d’ulteriurs territoris da skis attractivs.

En il nord da Dombås è situà il parc d’auta muntogna Dovrefjell cun il Snøhetta
che tanscha fin a 2286 meters sur mar. Quest parc n’è betg be in’enconuschenta
regiun da viandar e da sport d’enviern, mabain er ina da las paucas regiuns da
l’Europa nua che vivan anc bovs-mustgat en libertad.

Alpinists prefereschan surtut la muntogna Jotunheimen cun ils dus pizs ils pli
auts dal pajais, Galdhøpiggen e Glittertind. En il vest da questa muntogna sa
chatta il parc naziunal cun il glatscher Jostedalsbreen che furma la pli gronda
massa da glatsch continentala colliada.

Per far turas da trekking da plirs dis sa porscha la cuntrada da tundra
muntagnusa dal plateau aut Hardangervidda.

Sin l’insla Røst che fa part da las Lofoten sa chatta il pli grond grip
d’utschels da la Norvegia cun radund 2,5 milliuns utschels cuaders. En il
sidvest dad Ålesund sa chatta l’insla d’utschels Runde; quella è colliada sur
punts cun la terra franca ed è perquai levamain cuntanschibla per turists ed
ornitologs.

La Norvegia è ina da las pli grondas naziuns da pestga dal mund. La zona da
pestga statala tanscha fin vers la Terranova. I vegnan surtut tschiffads
merluzs, ringias, nasels, sgombers e giomberets. Daspera è er s’augmentada en
ils davos decennis la piscicultura en aquaculturas (surtut salmun e merluz).
Peschs e products da peschs cumpiglian 5,3 % da l’entir export dal pajais;
suenter petroli, gas e metal è quai pia il terz grond artitgel d’export insumma.
Ultra da quai dispona la Norvegia d’ina fitg veglia tradiziun da chatscha da
balenas. Cun il scumond da la chatscha da balenas commerziala l’onn 1986 è quest
sectur economic sa reducì fermamain; quai malgrà che la Norvegia aveva recurrì
il 1986 cunter la decisiun da la Cumissiun internaziunala da chatscha da balenas
e n’è pia betg liada a questa decisiun. Sco in dals paucs pajais insumma
lubescha la Norvegia puspè la chatscha da balenas en dimensiuns pli pitschnas. A
nivel internaziunal vegn quai crititgà fermamain e betg il davos er da vart da
l’Uniun europeica vischinanta.

In’ulteriura gronda tradiziun da la Norvegia furma la navigaziun maritima. Enfin
oz mantegna il pajais la quart gronda flotta da commerzi mundiala. Entaifer il
product naziunal brut furman la navigaziun maritima e la construcziun da navs il
sectur il segund grond. L’onn 2011 eran registrads en la Norvegia 1281 ed a
l’exteriur 117 bastiments norvegiais sur 1000 tonnas bruttas.

En cumparegliaziun cun ils ulteriurs pajais europeics è il consum da gasettas
dal di fitg aut en la Norvegia: l’onn 2011 legevan ca. 63 % da la populaziun ina
gasetta, e quai en media durant 23 minutas per di. Sco en auters pajais
constatesch’ins er en la Norvegia ina tendenza che maina davent da las gasettas
stampadas vers in diever augmentà da las purschidas digitalas. Las pli grondas
gasettas dal pajais èn las gasettas da qualitad ‹Aftenposten› e ‹Bergens
Tidende› sco er las gasettas da boulevard ‹Verdens Gang› e ‹Dagbladet›. La fin
2010 cumparevan en tut la Norvegia betg main che 226 gasettas.

En la Norvegia vegnan consumads en media 4,4 l alcohol pur ad onn; quai è in
dals pli bass consums d’alcohol per persuna insumma (per cumparegliar: en
Germania vegnan consumads 10,2 l per persuna). Las perscripziuns d’alcohol da la
Norvegia n’èn betg nunusitadas per l’Europa dal Nord: er la Finlanda e la Svezia
enconuschan ina politica d’alcohol restrictiva. En quests dus pajais è il nivel
da pretschs però bundant pli bass ch’en la Norvegia, uschia ch’i dat per part in
veritabel turissem d’alcohol.

Il surpli d’exports ha muntà il 2004 a 300 milliardas curunas norvegiaisas. 81 %
dals exports van en l’Uniun europeica. Cun prest 70 % èn ils carburants la
posiziun la pli gronda.

Il 2010 ha la bilantscha dal stadi cumpiglià expensas en l’autezza da 178
milliardas dollars ed entradas da 226,8 milliardas dollars. Il debit dal stadi
muntava il 2010 a 47,7 % dal product naziunal brut. Il 2006 èn 8,7 % da las
expensas dal stadi vegnidas impundidas per la sanadad, 7,2 % per la furmaziun e
1,9 % per il militar.

Il Premi Nobel da la pasch furma ina da las categorias dal Premi Nobel ch’è
vegnì stgaffì da l’inventader ed industrial svedais Alfred Nobel. Tenor
l’intenziun dal legatur duaja il premi da la pasch vegnir surdà a quella persuna
ch’haja «contribuì il pli ferm u il meglier a la fraternisaziun dals pievels ed
a la dismessa u sminuziun da las armadas sco er a la realisaziun u promoziun da
congress da pasch» e ch’haja uschia «prestà l’onn passà il pli grond servetsch a
l’umanitad».

La distincziun vegn surdada dapi il 1901 mintg’onn il di da la mort dad Alfred
Nobel (10 da december). Cuntrari a tut las autras categorias dal Premi Nobel n’è
– tenor la voluntad da Nobel – betg responsabla in’instituziun svedaisa per la
surdada dal premi da la pasch, mabain in comité da tschintg persunas che vegn
nominà dal parlament norvegiais. Perquai na vegn il Premi Nobel da la pasch er
betg surdà a Stockholm, mabain ad Oslo.

La Norvegia ha enconuschì en la segunda mesadad dal 19avel tschientaner ina
prosperitad culturala ch’è stada colliada essenzialmain cun ils auturs Henrik
Ibsen, Bjørnstjerne Bjørnson, Alexander Kielland, Jonas Lie, Amalie Skram, Arne
Garborg, Hans E. Kinck e Knut Hamsun. Fin ussa han retschet trais litterats
norvegiais il Premi Nobel da litteratura: Bjørnstjerne Bjørnson (1903), Knut
Hamsun (1920) e Sigrid Undset (1928).

Il pli enconuschent cumponist norvegiais è Edvard Grieg. Ulteriurs cumponists da
muntada èn t.a. Johan Svendsen, Christian Sinding, Ole Bull, Fartein Valen,
Harald Sæverud e Geirr Tveitt.

Enconuschentas furmaziuns da la musica da pop e rock èn a-ha, Apoptygma Berzerk,
BigBang, Trail of Tears, Storm, Kaizers Orchestra e Motorpsycho. La Norvegia è
er enconuschenta per sias numerusas bands da black-metal.

Spezialmain vitala è er la scena da jazz norvegiaisa. Impurtants represchentants
da quest gener èn Jan Garbarek, Nils Petter Molvær, Arild Andersen, Rebekka
Bakken, Silje Nergaard, Bugge Wesseltoft, Eivind Aarset, Terje Rypdal, Ketil
Bjørnstad, Sidsel Endresen, Solveig Slettahjell, Kirsti Huke e Kristin
Asbjørnsen.

Il pli enconuschent pictur artist da la Norvegia è l’expressiunist Edvard Munch
(1863–1944). Ina gronda part da sias ovras pon ins contemplar en il Museum da
Munch ad Oslo.

Sin il champ da la fotografia, en spezial da la fotografia da paesagis, ha
surtut Knud Knudsen influenzà il maletg e l’imaginaziun da la cuntrada
norvegiaisa dal 19avel tschientaner. Ses vast relasch sa chatta en la Biblioteca
universitara da Bergen.

La cultivaziun da granezza è però be pussaivla en il sid dal pajais ed er là
creschan be avaina e ierdi. Questas sorts n’èn betg adattadas per la producziun
da paun cun levon; perquai è tipic per la Norvegia l’uschenumnà flatbrød, in
paun plat dir e setgentà, cumparegliabel al paun croccant.

Il center dal sport d’enviern furma il Holmenkollen ad Oslo. Là ha gì lieu il
2011 per la quarta giada il campiunadi mundial da ski nordic; medemamain èn
vegnids manads tras là il 1952 ils emprims gieus olimpics d’enviern en tut la
Scandinavia. Il 1994 duevan suandar ils gieus olimpics d’enviern a Lillehammer.

La squadra naziunala da hockey na po betg concurrer areguard sia muntada e
prestaziun cun ils pajais vischins Finlanda e Svezia; percunter è la Norvegia
gia dapi onns ina da las naziuns las pli fermas en il curling.

Ulteriurs sports ch’èn populars en la Norvegia furman il navigar a vela e la
cursa d’orientaziun. E per finir: il 2013 è il Norvegiais Magnus Carlsen daventà
campiun mundial da schah. Ses numerus success a nivel internaziunal han manà en
il pajais ad in veritabel boom da quest sport.



https://rm.wikipedia.org/wiki/Austria

L’Austria (tudestg Österreich) è in stadi da l’Europa Centrala cun 8,7 milliuns
abitants. Ils pajais vischins èn la Germania e la Tschechia en il nord, la
Slovenia e l’Italia en il sid, la Slovachia e l’Ungaria en l’ost sco er la
Svizra ed il Principadi da Liechtenstein en il vest. Sco ses vischins Svizra,
Tschechia, Slovachia ed Ungaria na cunfinescha er l’Austria betg a la mar.

L’Austria è in stadi federativ democratic ch’è naschì en la furma odierna
suenter l’Emprima Guerra mundiala. Ils nov pajais federativs èn: Vorarlberg,
Tirol, Salzburg (en la part occidentala dal pajais); Kärnten, Steiermark
[rumantsch er Stiria], Burgenland (en il sidost), Oberösterreich [Austria Auta],
Niederösterreich [Austria Bassa] e Vienna (en il nordost). Vienna furma a medem
temp la chapitala dal pajais. L’Austria è stà in commember fundatur da
l’Organisaziun da cooperaziun e svilup economic en Europa (OECD) il 1961 ed è
dapi il 1995 commember da l’Uniun europeica.

Ils cunfins topografics dal pajais furman il Massiv Boemian ed il flum Thaya
vers nord, las Caravancas e las Collinas da la Stiria en il sid, la Planira
Pannonica en l’ost sco er il Rain ed il Lai da Constanza vers vest. Bundant 62 %
da l’Austria èn situads en las Alps.

Il term Austria cumpara l’emprima giada il 996 en sia furma dal vegl tudestg
Ostarrichi. Er la furma latina Austria era gia usitada da quel temp. Entaifer il
Sontg Imperi roman ha l’Austria cuntanschì il 1556 l’independenza da la Baviera
ed è daventada in agen ducadi. Quel cumpigliava pli u main il territori dal
pajais federativ Niederösterreich dad oz.

Pli tard è il num Austria vegnì transferì sin la Monarchia da Habsburg resp. il
1804 sin l’Imperi austriac. Pervi da la terrada en la Battaglia da Königgrätz il
1866 n’ha l’Austria betg fatg part, suenter la dissoluziun da la Confederaziun
tudestga, a la restructuraziun da la Germania.

Suenter la sconfitta da l’Austria-Ungaria en l’Emprima Guerra mundiala han las
pussanzas victuras impedì in’ulteriura giada che l’Austria sa collia cun la
Republica tudestga. Uschia è naschida il 1918 la Republica odierna. Pervi da la
predominanza naziunalsocialistica en il pajais ha l’Austria fatg part dal 1938
al 1945 dal Reich tudestg. Ils victurs da la Segunda Guerra mundiala han puspè
restituì il status da l’Austria sco stadi independent. Suenter che l’occupaziun
dal stadi è ida a fin il 1955 ha l’Austria declerà sia neutralitad permanenta ed
è vegnida commembra da las Naziuns unidas.

Radund 60 % dal territori dal stadi èn d’attribuir a la zona muntagnarda. Be
32 % da la surfatscha è situada sut 500 meters. Ils pli auts culms da l’Austria
èn pizs da passa 3000 m s.m. che sa chattan en las Alps da l’Ost. Il pli aut
culm è cun 3798 meters il Grossglockner en las Hohe Tauern. En tut datti en
l’Austria var 1000 pizs da passa 3000 m s.m.

Al nord dal Danubi, en l’Austria Auta ed Austria Bassa, è situà il plateau da
granit e gnais ch’appartegna al Massiv Boemian. Tar quest massiv sa tracti da
las restanzas d’ina anteriura chadaina da muntognas che tanschan fin en la
Tschechia ed en Baviera. Da l’autra vart dals cunfins orientals dal pajais
cumenzan en pli las Carpatas Pitschnas.

Da l’entira surfatscha da l’Austria da radund 83 879 km² furma radund in quart
regiuns da planiras e collinas. En pli èn radund 43 % da la surfatscha dal
pajais cuverts da guaud.

Las pli grondas planiras giaschan en l’ost, per lung dal Danubi, surtut en la
regiun prealpina ed en la Batschida da Vienna cun il Marchfeld sco er en la part
meridiunala da la Steiermark. Pervia da sia cuntrada pittoresca vegn
quest’ultima regiun er numnada ‹Toscana da la Stiria›.

Il Burgenland va a finir en l’ost da l’artg da las Alps e da las Carpatas en la
Planira Pannonica. La cuntrada ed il clima èn da cumparegliar cun il stadi
vischin en l’ost, l’Ungaria, al qual la regiun ha appartegnì fin il 1921.

Il pli grond ed impurtant flum en l’Austria è il Danubi che nascha en la
Germania e cuntinuescha suenter l’Austria en direcziun da la Mar Naira. En il
Danubi sbuccan er ils blers flums laterals sco Lech, Isar ed En (en il Tirol),
Salzach (Salzburg) u Kamp, Thaya, March e Mur (en la part orientala dal pajais).
L’aua da la gronda part dal Vorarlberg percunter va en il Rain e cula sur il Lai
da Constanza en direcziun da la Mar dal Nord.

Sper il turissem alpin furman ils lais in’impurtanta pitga dal turissem
austriac. Tar ils pli enconuschents tutgan il Kärntner See ed il Wörthersee.

Il pli grond lai sin territori austriac è il Neusiedler See en il Burgenland (al
cunfin cun l’Ungaria). I suondan l’Attersee ed il Traunsee en l’Austria Bassa.
Il Lai da Constanza giascha en la regiun da cunfin dals trais pajais Svizra,
Germania ed Austria. Be la pitschna part da quest lai tutga tar l’Austria.

Ils pajais federativs cumpiglian 80 districts e radund 2350 vischnancas.
L’aglomeraziun per lunsch or la pli gronda furma la regiun da metropola da
Vienna cun radund 2,4 milliuns abitants. Radund in quart da la populaziun da
l’Austria viva pia en la regiun da la chapitala.

Ulteriuras grondas regiuns urbanas circumdeschan diversas chapitalas da pajais
federativs: Graz (Steiermark), Linz (Oberösterreich), Salzburg (Salzburg) ed
Innsbruck (Tirol). Autras grondas citads èn (dal vest a l’ost): Feldkirch,
Dornbirn e Bregenz (Vorarlberg), Villach e Klagenfurt (Kärnten), Wels
(Oberösterreich), St. Pölten e Wiener Neustadt (Niederösterreich).

Pervia da la topografia ordvart variada da l’Austria viva qua in fitg grond
dumber da spezias da plantas ed animals. Per proteger questa varietad èn vegnids
installads en il decurs dals davos decennis sis parcs naziuns e numerus parcs
natirals da differentas categorias. Numerusas surfatschas degnas da protecziun
fan er part dal Patrimoni mundial natiral da l’Unesco.

Areguard il clima appartegna il pajais a la zona temprada e sa lascha
caracterisar sco chaud ed umid. En il vest ed il nord predominescha in clima
oceanic cun vents umids nà dal vest. L’ost percunter è marcà d’in clima
continental cun damain precipitaziuns, stads chaudas ed envierns fraids. La
topografia alpina po dentant midar localmain questas tendenzas climaticas
generalas.

L’emprima dumbraziun dal pievel tenor criteris moderns ha gì lieu en
l’Austria-Ungaria il 1869/70. Ils resultats dals emprims decennis èn marcads
d’ina ferma immigraziun nà da las autras parts da la monarchia (en spezial da la
Boemia e da Mähren) en il territori federal odiern. Suenter la fin da la
monarchia e la fundaziun da la Tschecoslovachia èn blers Tschecs ed auters
immigrants returnads en lur patria, uschia ch’il dumber d’abitants è ì enavos.
Dapi il boom economic suenter la fin da la Segunda Guerra mundiala han ins clamà
intenziunadamain lavurers en il pajais (en spezial tras cunvegnas cun la Tirchia
e la Jugoslavia). Tras quai è il dumber d’abitants creschì fin il 1974 a
7,6 milliuns abitants. Suenter ina fasa da stagnaziun durant ils onns 1980 èn
ils davos decennis puspè stads segnads d’ina creschientscha cuntinuanta.
Actualmain (2013) dumbra l’Austria 8,48 milliuns abitants.

Tenor artitgel 8 da la constituziun federala da l’Austria furma il tudestg la
lingua statala. Il tudestg è lingua materna da radund 88,6 % da las burgaisas e
dals burgais dal pajais. Il tudestg da l’Austria sa differenziescha tras
tscherts pleds, tras la pronunzia e tras atgnadads grammaticalas dal tudestg da
la Germania. Il Vocabulari austriac vegn edì dapi il 1951 e stat sco ovra
directiva sur il Duden. En il mintgadi vegn savens duvrà al lieu da la lingua da
standard in dals blers dialects da l’aleman e bavarais.

Ils pievels autoctons dals Croats en il Burgenland sco er ils Slovens ed
Ungarais en l’Austria han il dretg d’instrucziun en lur lingua e da far diever
da quella en il contact cun las autoritads regiunalas. Tar las linguas
minoritaras renconuschidas dal stadi tutgan plinavant il romanes (la linguas
dals roma), il tschec ed il slovac.

Tenor ils resultats da la dumbraziun dal pievel dal 2001 han 73,6 % da la
populaziun inditgà d’appartegnair a la baselgia roman-catolica e 4,7 % ad ina da
las baselgias evangelicas. Sco en auters pajais da l’Europa dal Vest è quest
dumber sa reducì marcantamain ils davos onns. La fin dal 2012 era per exempel la
cumpart dals catolics crudada sut dus terzs.

La pli gronda cuminanza religiusa betg cristiana furman ils muslims. Tenor
stimaziuns dal Fonds d’integraziun muntava lur cumpart il 2009 a 6,2 % da la
populaziun. Al giudaissem appartegnan tenor atgnas indicaziuns radund 15 000
persunas en l’entir pajais. La pli gronda cuminanza gidieua (cun radund 7000
commembers) viva a Vienna.

Suenter la fin da la Segunda Guerra mundiala han la (re-)fundaziun da l’Austria
sco stadi independent ed il svilup economic promovì in’atgna schientscha
statala. Oz dastga quella valair sco consolidada.

Ils pli vegls fastizs umans sin il territori da l’Austria odierna derivan dal
temp paleolitic ed èn d’attribuir a l’uman da Neandertal. Enconuschenta è
daventada la figura da la Venus da Willendorf (Wachau) che vala sco ina da las
pli veglias statuettas dal mund.

En il neoliticum èn vegnidas colonisadas successivamain tut las regiuns da
l’Austria. Quest temp è marcà da la vieuta dal temp dals chatschaders e
rimnaders a la cultura dals vitgs purils. Alura suonda ina fasa transitorica
marcada da la tschertga suenter giaschaments da metals, en spezial d’arom. Da
quest temp datescha Ötzi, la renumada mumia ch’è vegnida chattada en in
glatscher al cunfin tranter l’Austria e l’Italia.

Tranter il terz e l’emprim tschientaner a.C. èn vegnids erigids adina pli gronds
centers da commerzi e fortificaziuns. En il conturn da Hallstatt sa lascha
cumprovar in’explotaziun sistematica da sal; quest lieu dat er il num al temp da
fier tempriv. Il temp da fier tardiv, er numnà temp da Latène, stat lura sut
l’ensaina dals Celts. Quels avevan populà l’ost ed il sid dal pajais, entant
ch’il vest è marcà da la cultura dals Rets.

La gronda part da l’Austria odierna è vegnida conquistada 15 a.C. tras l’Imperi
roman. L’imperatur roman Claudius ha stgaffì enturn 50 s.C. la provinza Regnum
Noricum che cumpigliava ina gronda part da l’Austria dad oz. La pli gronda citad
romana da questa provinza, Carnuntum, era situada a l’ost da Vindobona che
correspunda a la citad da Vienna. Ulteriuras impurtantas citads eran Virunum (al
nord da Klagenfurt) e Teurnia (en la vischinanza da Spittal an der Drau).

Suenter la derasaziun dal cristianissem en il decurs dal segund tschientaner
s.C. ha cumenzà il declin da l’Imperi roman en rom da la migraziun dals pievels.
Repetidamain han ils Gots ed auters pievels germans smanatschà la provinza
Noricum. A partir dal 6avel tschientaner èn lura arrivads ils Bajuvars, en il
Vorarlberg ils Alemans ed a l’ost ils Slavs ed Avars. Al nord da las Alps è sa
furmà a partir da la mesadad dal 6avel tschientaner il ducadi bavarais. Quel era
sa sviluppà or da la schlattaina dals Agilofinger ed ha terminà en curt temp las
davosas restanzas da pussanza romana en la regiun.

Vers la fin dal 8avel tschientaner appartegnevan vastas parts da l’Austria
odierna al ducadi bavarais entaifer l’Imperi francon da Carl il Grond. Suenter
la spartiziun da l’Imperi marcava ina Marcha orientalis en l’Austria Bassa dad
oz il cunfin al sidost da l’Imperi ostrofrancon. Quest territori da cunfin dueva
furmar l’origin da l’Austria da pli tard. Suenter la Battaglia da Lechfeld (955)
ch’ha mess ina fin a l’expansiun dals Ungarais, han ils Bajuvars populà
ulteriurs territoris.

L’onn 976 ha l’imperatur Otto II surdà la Marcha Orientalis ad in duca da la
famiglia dals Babenberger. En in document dal 996 vegn il territori numnà
l’emprima giada Ostarrichi. En autras funtaunas vegn discurrì da Ostland (latin
Austria) u Osterland. Ils 8 da settember 1156 ha l’imperatur Fadri I
(Barbarossa) declerà l’Austria sco agen ducadi, independent da la Baviera. Cun
questa data cumenza pia l’istorgia da l’Austria sco territori independent
entaifer il Sontg Imperi roman.

Als Babenbergers èn suandads a partir dal 1278 ils Habsburgais. Fin il 1526 han
els pudì augmentar considerablamain lur territori (Steiermark, Kärnten, Tirol,
Krain e.a.) ed èn daventads in factur da pussanza entaifer l’Imperi. A partir
dal 1438 han ils Habsburgais er occupà quasi senza interrupziun l’uffizi dal
retg roman-tudestg e tras quai da l’imperatur.

Da la fin dal 15avel tschientaner fin il 1690 èn ils territoris habsburgais er
vegnids smanatschads cuntinuadamain d’attatgas nà da l’Imperi osmanic. Suenter
avair rebattì l’onn 1683 il segund assedi da la citad da Vienna, han ils dus
imperis definì en la Pasch da Karlowitz ed en la Pasch da Passarowitz ils
cunfins che duevan valair fin il 1908.

Il 1713 èsi sa mussà che la lingia masculina da la dinastia regenta vegnia
bainbaud a murir ora. Perquai è vegnì definì che la successiun ereditara haja da
succeder sur la lingia feminina. A l’imperatur Karl VI è uschia suandada sia
figlia Maria Theresia. En la Guerra da successiun austriaca han differents
stadis bain empruvà d’augmentar lur pussanza sin donn e cust dals Habsburgais.
Ma Maria Theresia, ch’ha fundà cun Franz I Stephan da Lothringen la nova chasa
da Habsburg-Lothringen, ha per gronda part pudì mantegnair la pussanza ed ils
territoris oriunds.

Il 1804 ha Franz II fundà l’Imperi austriac e surpiglià il titel da Franz I
imperatur da l’Austria. Quai per pudair mantegnair l’equivalenza da las
pussanzas cun il nov imperatur franzos. Il 1806 ha el stuì desister sut pressiun
da Napoleon sin il titel da l’imperatur roman-tudestg. Tras quai è l’istorgia
dal Sontg Imperi roman ida a fin; la dinastia habsburgaisa percunter ha cuntinuà
entaifer l’Imperi austriac.

Il politicher dominant dal temp dal Biedermeier è stà il minister da l’exteriur
e pli tard chancelier statal Metternich. Cun agid da censura ed in sistem da
spiunadi è el sa stentà durant la restauraziun da mantegnair l’urden vegl, vul
dir la monarchia absoluta. La medema strategia persequitavan da quel temp er la
Prussia e la Russia; communablamain han las trais monarchias fundà la Sontga
Alllianza. Da l’autra vart ha er cumenzà da quel temp l’industrialisaziun da
l’Austria. Il 1837 è vegnida messa en funcziun en vischinanza da Vienna
l’emprima viafier a vapur.

Durant la Revoluziun dal 1848 han ils pievels da la monarchia battì per dapli
democrazia ed independenza; il chancelier statal Metternich è vegnì stgatschà.
Be grazia a l’armada imperiala sut Radetzky, sustegnida da truppas russas, èsi
reussì da mantegnair la monarchia. Il december 1848 ha Franz Joseph, ch’aveva da
quel temp 18 onns, substituì l’imperatur Ferdinand I ch’era malsaun. Il nov
regent ha laschà mazzar ina dunsaina da generals ungarais ed ha mess en vigur il
1849 ina nova constituziun severa.

En rom dal dualissem prussian-austriac entaifer la Confederaziun tudestga ha la
Prussia sut Bismarck sfurzà tras la varianta ‹pitschna› senza l’Austria. En la
Guerra tudestga il 1866 ha l’Austria stuì succumber (Guerra da Königgrätz). La
Confederaziun tudestga è sa schliada; en l’ulteriur process d’unificaziun
tudestga n’ha l’Austria giugà nagina rolla pli.

Gia il 1859 aveva l’Austria pers suenter la Guerra da Solferino la predominanza
en l’Italia dal Nord. E suenter la fin da la Guerra tudestga ha ella er stuì
surdar il Veneto a l’Italia ch’era s’alliada cun la Prussia.

Il 1867 èsi reussì da rumper il boicot statal da l’aristocrazia ungaraisa;
l’anteriur stadi unitar è vegnì transfurmà en la Monarchia dubla
Austria-Ungaria. Questa posiziun privilegiada dals Ungarais ha dentant be anc
incità ils moviments naziunals da vart dals Tschecs, Slovacs e Croats.

Suenter las retratgas sfurzadas or da la Germania ed or da l’Italia aveva
l’imperatur austriac declerà l’Europa dal Sidost sco nova sfera d’influenza. Cun
l’annexiun da la Bosnia il 1878 è l’Austria daventada l’inimi dals activists
politics sin il Balcan. En pli è la monarchia s’avanzada ad in concurrent da la
Russia che veseva sasezza sco protectura da tut ils Slavs.

Suenter l’Attentat da Sarajevo (assassinat dal successur al tron Franz
Ferdinand) ha l’imperatur, cun ses 84 onns ed influenzà d’ina ‹partida da
guerrists› a Vienna ed a Budapest, declerà a la Serbia la Guerra. Damai che
l’Europa era entretschada da quel temp en ina spessa rait d’allianzas è prorutta
entaifer in’emna l’Emprima Guerra mundiala.

L’atun dal 1918 era la sconfitta da la Monarchia dubla inevitabla; quai ha a
medem temp muntà la fin da la monarchia insumma. La fin october 1918 è il
reginavel ungarais sa declerà liber da l’uniun cun l’Austria. Senza
l’intervenziun da l’imperatur u da la regenza èn era las ulteriuras parts da la
monarchia sa furmadas da nov (Tschecoslovachia) u s’associadas a stadis
existents (Italia, Pologna, Rumenia, Jugoslavia e.a.).

En la part tudestga da l’Imperi èn ils anteriurs deputads dal cussegl da
l’imperi sa constituids la fin october 1918 sco assamblea naziunala.
L’entschatta november ha l’imperatur empruvà d’integrar questa nova forza
politica en las contractivas d’armistizi. Ma la finala ha l’imperatur stuì
suttascriver sulet l’armistizi. Quai ha impedì che negoziaders civils vegnian
diffamads pli tard sco traditurs, sco quai che l’ala dretga dueva far pli tard
en Germania. Ils 12 da november 1918 ha l’assamblea naziunala decidì ch’il nov
stadi (cun il num Deutschösterreich) duaja esser ina republica democratica e far
part da la republica tudestga.

Il Contract da Saint-Germain dal 1919 ha prescrit il num Republica da l’Austria
ed ha refusà l’adesiun dal nov stadi a la Republica tudestga. Intgins territoris
cun maioritad tudestga n’han plinavant betg pudì s’alliar a l’Austria, perquai
ch’ils victurs da l’Emprima Guerra mundiala avevan qua auters interess. Quai
vala en spezial per las regiuns da la Moravia dal Sid e da l’Egerland (ch’èn
daventadas parts da la Tschecoslovachia) sco er dal Tirol dal Sid (ch’è vegnì
attribuì a l’Italia). La Carinzia dal Sid, ch’avess subì il medem destin, ha
percunter pretendì ina votaziun dal pievel ed è la finala tuttina vegnida
attribuida a l’Austria (e betg a la Jugoslavia).

Per dar dumogn a l’iperinflaziun dal 1925 è vegnì introducì il schilling che
vegniva er numnà ‹dollar da las Alps›. A la Crisa economica mundiala dal 1929
n’è la politica percunter betg stada buna da respunder adequatamain. Il dumber
da dischoccupads è creschì massivamain.

La situaziun instabila ha provocà la furmaziun da defensiuns burgaisas, e quai
tant a l’ala dretga sco a l’ala sanestra. Il fanadur 1927 ha la polizia sajettà
a Vienna 89 persunas che demonstravan cunter acts violents commess da l’ala
dretga. En il parlament ha il chancelier federal defendì il proceder da la
polizia. L’exempel per l’ala dretga furmava il svilup talian sut Benito
Mussolini; l’austromarxissem percunter vuleva furmar ina dictatura dal
proletariat e starmentava tras quai ils conservativs.

Suenter dispitas politicas ha il chancelier cristiansocial Engelbert Dollfuss
declerà il mars 1933 la dissoluziun dal parlament naziunal. Ina petiziun segnada
da varga 1 milliun persunas e drizzada al president dal stadi Miklas n’è betg
vegnida da revocar questa decisiun, cumbain che Miklas era conscient ch’il
proceder da Dollfuss cuntrafetschia a la constituziun vertenta.

Il prim da matg 1934 ha Dollfuss relaschà ina constituziun autoritara ch’ha
transfurmà l’Austria en in stadi corporativ. Per circumscriver questa dictatura
vegniva gia utilisà dals contemporans il term ‹austrofaschissem›. Paucas emnas
pli tard han adherents da la NSDAP, ch’era scumandada en l’Austria dapi il 1933,
fatg in putsch. Dollfuss è vegnì blessà grevamain ed è mort suenter curt temp.
Ses successur è daventà Kurt Schuschnigg.

La politica dal stadi corporativ sa stentava da preschentar l’Austria sco
‹meglier stadi tudestg› che la Germania. E propi sa preschenta l’Austria da quel
temp sco dictatura bler pli moderada. Numerusas persunas che vegnivan
persequitadas en Germania tras ils naziunalsocialists, en spezial acturs e
scripturs, èn emigrads il 1934–1938 en l’Austria. Vers anora copiava il reschim
elements dal faschissem talian e dal naziunalsocialissem tudestg: paradas
pompusas, l’organisaziun unitara Vaterländische Front, il princip dal manader
carismatic, il scumond da partidas concurrentas.

Il putsch dal fanadur 1934 aveva gì lieu senza intervenziun directa da la
Germania; betg il davos er perquai che Mussolini vuleva mantegnair da quel temp
l’Austria sco stadi independent. Ma suenter il 1934 è la pressiun da vart dal
Reich tudestg creschida onn per onn. Tar inscunters cun Hitler è Schuschnigg
vegnì mess sut pressiun d’integrar ministers ‹naziunals› (vul dir adherents da
l’adesiun a la Germania) en sia regenza. Ma il chancelier vuleva far frunt a
questas tendenzas ed ha annunzià per il 1938 ina votaziun dal pievel davart
l’independenza da l’Austria. Per prevegnir a questa votaziun ha Göring sfurzà il
president dal stadi Miklas da nominar ina nova regenza naziunalsocialistica sut
Arthur Seyss-Inquart. Ils 12 da mars 1938 è la nova regenza entrada en uffizi; a
medem temp èn truppas tudestgas marschadas en l’Austria. Da quel temp avevan ils
naziunalsocialists gia surpiglià en differentas parts dal pajais la pussanza,
per exempel a Graz. Ils 13 da mars ha Hitler, incità da l’euforia da ses
aderents en l’Austria, relaschà la lescha d’adesiun dal stadi a la Germania.
Immediat ha cumenzà en tut il pajais il terrur cunter ils Gidieus ed ils
adversaris politics.

A partir da l’avrigl 1939 è l’Austria vegnida transfurmada territorialmain cun
l’idea da far svanir il num Österreich. Quel è vegnì transfurmà en Ostmark ed a
partir dal 1942 en Alpen- e Donau-Reichsgau. Er al nivel dals pajais federativs
hai dà diversas midadas, tranter auter è vegnì stgaffì Gross-Wien cun ina
surfatscha trais giadas uschè gronda sco avant.

Sper Adolf Hitler, ch’era naschì a Braunau (Austria Auta), èn er blers auters
Austriacs sa participads a la politica ed als crims dal naziunalsocialissem. En
l’Austria sez è vegnì endrizzà ina spessa rait da champs da concentraziun cun
Mauthausen/Gusen sco center. Be a Mauthausen èn vegnids per la vita radund
100 000 praschuniers.

Suenter la fin da la guerra il 1945 è l’Austria vegnida restituida sco stadi
independent. Gia ils 27 d’avrigl ha la regenza provisorica sut Karl Renner pudì
proclamar la Segunda Republica. Cun paucas excepziuns èn puspè entrads en vigur
ils singuls artitgels da la constituziun dal 1920/29.

Dapi la fin dal bloc da l’ost (1989/90), a la quala er l’Austria ha contribuì
sia part, na sa chatta il pajais betg pli a l’ur da l’Europa orientada al
chapitalissem, mabain entamez in continent en moviment. Il 1995 è l’Austria
daventada commembra da l’Uniun europeica; il 1994 avevan dus terzs da la
populaziun approvà l’adesiun. Il 2002 ha l’euro remplazzà il schilling ed il
1995 ha l’Austria segnà il Contract da Schengen, uschia ch’i na vegnan betg pli
fatgas controllas als cunfins tar l’Italia e la Germania. Suenter ch’era ils
ulteriurs stadis cunfinants èn s’alliads a questa cunvegna, è l’Austria
circumdada dapi il 2011 dal tuttafatg da pajais dal Spazi Schengen.

Tenor la constituziun dal 1920/29, ch’è puspè vegnida messa en vigur il 1945,
furma l’Austria ina republica parlamentara che sa cumpona da nov pajais
federativs (tudestg Bundesländer). Schef dal stadi è il president federal
(tudestg Bundespräsident). Quel vegn elegì directamain dal pievel per ina durada
d’uffizi da sis onns. Sco stadi federativ èn las incumbensas statalas en
l’Austria repartidas tant sin la republica sco er sin ils pajais federativs.

L’Austria enconuscha in sistem da duas chombras: il Cussegl naziunal (tudestg
Nationalrat) ed il Cussegl federal (tudestg Bundesrat).

Schef da la regenza furma il chancelier federal (tudestg Bundeskanzler). Suenter
las elecziun vegn per regla incumbensà il primcandidat da la partida victura da
furmar la regenza. Silsuenter vegnan il chancelier, il vicechancelier ed ils
ministers designads dal president federal. La regenza è dependenta da la
confidenza dal Cussegl naziunal; per quest motiv datti be excepziunalmain
regenzas da minoritad.

Sin il nivel dals pajais federativs sa numnan ils parlaments Landtag. Er quels
vegnan elegids da las burgaisas e dals burgais ch’han accumplì 16 onns tenor la
procedura electorala da proporz. La regenza dals singuls pajais federativs ha
num Landesregierung e sa cumpona dal president (Landeshauptmann) e dals
ulteriurs commembers da la regenza (Landesräte).

Dapi la fundaziun da la Segunda Republica vegn la politica statala dominada da
duas partidas grondas: la partida cristian-conservativa ÖVP (Österreichische
Volkspartei) e la partida socialdemocrata SPÖ (Sozialdemokratische Partei
Österreichs). Malgrà lur orientaziun politica divergenta èsi vegnì furmà fin uss
duas giadas ina gronda coaliziun, numnadamain il 1945–1966 ed il 1986–1999.

Sco terza forza politica è sa fatga valair a partir dals onns 1990 la FPÖ
(Freiheitliche Partei Österreichs). Quest svilup davent dal sistem iperstabil da
duas partidas (cun ina da las pli autas quotas da commembranza da tut il mund)
era gia sa mussa en ils onns 1980 cura ch’ils verds eran s’etablids a l’ur
sanester dal spectrum politic. Pli tard ha lura la FPÖ fatg il medem a l’ur
dretg. Dal 2000 al 2006 ha la FPÖ fatg part da la regenza sco partenari da
coaliziun da la ÖVP, quai ch’ha provocà sancziuns da vart da l’Uniun europeica.
Er suenter la spartiziun da la FPÖ il 2005 (en FPÖ e BZÖ) han questas duas
partidas populisticas da dretga pudì mantegnair lur forza politica. Il 2008 han
ellas fatg communablamain tuttina bleras vuschs sco la SPÖ. Las elecziuns dal
2013 han confermà, cumbain cun sperditas da vuschs, la SPÖ e la ÖVP sco ferma e
segund ferma partida e sigilà lur coaliziun.

Er l’Austria ha sentì en il decurs dals davos onns la crisa finanziala ed
economica mundiala. Pervia dals vasts pachets d’agid a favur dal sectur da
finanzas èn ils debits dal stadi creschids il 2011 sin in nov livel maximal. La
finamira tenor ils Contracts da Maastricht ch’ils daivets statals na dastgan
betg surpassas 60 % dal product naziunal brut n’ha l’Austria mai pli cuntanschì
dapi il 1992 (pia avant l’adesiun a l’Uniun europeica il 1995). Actualmain
(2013) munta questa quota a radund 72 %.

Per pudair obtegnair l’independenza statala aveva l’Austria consentì il 1955
envers l’Uniun sovietica sia neutralitad. Durant la Guerra fraida ha l’Austria
pudì sa posiziunar sco stadi da colliaziun tranter las pussanzas dal vest ed il
bloc da l’ost. Vienna è daventà in lieu da conferenzas internaziunal, damai
ch’ins na vuleva sa scuntrar ni en in pajais commember da la NATO ni sin il
territori dal Patg da Varsovia.

L’onn 1980 è Vienna daventà la terza sedia uffiziala da las Naziuns unidas
(suenter New York e Genevra). Dal 1972 al 1981 è plinavant stà en uffizi
l’anteriur minister da l’exteriur Kurt Waldheim sco secretari general da las
Naziuns unidas. Gia pli baud eran ulteriuras organisaziuns internaziunalas sa
domiciliadas a Vienna sco per exempel l’Organisaziun internaziunala d’energia
atomara (IAEO), l’Organisaziun per la segirezza e la cooperaziun en l’Europa
(OSCE) u l’Organisaziun dals pajais exportaders da petroli (OPEC).

Radund 85 % da la surfatscha da l’Austria vegnan tratgs a niz tras l’agricultura
(45 %) e la selvicultura (40 %). L’agricultura è segnada da manaschis pitschens
e mesauns ch’han difficultads da star a per cun la concurrenza internaziunala.
Perquai èn blers manaschis sa spezialisads sin products da qualitad. Da tut ils
pajais da l’Uniun europeica ha l’Austria la pli auta procentuala da producents
da bio.

L’entira rait stradala cumpiglia tranter auter 2185 km autostradas e vias
directas e 9959 km ulteriuras vias naziunalas. La lunghezza da tut las vias
d’autos en il pajais munta a 114 590 km. La gronda part da las vias vegn
mantegnida dal maun public.

La gronda part dals trajects da la viafier giascha en ils mauns da la viafier
statala ÖBB (Österreichischen Bundesbahnen). La pli impurtanta viafier, la
Westbahn che maina da Vienna a Salzburg, vegn actualmain rendida charrabla per
trens ad auta sveltezza. Il medem vala er per la Südbahn che maina da Vienna en
direcziun Slovenia ed Italia. Il terz element central è la viafier dal Brenner
che furma – tant per la viafier sco per il traffic sin via – ina da las
colliaziuns las pli directas tranter la Germania e l’Italia.

La via da navigaziun la pli impurtanta, tant per il traffic da passagiers sco er
per il traffic da martganzia, furma il Danubi. Gia dal temp da la monarchia
habsburgaisa, il 1829, era vegnida fundada l’emprima
Donau-Dampfschiffahrts-Gesellschaft. Fin il 1880 era quella creschida a la pli
gronda societad da navigaziun sin auas continentalas. Per gronda part serva la
via da navigaziun dal Danubi al turissem.

L’Austrian Airlines Group furmava oriundamain la societad aviatica naziunala ed
è vegnida privatisada il 2009. Ella offra las pli bleras colliaziuns a partir da
Vienna. Ulteriuras impurtantas plazzas d’aviaziun sa chattan a Graz, Linz,
Klagenfurt, Salzburg ed Innsbruck.

La gronda part da l’energia electrica – numnadamain radund 60 % – furneschan
implants idraulics (ovras idroelectricas ad aua currenta sco er ovras
d’accumulaziun). Per curclar il basegn maximal èn en pli en funcziun divers
implants da turbinas da gas. Ils davos onns è er s’augmentada en l’Austria la
cumpart da las novas energias. Il 2011 vegniva per exempel producida radund
3,3 % da l’energia electrica tras implants eroelectrics. Quels sa chattan per
gronda part en las planiras cun bler vent en l’ost dal pajais.

Blers usits regiunals ch’èn sa mantegnids en l’Austria stattan en connex cun las
stagiuns u cun l’onn ecclesiastic catolic. Exempels enconuschents furman (en lur
num original): Aperschnalzen, Glöckler, Kathreintanz, Kufenstechen, Mariä
Lichtmess e Fasching. Sper la musica ed il saut vegn tgirada en l’Austria ina
ritga tradiziun da costums e surcusidas (Dirndl, Loden).

Renumads cumponista da l’epoca classica e romantica èn Wolfgang Amadeus Mozart,
Ludwig van Beethoven, Joseph Haydn, Franz Schubert, Anton Bruckner, Franz Liszt
e Johann Strauss. En pli è s’etablida a medem temp l’operetta che vegn tgirada
sco furma artistica elevada.

En il 20avel tschientaner han Gustav Mahler ed ils cumponists da la Nova scola
viennaisa (Arnold Schönberg, Alban Berg ed Anton Webern) revoluziunà la musica
classica. Tranter ils numerus dirigents da renum internaziunal èn da menziunar
Karl Böhm, Herbert von Karajan e Nikolaus Harnoncourt.

Entaifer la musica moderna è sa sviluppà in agen gener, numnà austropop,
represchentà tranter auter da Georg Danzer e Reinhard Fendrich. Bain il pli
enconuschent ‹export› da la musica da rock e pop è stà Falco ch’ha gì en ils
onns 1980 success internaziunals cun chanzuns sco ‹Rock Me Amadeus› u ‹Jeanny›.
En l’entir intschess da lingua tudestga èn plinavant Peter Alexander ed Udo
Jürgens da numnar tranter ils chansonniers ils pli populars.

Il musicist da jazz Joe Zawinul (piano / orgla electrica), oriund da Vienna, è
arrivà ils onns 1960 en ils Stadis Unids ed ha fatg là carriera cun ils
musicists ils pli enconuschents (Julian ‹Cannonball› Adderley, Miles Davis
e.a.). Si’atgna band Weather Report è daventada ils onns 1970/80 ina da las pli
impurtantas furmaziuns dal jazz insumma.

L’Austria ha ina scena da teater ordvart ritga e viva che vegn er promovida
vastamain tras il maun public. La Wiener Staatsoper furma in dals teaters da
musica ils pli enconuschents dal mund ed il Burgtheater vala sco ina da las
tribunas las pli impurtantas da l’entir territori tudestg. Ma er il teater
popular, il cabaret, l’art da tribuna pitschna e la cultura alternativa
flureschan.

La litteratura da teater austriaca dals davos decennis tanscha da la legendara
‹Publikumsbeschimpfung› da Peter Handke sur ‹Der Himbeerpflücker› da Fritz
Hochwälder, che tracta il temp naziunalsocialistic, fin al drama ‹Heldenplatz›
da Thomas Bernhard che tematisescha ils tratgs catolic-reacziunars da l’Austria.

Enconuschentas acturas ed acturs da teater e film oriunds da l’Austria èn: Romy
Schneider, Oskar Werner, Curd Jürgens, Maria Schell, O.W. Fischer, Maximilian
Schell, Senta Berger e Klaus Maria Brandauer. En pli è da menziunar Arnold
Schwarzenegger ch’ha fatg carriera en ils Stadis Unids tant sco actur sco er sco
guvernatur da la California.

Tranter ils impurtants auturs dal 19avel e 20avel tschientaner tutgan: Franz
Grillparzer, Ferdinand Raimund, Johann Nestroy, Bertha von Suttner (Premi Nobel
per la pasch 1905), Marie von Ebner-Eschenbach, Hugo von Hofmannsthal, Rainer
Maria Rilke, Georg Trakl, Franz Kafka, Karl Kraus, Ödön von Horvath, Joseph
Roth, Stefan Zweig, Robert Musil, Gustav Meyrink, Franz Werfel, Ingeborg
Bachmann, Fritz Hochwälder, Thomas Bernhard, Ernst Jandl, Wolfgang Bauer,
Johannes Mario Simmel, Peter Handke ed Elfriede Jelinek (Premi Nobel da
litteratura 2004).

In dals puncts culminants ha la pictura cuntanschì en l’Austria enturn il 1900
cura che Vienna furmava il center dal jugendstil. En il decurs da la segunda
mesadad dal 20avel tschientaner è sa sviluppà il realissem fantastic sco furma
tardiva dal surrealissem. A questa direcziun è er d’attribuir Friedensreich
Hundertwasser cun ses maletgs plitost abstracts-decorativs. In ulteriur fenomen
d’atgna tempra ha furmà l’acziunissem dals onns 1960, situà tranter pictura e
teater.

Impurtants picturs u grafichers furman Ferdinand Georg Waldmüller, Gustav Klimt,
Koloman Moser, Oskar Kokoschka, Egon Schiele, Alfred Kubin, Raoul Hausmann,
Arnulf Rainer, Gottfried Helnwein e Franz West. Tranter ils impurtants sculpturs
èn da menziunar Niclas Gerhaert van Leyden, Franz Xaver Messerschmidt, Fritz
Wotruba, Alfred Hrdlicka e Bruno Gironcoli.

En ils emprims decennis dal 20avel tschientaner ha enconuschì l’Austria ina
fluriziun sin differents champs da la scienza. Da numnar èn ils fundaturs da la
fisica dals quantums Wolfgang Pauli ed Erwin Schrödinger, il matematicher Kurt
Gödel, il fundatur da la psicoanalisa Sigmund Freud, ils filosofs dal circul
viennais e Ludwig Wittgenstein, il sociolog empiric Paul Felix Lazarsfeld, il
bab da la psicologia d’animals Konrad Lorenz, il filosof Karl Popper u er il
constructur d’automobils Ferdinand Porsche. La fisicra Lise Meitner ha sviluppà
ensemen cun Otto Frisch l’emprima explicaziun teoretica da la fissiun nucleara.
Ina part considerabla dals artists e scienziads numnads è emigrada dal temp dal
naziunalsocialissem.

Tenor il model dals Kaffeehäuser da Vienna, endrizzads a partir dal 1683, èn sa
derasads cafés en tut l’Austria. Quels tgiran la cultura da café e la
cumbineschan oz per regla cun la purschida dal restaurant burgais.

In’auter tratg caracteristic dal sport en l’Austria è la spessezza da las uniuns
da sport. En tschertas vischnancas e citads è dapli che la mesadad da la
populaziun activa en ina u l’autra uniun. Quai vala tant per sports
enconuschents sco il ballape sco er per sports pli exotics sco l’American
Football u il Fistball/Faustball.

Fin uss han gì lieu duas giadas gieus olimpics en l’Austria, numnadamain il 1964
ed il 1976 ils Gieus olimpics d’enviern ad Innsbruck. Il 2008 ha l’Austria
realisà communablamain cun la Svizra il Campiunadi europeic da ballape. Il final
ha gì lieu a Vienna.



https://rm.wikipedia.org/wiki/Segunda_Guerra_mundiala

La Segunda Guerra mundiala (1939–1945) è stada in conflict tranter las Pussanzas
da l’axa (Germania, Italia e Giapun) ed ils Alliads (Frantscha, Gronda
Britannia, Stadis Unids da l’America ed Uniun Sovietica). La Segunda Guerra
mundiala è stada la pli crudaivla e sanguinusa guerra da l’umanitad. 55–60
milliuns umans han pers la vita, da quai 6 milliuns Gidieus ch’èn daventads
unfrendas dal holocaust.

Suenter l’Emprima Guerra mundiala (1914–1918) ha l’economia tudestga fatg tras
ina gronda crisa, tranter auter pervia dals pajaments da reparaziun als victurs
da guerra. Il crash da la bursa a New York l’onn 1929 ha be anc pegiurà la
situaziun e chaschunà en Germania in’immensa inflaziun. Sin quest terrain ha
l’avanzament da la Partida naziunalsocialistica (NSDAP) cumenzà. Suenter las
elecziuns dals 1933 han ils nazis surprendì la regenza ensemen cun lur alliads
conservativs. Adolf Hitler è daventà chancelier da la Germania ed ha manà il
pajais en ina dictatura. Sia finamira era da prender en ina posiziun centrala
entaifer l’Europa.

L’onn 1935 ha Hitler occupà il territori demilitarisà situà al cunfin cun la
Frantscha. In onn pli tard è l’Austria vegnida annectada u integrada en il Reich
tudestg. Il medem onn è er il territori sudetic en Tschechoslovachia vegnì
annectà da la Germania. Il mars 1939 ha Hitler la finala occupà l’entira
Tschechia, e la Slovachia è daventada in stadi da satellit da la Germania. Curt
suenter ha la Lituania cedì il territori da Memel als nazis.

Per evitar l’engrondiment da la Germania han la Frantscha e la Gronda Britannia
furmà in’allianza ensemen cun la Pologna. In gieu dubel ha giugà en quella fasa
l’Uniun Sovietica. Suenter la Revoluziun da favrer encunter il zar era la Russia
sa retirada l’onn 1917 da l’Emprima Guerra mundiala. En la Revoluziun da
l’october avevan ils communists surpiglià il stadi russ. Cur che Stalin è arrivà
a la pussanza, ha el midà l’Uniun Sovietica en ina dictatura. L’avust 1939 han
Hitler e Stalin suttascrit surprendentamain in pact da betg attatgar in l’auter.
En in’agiunta secreta è vegnì definì pli u main la partiziun da la Pologna,
l’expansiun russa en il Balticum e l’attatga russa en Finlanda.

1922 è Benito Mussolini marschà vers Roma ed ha surpiglià l’Italia ch’è
s’alliada pli tard cun la Germania. Durant la guerra burgaisa en Spagna
(1936–1939) ha general Franco battì las forzas republicanas, socialistas e
communistas cun agid dals naziunalsocialists tudestgs ed ha medemamain installà
ina dictatura militara.

L’expansiun dal Giapun ha entschet ils onns 1930 cun l’intenziun da dominar
l’Asia. L’onn 1931 ha il Giapun annectà la Mandschuria ch’appartegneva a la
China. L’onn 1936 è il Giapun entrà en ina coaliziun cun la Germania ed in onn
pli tard ha la Segunda Guerra giapunaisa-chinaisa cumenzà.

Il prim da settember 1939 a las 4.45 uras ha l’attatga tudestga sin la Pologna
cumenzà, e quai senza decleraziun da guerra formala. La citad da Danzig è
vegnida attatgada da bastiments da guerra tudestgs e quasi per lung da l’entir
cunfin èn bumbas crudadas. La Frantscha e la Gronda Britannia (ensemen cun il
Canada, l’Australia e la Nova Zelanda) han sinaquai declerà ils 3 da settember
la guerra a la Germania. Ils Alliads han dentant desistì d’attatgar la Germania
nà dal vest e surlaschà cunquai la Pologna a ses destin. Ils 17 da settember è
la Pologna crudada e vegnida occupada en il vest dals nazis ed en l’ost dals
soviets. Ina decleraziun da guerra da vart da la Frantscha e da l’Engalterra a
l’Uniun Sovietica n’ha betg lieu. Ils 28 da settember ha la chapitala Varsovia
capitulà suenter ina battaglia da 10 dis. Ils 8 d’october han nazis e russ partì
la Pologna cun ina lingia da demarcaziun. Sut l’occupaziun è la populaziun da la
Pologna vegnida terrorisada e Gidieus èn vegnids stgatschads, serrads en ghettos
ed assassinads.

Ils 30 da november 1939 han ils Russ attatgà la Finlanda. Las sperditas russas
en dentant stadas pli grondas che spetgà. Ils 12 da mars 1940 è vegnì suttascrit
in contract da pasch, en il qual la Finlanda ha stuì surdar a la Russia parts da
la Carelia e la peninsla Kalastajansaarento. En las diras battaglias cunter ils
Fins ha l’armada russa fatg experientschas ch’èn sa mussadas sco preziusas e
ch’han pli tard influenzà lur strategia da defensiun cunter ils Tudestgs.

La Norvegia e la Svezia eran impurtants furniturs da materia prima per la
Germania. Ils Brits vulevan interrumper questas furniziuns cun occupar il port
da mar da Narvik en Norvegia. Ils nazis han intervegnì da quest plan ed han vulì
vegnir avant als Brits. Ils 5 d’avrigl è la mar avant la Norvegia vegnida
surtratga cun minas, in di pli tard è ina gronda part da la flotta tudestga sa
muvida vers Narvik. Ils 9 d’avrigl èn divisiun tudestgas sa tschentadas en la
Norvegia. Gia in di pli tard controllavan ils nazis er Stavanger e Trondheim,
latiers il Danemarc che na veva betg fatg resistenza. La Gronda Britannia ha
occupà ils 12 d’avrigl las Inslas Faröer ch’appartegnevan al Danemarc. Ils
proxims dis hai dà plirs grevs cumbats maritims. Ils 17 d’avrigl èn truppas
alliadas sa tschentadas en la Norvegia. Il success dals nazis en la Frantscha ha
dentant sfurzà ils Alliads da partir da la Norvegia. Ils 10 da zercladur ha la
finala er l’armada norvegiaisa capitulà. Ils nazis han sin quai installà ina
regenza da marionetta.

L’armada franzosa era sa postada lung la Lingia da Maginot ch’era vegnida
rinforzada cun fortezzas e foss. La chadaina da muntognas da las Ardennas
furmava quasi la prolungaziun natirala da quella. Il prim plan d’in sviament
dals Tudestgs sur il nord è crudà en mauns alliads ed è uschia daventà
irrealisabel. Il segund plan preveseva in’attatga tras las Ardennas. Ils 10 da
matg 1940 ha la Germania cumenzà l’attatga vers ils stadis neutrals Belgia,
Ollanda e Luxemburg. Ils 14 da matg ha l’Ollanda capitulà; ils 17 da matg è la
citad da Brüssel crudada. L’avanzament dals nazis ha cuntinuà vers la Frantscha.
Ils 19 da matg è l’armada tudestga arrivada ad Abbeville ed ha serrà en las
divisiuns franzosa e britannicas a Dünkirchen. Ils nazis han interrut lur
attatgas e pussibilità als Alliads l’evacuaziun da sur 300 000 schuldads. Senza
quest’armada britannica cun grond’experientscha fiss la Gronda Britannia stada
en ina situaziun pauc favuraivla. Il stop da l’attatga tudestga è probablamain
d’attribuir ad ina malchapientscha tranter ils manaders militars e politics.

Ils Franzos èn sinaquai sa preparads persuls sin la defensiun da lur pajais. Ils
5 da zercladur ha l’attatga tudestga cumenzà, ils 9 da zercladur han els
surpassà la Seine. Ils 11 da zercladur ha er l’Italia declerà la guerra a la
Frantscha e l’Engalterra. Ils 14 da zercladur 1940 èn ils nazis la finala
arrivads a Paris. Ils 17 da zercladur ha la Frantscha capitulà ed a partir dals
25 da zercladur han las armas taschì. La campagna en il vest ha durà be 6 emnas
e 3 dis. La Frantscha è vegnida partida en duas zonas: il nord ed il vest èn
vegnids occupads dals nazis; la part dal sid e da l’ost èn restadas sut
controlla franzosa, er pervia cha las divisiuns da muntogna da la Frantscha
ch’han resistì a las attatgas talianas. La Frantscha da Vichy è dentant
daventada in stadi da marionetta dals nazis.

La battaglia en l’Atlantic cumpiglia tut las acziuns da la marina tudestga
cunter bastiments da battaglia e da transport dals Alliads en l’Ocean Atlantic
durant la Segunda Guerra mundiala. Sco insla era l’Imperi britannic fermamain
dependent d’imports dals stadis dal Commonwealth e dals Stadis Unids da
l’America. Suenter l’occupaziun da la Frantscha ha la Royal Navy englaisa stuì
proteger la riva al Chanal e reducir la surveglianza da bastiments da transport.
Il medem mument han ils nazis gudagnà novas pussaivladads strategicas entras ils
ports atlantics conquistads en il vest da la Frantscha. En quest’emprima fasa da
la battaglia en l’Atlantic ha la Gronda Britannia stuì subir grondas sperditas
da bastiments da vitgira.

Suenter che plirs bastiments da guerra da la Germania èn vegnids sfundrads – e
cunzunt suenter la sperdita da lur bastiment da prestige Bismarck ils 27 da matg
1941 – han ils nazis quasi mo pli attatgà cun sutmarins. L’emprim èsi reussì als
Tudestgs da tutgar effectivamain ils convois dals Englais. En il decurs da la
guerra è la situaziun da la marina tudestga dentant vegnida pli e pli desolata,
cunzunt pervia da novaziuns tecnicas per localisar sutmarins (p.ex. il radar).
La sfundrada da bastiments alliads è sa sminuida cuntinuadamain da 5,7 miu.
tonnas da register il 1942 sin 175 013 l’onn 1944.

Ils 28 d’october 1940 han divisiuns talianas attatgà da l’Albania ennà la
Grezia, èn dentant vegnidas bittads enavos. Hitler n’era betg vegnì orientà
davart quest’attatga. Tuttina ha el gidà ils Talians or da lur miserabla
situaziun cun lantschar la campagna sin il Balcan.

Ils nazis han l’emprim empruvà da gudagnar il Balcan sco stadis alliads. La
Rumenia ha acceptà in tal contract, la Jugoslavia e la Grezia perencunter betg.
Ils 6 d’avrigl 1941 ha l’attatga tudestga cunter la Jugoslavia cumenzà; quella è
ida a fin ils 17 d’avrigl cun la capitulaziun. Medemamain ils 6 d’avrigl han ils
Tudestgs lantschà l’assagl sin la Grezia. La resistenza greca è dentant stada
dira e lunga. En spezial en ils territoris muntagnards da la Grezia dal Nord èn
las sperditas dals nazis stadas fitg grondas. Ils Brits staziunads en Grezia han
fatg resistenza a las Termopilas, èn dentant tuttina vegnids battids. Ils 27
d’avrigl 1941 èn ils nazis arrivads ad Athen. L’invasiun da l’insla Creta ha
durà in’emna pli ditg ed ha purtà autas sperditas als nazis.

La campagna en il Balcan ha retardà l’attatga sin la Russia per quatter emnas.
Ils 22 da zercladur 1941 ha l'imperi tudestg cumenzà cun la campagna militara en
l’ost. Il retard ed in’entschatta prematura da l’enviern han procurà per
difficultads betg spetgadas da vart tudestga. Malgrà la situaziun da provediment
malsegira ha Hitler declerà l’occupaziun da Moscau sco finamira da la campagna
en l’ost.

Ils manaders sovietics n’eran a l’entschatta betg preparads sin l’attatga. Al
cunfin n’èsi betg vegnì fatg gronda resistenza. Pir ils 29 da zercladur ha la
Russia proclamà la gronda guerra per la patria. Fin la fin settember eran las
citads da Minsk e Kiew dentant gia crudadas en mauns dals nazis. Gia l’october
hai entschet a naiver e l’offensiva tudestga n’è betg pli vegnida enavant. Ils 5
da december ha ina cunteroffensiva dals Russ decidì la situaziun da la citad da
Moscau che n’è betg vegnida occupada dals nazis. La Finlanda perencunter ha pudì
reconquistar territoris pers il 1940 e latiers parts da la Carelia. Sin quai han
ils Russ translocà lur industria da guerra davos las muntognas da l’Ural. Ils 16
da december ha Hitler dà il cumond a sias truppas da sa fermar; l’armada
tudestga è dentant vegnida bittada adina pli lunsch enavos. Pir las battaglias
da la proxima primavaira han purtà novs success als nazis. Ils 28 da matg è la
citad da Charkow vegnida occupada, ils 5 da fanadur Sewastopol ed ils 4 d’avust
Stawropol. Ils 21 d’avust 1940 sgulatschava la bandiera dal Reich tudestg sin la
muntogna da l’Elbrus en il Caucasus. Ils 6 da settember han ils nazis en pli
occupà las citads a la Mar Naira Anapa e Noworossijsk.

Ils Stadis Unids da l’America eran formalmain neutrals, sustegnevan dentant la
Gronda Britannia cun material ed armas. Durant la guerra en l’Europa ha il
Giapun occupà vasts territoris en il sidost da l’Asia, per exempel l’Indochina
franzosa. Ils 7 da december 1941 han aviuns giapunais attatgà nunspetgadamain il
port american Perl Harbour situà en l’Ocean Pacific. Ils 11 da december ha era
la Germania declerà la guerra als Stadis Unids. Or da la guerra europeica è sa
sviluppà uschia la Segunda Guerra mundiala. Malgrà las attatgas giapunaisas èn
ils Americans sa decidids da batter l’emprim la Germania.

Sco en l’Europa han ils Talians era subì en l’Africa dal Nord grondas sperditas
en lur battaglias cunter ils Brits, cunzunt en la Libia. Ils Tudestgs han
perquai tramess il 1941 in’armada sut il commando d’Erwin Rommel per sustegnair
lur alliads. Cun ina tactica offensiva èsi reussì ad els da bittar enavos ils
Englais e da reconquistar la Libia. Ussa vulevan ils Tudestgs era occupar
l’Egipta ed il Chanal da Suez; l’offensiva è dentant vegnida bittada enavos dals
Englais. Sut il nov cumandant Bernard Montgomery ha entschet la cunteroffensiva
ed ils Tudestgs èn stads necessitads da sa retrair. Cun l’arrivada da truppas
americanas a Casablanca ed Algier èn ils Tudestgs stads enserrads ed han
capitulà ils 13 da matg 1943 en Tunesia.

Encunter il maini d’ina part da la generalitad ha Hitler ordinà sper las
attatgas en il Caucasus er l’attatga sin la citad da Stalingrad. Ils 23 d’avust
1942 ha il bumbardament or da l’aria cumenzà. En diras battaglias per vias e
chasas è l’armada russa sa defendida stinadamain. Ils Tudestgs han occupà radund
90 % da la citad destruida, l’occupaziun totala n’è dentant betg reussida. Ils
19 da november ha la Russia lantschà la cunteroffensiva. Igl è reussì a l’armada
russa d’enserrar la sisavla armada tudestga a Stalingrad e da distatgar ella da
furniziuns da material, nutriment ed umens. A partir dals 10 da schaner 1943 han
in milliun schuldads russ attatgà e battì ils Tudestgs. 100 000 Tudestgs èn
daventads praschuniers, be 6000 dad els duevan returnar pli tard or dals champs
da lavur en Sibiria.

La battaglia da Stalingrad ha manà natiers la vieuta en la guerra
tudestga-russa. Las battaglias per la citad Charkow e la pli gronda battaglia da
chars armads da l’istorgia a Kursk han ils Russ decidì en lur favur. La fin dal
1943 era Kiew puspè en mauns sovietics. L’arrivada da truppas alliadas en la
Sicilia ha sfurzà la Germania da sa retrair; l’armada sovietica è avanzada
vinavant encunter vest. La fin da fanadur stevan truppas russas avant l’anteriur
cunfin finlandais e sin l’autezza da la citad da Minsk. Il prim d’avust 1944 ha
la citad da Varsovia revoltà encunter ils occupants. Ils soviets èn marschads en
la Rumenia ch’ha sinaquai cumenzà a collavurar cun Moscau. Ils 5 da settember ha
l’armada cotschna era occupà la Bulgaria. En consequenza da l’avanzament russ ha
l’armada tudestga era stuì sa retrair da la Grezia, divisiuns britannicas han
surpiglià Athen ils 13 d’october. Ils 20 d’october èn Belgrad e la Jugoslavia
vegnids liberads da l’armada russa e da partisans jugoslavs sut Tito. A Varsovia
èn ils Russ arrivads ils 17 da schaner 1945, a Budapest ils 11 da favrer. Vienna
è crudà ils 13 d’avrigl en mauns russ, ils 10 da matg èn chars armads russ
entrads a Prag. La davosa battaglia da defensiun al cunfin tudestg ha gì lieu
ils 18 d’avrigl en vischinanza da Seelow, ils 25 d’avrigl era la citad da Berlin
circumdada da l’armada russa. Adolf Hitler è sa suicidà ils 30 d’avrigl ed ils
davos defensurs da Berlin han capitulà ils 2 da matg 1945.

Ils 10 da fanadur 1943 èn furmaziuns alliadas sa tschentadas en Sicilia ed han
entschet a stgatschar nazis e faschists vers nord. Sin cumond da la curuna
taliana è il duce Benito Mussolini vegnì arrestà. Ils 8 da settember ha l’Italia
fatg pasch cun ils Alliads; sinaquai è ella vegnida occupada dals Tudestgs ch’èn
entrads ils 10 da settember a Roma. Pervia da la dira defensiun dals Tudestgs
han ils Alliads, sustegnids da l’armada taliana e da var 250 000 partisans, pudì
avanzar mo plaun. Il marschal tudestg Albert Kesselring ha refusà da cumbatter
en la citad eterna ed ha bandunà Roma ils 4 da zercladur 1944 cun sias truppas.
Fin la fin da la guerra na han ils Alliads dentant betg dumagnà da deliberar
l’entira Italia, tranter auter era territoris alpins sco la Vuclina.

L’entschatta 1944 ha Erwin Rommel surpiglià il commando da la defensiun en il
vest. Dal schaner enfin l’avrigl han aviuns tudestgs puspè bumbardà Londra. Ils
6 da zercladur èn ils Alliads sa tschentads en la Normandia. Ils Tudestgs avevan
installà fermas posiziuns da defensiun. Ils Alliads han perquai pudì avanzar be
plaun, malgrà ch’els avevan attatgà cun fitg blers umens. Ils 15 d’avust èn
ulteriuras forzas alliadas sa tschentadas en il sid da la Frantscha (en
vischinanza da Cannes). Ils 25 d’avust èn divisiuns franzosas entradas a Paris.
Il general Dietrich von Choltitz ha refusà il cumond da Hitler da destruir
Paris.

Gia ils 3 da settember è Brüssel vegnì deliberà, il di suenter Antwerpen.
Aachen, l’emprima citad tudestga, han ils Alliads conquistà ils 21 d’october
suenter grevs cumbats. Ils 7 da mars 1945 han ils Alliads surpassà il Rain, ils
18 e 19 d’avrigl èn las citads da Magdeburg e Lipsia crudadas. Ils 25 d’avrigl
èn las armadas alliadas ed ils Russ s’entupads. Ils 26 d’avrigl è la citad da
Bremen crudada, ils 2 da matg Lübeck ed ils 3 da matg Hamburg crudadas en ils
mauns dals Brits. Entant eran ils Americans arrivads ils 30 d’avrigl a Minca ed
ils Franzos ils 22 d’avrigl a Stuttgart. Ils 3 da matg èn ils Americans
s’entupads al Pass dal Brenner cun lur cumpatriots che vegnivan si da l’Italia.
A Dongo al Lai da Como avevan partisans tschiffà e schluppettà Benito Mussolini
ils 28 d’avrigl. Ils 2 da matg han las truppas tudestgas en l’Italia capitulà.

Avant che Adolf Hitler ha fatg suicidi, ha el elegì l’admiral Karl Dönitz sco
ses successur che dueva cuntinuar cun ils cumbats. Ma gia la damaun dals 7 da
matg ha il colonel en il rang da general Alfred Jodl suttascrit la capitulaziun
senza cundiziuns da tut las truppas tudestgas. Quella è entrada en vigur ils 8
da matg 1945 a las 23.01 uras. L’Uniun Sovietica ha dentant schlià pir ils 25 da
matg il stadi da guerra cunter la Germania.

L’ambiziun dal Giapun era la dominanza en l’Asia. Ils schuldads giapunais
cumbattevan a moda ordvart stinada. Pliras giadas è er la populaziun civila
vegnida attatgada crudaivlamain (p.ex. tar la mazzacra da Nanjing). Suenter
l’attatga sin il port american Pearl Harbor ils 7 da december 1941 e l’entrada
en guerra dals Stadis Unids da l’America ha il Giapun occupà vastas parts da
l’Ocean Pacific. Pir la mesadad dal 1942 è la situaziun sa midada a disfavur dal
Giapun. Enfin l’onn 1944 hai dà regularmain dirs cumbats per inslas e territoris
maritims. A partir dal 1944 èn ils Americans adina vegnids pli datiers al
Giapun. Ils 6 d’avust 1945 han els bittà giu l’emprima bumba atomara sur la
citad da Hiroshima, ils 9 d’avust ina segunda sur la citad da Nagasaki. Ils 15
d’avust ha il manader giapunais annunzià la capitulaziun. Quella è vegnida
suttascritta ils 2 da settember 1945 sin la mar avant Tokio.

Ils nazis avevan installà champs da concentraziun per assassinar sistematicamain
quels carstgauns (tranter auter ad Auschwitz-Birkenau, Buchenwald, Dachau,
Lublin, Sobibor, Treblinka e Theresienstadt). Radund 6 milliuns Gidieus èn
daventads unfrendas dals nazis, sper blers auters umans. Cifras exactas n’èn
betg eruiblas, perquai ch’ils Tudestgs n’han betg registrà tut ils morts e
destruì actas vers la fin da la guerra. Latiers vegnan ils bumbardaments sin
citads britannicas.

En la Segunda Guerra mundiala han la Germania, l’Italia ed il Giapun pers lur
posiziun militara. La Frantscha, la Gronda Britannia e l’Ollanda han diminuì
tala uschè ferm ch’els han stuì dar si lur colonias. Militarmain dominavan a
partir da 1945 ils Stadis Unids e l’Uniun Sovietica. L’Europa (e la Germania) è
vegnida partida en territoris d’influenza da questas pussanzas mundialas. Il
vest (Germania dal Vest, Austria, Italia, Scandinavia, Grezia, Britannia,
Frantscha e Spagna) è sa drizzà vers l’America, l’ost (Germania da l’Ost,
Pologna, Tschecoslovachia, Ungaria e Jugoslavia) è vegni sut il domini da
l’Uniun Sovietica. Questa partiziun ha durà fin l’onn 1989 (Germania)
respectivamain 1991 (implosiun da l’Uniun Sovietica). Dapi lura exista sin
bunamain l’entir continent europeic in’uniun interstatala (Uniun Europeica) che
dat stabilitad a l’Europa ch’ha ina fitg lunga istorgia da charplinas e guerras.

Blers Gidieus èn emigrads avant, durant e suenter la guerra vers l’America u
vers l’anteriura colonia britannica en Palestina. Là han els fundà il 1948 il
stadi Israel. Dapi lura è l’Israel involvì cuntinuadamain èn conflicts violents
cun ils stadis arabs ch’al circumdeschan.



https://rm.wikipedia.org/wiki/Lecco

Lecco (Lecch in l'idiom dal lö, pronunzcho scu lèk) es üna cited taliauna da var
47.000 abitants. Ella as chatta in Lombardia ed es la chapitela da la Provinza
cun listess nom.

Lecco as chatta illa part la pü meridiunela dal ram del lej da Com, sülla
spuonda orientela, inua cha il flüm Adda vain our dal lej. Quist flüm vain
traverso da trais punts: la Punt Kennedy (da la mited dal tschientiner passo),
la Punt Veglia (dal 13. tschientiner) e la Punt Manzoni (dal 1985).

La cited es circundeda da bgeras muntagnas: las püssas renumnedas sun il San
Martino, il Due Mani (Duos Mauns), il Melma, il Piz Erna, il Resegone (Granda
Resgia) e'l Magnodeno.

Il territori da Lecco es uschè resulto da la fusiun da ündesch vschinaunchas,
chi ho gieu lö traunter il 1923 e'l 1928: Lecco, Castello sopra Lecco, San
Giovanni alla Castagna, Rancio di Lecco, Laorca, Olate, Acquate, Germanedo,
Belledo, Maggianico e Chiuso. Hoz es la cited partida in tschinch circuls:

L'economia da la cited da Lecco as basa eir hoz sün l'industria dal fier, ma las
fabricas las pü veglias e renumnedas (Fiocchi, Badoni e Caleotto) sun gnidas
serredas u dvantedas pü pitschnas, uschè scu la Riello (fabrica da maschinas da
s-chodamaint) e l'Icam (fabrica da tschiculatta, chi bod faro müdeda a Orsenigo,
tar Com).

In las ultims ans s'ho sviluppo il turism, attro dal lej e dals lös, inua cha
Alessandro Manzoni ho piglio inspiraziun per scriver sieu pü renumno roman, I
Promessi Sposi.



https://rm.wikipedia.org/wiki/Islanda

L’Islanda (per part er Republica da l’Islanda, il num uffizial è però Islanda) è
cun radund 103 000 km² (terra franca 100 250 km², surfatscha da l’aua 2750 km²,
cun zona da pestga 758 000 km²) il segund grond stadi insular da l’Europa
(suenter il Reginavel Unì). L’insla principala furma la quart gronda insla
vulcanica dal mund e sa chatta gist sut il circul polar arctic. L’Islanda è
stada in dals commembers fundaturs da la NATO; sco in dals paucs stadis da
l’Europa dal Vest n’è l’Islanda betg commembra da l’Uniun europeica.

L’Islanda è situada en il sidost da la Grönlanda. En il nordost sa chatta
l’insla Jan Mayen, en l’ost la Norvegia, en il sidost las Inslas Feroe, la
Gronda Britannia e l’Irlanda.

Tranter la Grönlanda e l’Islanda maina la Via dal Danemarc. En il nord giascha
la Mar da Grönlanda ed en l’ost la Mar dal Nord che furman omaduas mars
lateralas da l’Ocean Arctic. En il sid da l’Islanda cumenza l’Atlantic dal Nord.

Il clima sa lascha caracterisar sco oceanic e frestg. En il sid porta il Current
d’Irminger in pau chalur (5 °C), entant che las costas dal nordost e sidvest èn
segnadas da la fradaglia dal Current da la Grönlanda. En las parts bassas al sid
da l’insla muntan las precipitaziuns annualas a 2000 mm, entant ch’ellas
creschan al Vatnajökull fin a 4000 mm per onn. Las pli bassas precipitaziuns
insumma vegnan mesiradas sin l’auta planira al nord da l’insla (sut 600 mm).

Pervi dal Current dal Golf è il clima pli miaivel en l’Islanda ch’en autras
regiuns situadas sin quest grad da ladezza. Ils envierns èn relativamain
moderads e las stads plitost fraidas. Il pli chaud èsi en l’Islanda tranter mez
zercladur e la fin d’avust/mez settember. En il decurs dals davos decennis èn
las consequenzas dal stgaudament global sa mussadas en l’Islanda en furma d’in
lev augment da las temperaturas medias. Quai ha manà ad ina retratga per part
drastica da singulas lieungas da glatscher. Intgins glatschers pli pitschens,
sco per exempel il glatscher Ok, èn svanids dal tuttafatg.

Per quel motiv va il sulegl durant ils mais da stad pir da rendì suenter
mesanotg, uschia ch’igl è da vesair en il nord da l’insla in ‹sulegl da notg
fauss›. In sulegl da notg per propi pon ins vesair sin l’insla Grímsey che sa
chatta exactamain sin il circul polar arctic (66° 30').

Avant la colonisaziun da l’insla tras l’uman vivevan qua be utschels, peschs,
insects, focas e vulps polaras (ch’eran probablamain arrivadas sur la Mar dal
Nord schelada). E mintgatant sa perdeva qua er in urs da glatsch ch’arrivava sin
in glatschun nà da la Grönlanda. Cun l’uman èn vegnids ils animals da niz,
surtut nursas e chavals, ma er mieurs e ratuns ch’èn sa derasads nà dals
bastiments.

Dals animals da niz ch’èn sa cumprovads meritan en spezial menziun la nursa
islandaisa ed il chaval islandais. Ils mais da stad vegnan las nursas
surlaschadas fin oz a sasezzas. Entaifer zonas marcadas van ellas enturn
libramain; surmuntan ellas dentant las saivs u ils impediments natirals (flums,
deserts, culms) sche vegnan ellas mazzadas immediatamain per evitar la
derasaziun da malsognas contagiusas. L’atun vegnan ils animals puspè tschiffads
en rom da la stgargiada (Réttir). Per evitar in’eventuala surpasculaziun datti
quotas fixas per tegnair nursas.

Ultra da quai vivan en las mars enturn l’Islanda las pli diversas balenas
(balena blaua, balena cun goba, orca, balena gronda e.a.) ed er delfins. La
summa totala da las balenas che vivan en la regiun da l’insla vegn stimada sin
230 000 exemplars. Per part vegn er lubida la chatscha sin balenas, quai ch’è
però in tema che vegn discutà a moda cuntraversa.

La quota dad esters muntava tranter il 1950 ed il 1990 a radund 1,5 %, fin il
2003 è ella creschida sin 3,5 %. Las persunas da l’exteriur derivavan da quel
temp surtut da la Pologna (18,2 %), dal Danemarc (8,6 %), da las Filippinas
(6,0 %) e da la Germania (5,4 %).

Ils ultims onns èn stads segnads da la fugia da la champagna. Da quai èn surtut
stadas pertutgadas regiuns allontanadas sco ils fiords dal vest, ils snæfellsnes
u il nordost dal pajais. Ils migrants speravan da chattar meglras cundiziuns da
viver e da gudogn en las citads, surtut a Reykjavík. Suenter la crisa economica
dal 2008 para quest trend dentant da tschessar.

L’alfabet islandais enconuscha 32 bustabs dad A sur Á ed Æ fin al Ö. Per
cumparegliar: l’alfabet tudestg ha 30 bustabs, l’alfabet rumantsch (grischun) 23
(resp. 26 incl. k, w ed y).

En l’Islanda furma il prenum la part principala dal num propri; nums da famiglia
èn percunter strusch derasads. Enstagl da quel portan ils Islandais il num dal
bab, pli darar quel da la mamma, cun la finiziun ‹figlia› (-dóttir) resp. ‹figl›
(-son). In giuven Islandais ch’è il figl da Jón Einarsson e che survegn il
prenum Ólafur ha pia num Ólafur Jónsson (figl dal Jón), sia sora Sigríður ha num
Sigríður Jónsdóttir (figlia dal Jón).

En l’islandais è sa mantegnì in bustab da runas, il Þ, e trais bustabs che
derivan directamain dal latin: Ð, Æ ed Ö.

Sco scuvrider da l’Islanda vala il Viking svedais Gardar Svavarsson. Enturn il
870 ha el passentà l’enviern a Húsavík en l’Islanda dal Nord ed ha numnà l’insla
tenor sai Garðarsholmur (Gardarsholm).

Il proxim scuvrider Flóki Vilgerðarson duai avair empruvà da chattar
Garðarsholmur cun agid da trais corvs. Davart questa metoda da navigaziun in pau
speziala relata il ‹Landnámabók›. Tenor questa ed autras funtaunas scrittas duai
l’Islanda esser vegnida colonisada vers la fin dal 9avel ed a l’entschatta dal
10avel tschientaner tras emigrants derivants da la Norvegia e d’auters pajais
scandinavs sco er tras colonisaturs celtics.

Chats archeologics cumprovan però che la regiun era gia vegnida visitada pli
baud. Sin las Vestmannaeyjar (verbalmain ‹las inslas dals umens occidentals›) èn
vegnids a la glisch ils fundaments d’ina tipica chasa lunga norvegiaisa dal
7avel tschientaner.

En l’Europa Centrala stat il temp medieval sut l’ensaina dals differents
reginavels che sa rivalisavan per la curuna imperiala. En l’Islanda è percunter
gia sa sviluppada da l’entschatta ennà ina furma da la societad oligarchica.
Suenter la democrazia greca da l’antica vala l’althing islandais, ensemen cun il
løgting da las Inslas Feroe, sco in dals emprims sistems parlamentars en
l’Europa. Tar l’althing sa tracti d’ina assamblea cun cumpetenzas tant
legislativas sco er giudizialas che sa radunava mintg’onn a Þingvellir. L’organ
da decisiun per propi furmava la Lögrétta, la radunanza dals goði. Da quels devi
oriundamain 36, pli tard 39 e la finala èn anc vegnids vitiers ils uvestgs (a
partir dal 1056). Tar las discussiuns e deliberaziuns ch’avevan lieu avant las
decisiuns vegnivan ils goði sustegnids da mintgamai dus assistents. Ultra da
quai eran els dependents dal sustegn da lur suita d’umens libers. La gronda part
da la populaziun era dentant exclusa da quest ravugl (nunlibers e dunnas).

Tenor l’istoriografia populara ha Erik il Cotschen scuvert l’onn 982 la
Grönlanda partind da l’Islanda. En realitad eran gia Snorri Sturluson e Snæbjörn
Galti arrivads en la Grönlanda da l’Ost. Erik il Cotschen è percunter stà
l’emprim ch’è navigà enturn la costa dal sid e ch’ha cuntanschì la costa dal
vest da la Grönlanda.

L’onn 1000 è l’Islandais Leif Eriksson sbartgà al nord da Terranova ed ha fundà
là ina colonia (che n’è dentant betg stada da lunga durada). Gia in pèr onns pli
baud aveva Bjarni Herjúlfsson scuvert il nov continent. El era ì a perder, aveva
vis la costa da l’America, ma n’era betg sbartgà, mabain puspè returnà en la
Grönlanda. Medemamain enturn l’onn 1000 han ils Islandais decis tras l’althing
da sa convertir al cristianissem.

L’onn 1262 è l’Islanda vegnida sut domini norvegiais. Il 1380 è la Norvegia
sezza vegnida suttamessa dals Danais. Entaifer l’Uniun da Kalmar ch’è sa
constituida il 1380 èn l’Islanda e la Norvegia vegnids guvernads sut la curuna
danaisa.

L’onn 1552 è vegnida messa tras en l’Islanda la refurmaziun, e quai sin cumond
dal retg danais Christian III.

Monopols da commerzi, l’emprim da vart da la Norvegia, pli tard da vart dal
Danemarc, han bloccà sur lung temp il svilup da l’Islanda. La Pasch da Kiel dals
14 da schaner 1814 ha anc sigillà ina giada la predominanza danaisa. La Norvegia
sezza è vegnida attribuida a la Svezia, ha dentant pudì sa metter sin via vers
l’independenza. L’onn 1874 ha l’Islanda festivà il millennari da sia
colonisaziun. En quest connex èn ins s’orientads da nov a las veglias tradiziuns
ed ha laschà reviver l’althing. A medem temp èsi reussì da rumper tras las
restricziuns da commerzi e da metter en vigur ina nova constituziun. Il 1904 ha
il Danemarc alura concedì als Islandais l’autonomia giavischada e dapi il prim
da december 1918 furma l’Islanda in stadi suveran. Enfin la fundaziun da la
republica ils 17 da zercladur 1944 è il retg danais Christian X però restà il
schef da stadi islandais.

Il 1911 è vegnida fundada l’Universitad da l’Islanda. Il 1915 è vegnì concedì a
las dunnas il dretg da vuschar, il 1917 è vegnida furmada l’emprima regenza. Il
1918 è l’Islanda daventada independenta, ma è restada en uniun reala cun il
Danemarc; quel onn è la bandiera islandaisa vegnida tratga si per l’emprima
giada uffizialmain.

Il settember 1939 ha cumenzà la Segunda Guerra mundiala. Ils 10 da matg 1940 han
truppas britannicas occupà l’Islanda cun violar sia neutralitad. Cun
quest’acziun vuleva la Gronda Britannia prevegnir ad in’eventuala invasiun tras
il Reich tudestg. Il 1941 han truppas americanas cumplettà e per gronda part
remplazzà ils schuldads britannics.

Ils 17 da zercladur 1944 è vegnida proclamada la Republica Democratica Islanda.
Il Danemarc era da quel temp anc occupà dals Tudestgs. Dapi il 1946 appartegna
l’Islanda a las Naziuns unidas, il 1949 è il pajais stà in dals stadis fundaturs
da la NATO.

Dapi il 1994 fa l’Islanda part dal Spazi economic europeic; il 2001 è entrada en
vigur la Cunvegna da Schengen.

L’Islanda è stada in dals pajais pertutgads il pli fitg da la crisa economica
ch’ha durà dal 2007 fin il 2011. Tranter l’october 2007 e l’october 2008 ha la
valuta naziunala, la curuna islandaisa, pers betg main che 70 % da sia valur
envers l’euro. Las bancas dal pajais èn sa mussadas spezialmain sensiblas per
crisas, damai ch’ellas èn entretschadas fitg ferm en interdependenzas
internaziunalas. L’october 2008 ha la regenza islandaisa perquai decidì da
naziunalisar l’entir sectur da bancas per evitar il bancrut statal. Enfin il
2011 ha la situaziun critica dentant pudì vegnir surmuntada per ina buna part.

L’Islanda è tranter auter commembra da las suandantas organisaziuns: Naziuns
unidas (dapi il 1946), NATO (dapi il 1949), Cussegl da l’Europa (dapi il 1949),
Cussegl nordic (dapi il 1952), Associaziun europeica da commerzi liber (dapi il
1960), OECD (dapi il 1961), UNESCO (dapi il 1964), OSCE (dapi il 1975/1992),
Spazi economic europeic (dapi il 1994) e WTO (dapi il 1995).

Il 2006 èn ils Stadis Unids sa retratgs cun tut lur forzas armadas, e quai a
moda unilaterala e per surpraisa da l’Islanda. A basa da la cunvegna vertenta
garanteschan ils Stadis Unids bain vinavant protecziun militara. Per marcar er
fisicamain preschientscha militara, ha l’Islanda però lantschà supplementarmain
cun divers partenaris da la NATO campagnas da patruglia en l’aria. Ultra da quai
collavuran las forzas armadas da l’Europa dal Nord adina pli stretgamain; en
quest context ha l’Islanda instradà mesiras da segiranza cun la Norvegia ed il
Danemarc.

Ozendi èn la via circulara ed ils impurtants straduns asfaltads. Las ulteriuras
vias èn per gronda part cuvertas cun glera. L’auta planira islandaisa è perquai
ina destinaziun da viadi che vegn frequentada savens cun vehichels champesters
(offroad). Pervi da la vegetaziun sensibla ed il privel d’erosiun èsi però
scumandà strictamain da bandunar cun quests vehichels las vias. E per far frunt
a glatsch viv e scuflads è la gronda part dals autos munida l’enviern cun guttas
(spikes).

En il fratemp è la situaziun puspè sa stabilisada per ina buna part. E malgrà la
crisa da finanzas giascha l’Islanda areguard las entradas per persuna sin
l’emprima plazza mundiala. Questa cifra è dentant da metter en connex cun las
autas taglias ed ils auts custs da viver. Ils products da mintgadi custan en
general bler, damai che l’Islanda è dependenta en tut ils secturs da l’exteriur
e pervi da la posiziun perifera da l’insla che chaschuna auts custs da
transport.

L’aspectativa da vita dals Islandais è ina da las pli autas dal mund. Ed er sin
la glista dal stadi da svilup uman (Human Development Index, HDI) ha l’Islanda
remplazzà a partir dal 2007 la Norvegia sin l’emprima plazza mundiala.

Ils partenaris d’export principals furman ils Pajais Bass (30,7 %, situaziun dal
2009), il Reginavel Unì (12,8 %), la Germania (11,3 %), la Norvegia (5,8 %) e la
Spagna (4,8 %).

Ils pli impurtants partenaris d’import èn la Norvegia (13,0 %), ils Pajais Bass
(8,6 %), la Germania (8,3 %), la Svezia (8,1 %) ed il Danemarc (7,3 %).

Las regiuns abitadas sa chattan per gronda part per lung da las costas. 20 % da
la surfatscha fritgaivla vegnan duvrads per l’allevament da muvel extensiv (en
spezial nursas e chavals), be 1 % per cultivar granezza u auters fritgs dal
funs.

La producziun d’energia en l’Islanda succeda cumplettamain sur energias
regenerablas: 73 % en furma da forza idraulica e stgars 27 % en furma da
geotermia. Actualmain crescha plinavant la cumpart d’energia da vent.

Tras ils tschientaners e fin il di dad oz èsi da tut las spartas culturalas
surtut la litteratura ch’ha marcà la cultura islandaisa. Ina da las ovras las
pli enconuschentas da la veglia litteratura islandaisa furma l’‹Edda›. Sut quest
num vegnan per regla resumadas duas ovras, l’uschenumnada ‹Edda da chanzuns› e
l’‹Edda da Snorra›, la quala Snorri Sturluson ha scrit enturn l’onn 1220.
L’‹Edda da Snorra› è ina ritga funtauna areguard la mitologia nordica e l’art
poetic. Las ditgas e legendas islandaisas (saga u sögur) dal 13avel e 14avel
tschientaner n’han betg be furmà la basa per l’ulteriur svilup da la litteratura
da l’Europa dal Nord, mabain han segirà a l’Islanda ina plazza entaifer la
litteratura mundiala. Il temp che vegn descrit en quest ciclus tanscha da la
colonisaziun da l’Islanda enturn il 860 fin en il 11avel tschientaner.
Ulteriuras sagas furman la Konungasögur (legenda dals retgs), la Fornaldarsögur
(legenda dal temp primar), la Sturlungensaga (legenda da Sturlungen) e la
Byskupasögur (legenda da l’uvestg).

Entaifer la litteratura moderna è da menziunar en spezial il titular dal Premi
Nobel Halldór Laxness (1902–1998). L’ultim temp vegnan surtut stimads ils crimis
da l’autur Arnaldur Indriðason ch’èn vegnids translatads en numerusas linguas e
ch’han figurà en divers pajais sin las glistas da bestsellers.

Ils emprims colonisaturs da l’Islanda han bain purtà cun sai l’art popular da la
Norvegia – ed ils Vikings valevan sco buns artists –, ma pervi dal clima criv e
per mancanza da resursas èn blers documents da l’art figurativ ids a perder en
il decurs dals tschientaners. Uschia ha in svilup per propi, per exempel
entaifer la pictura, cumenzà pir en il temp modern. Tar ils pli impurtants
artists da l’Islanda tutgan Sigurður Guðmundsson (1833–1874), Þórarinn B.
Þorláksson (1867–1924), Ásgrímur Jónsson (1876–1958), Jón Stefánsson (1881–1962)
e Jóhannes Sveinsson Kjarval (1885–1972). Enconuschents sculpturs èn Einar
Jónsson (1874–1954), Ásmundur Sveinsson (1893–1982), Sigurjón Ólafsson
(1908–1982) e Gerður Helgadóttir (1928–1975).

La fotografia islandaisa cumpiglia in vast spectrum. Magnús Ólafsson (1862–1937)
ha documentà las cundiziuns da viver d’in temp ch’è stà segnà dal svilup
tecnologic, da midadas socialas e da l’urbanisaziun. Sigriður Zoëga (1889–1968)
è sa deditgà surtut a la fotografia da purtret e Vigfús Sigurgeirsson
(1900–1984) a la fotografia da cuntradas.

Dals fotografs contemporans è da menziunar surtut Ragnar Axelsson (* 1958,
enconuschent sut ses pseudonim RAX) che lavura per ‹National Geographic›,
‹Time›, Life›, ‹Stern›, ‹Le Figaro› ed autras revistas da renum mundial.

Tar ils enconuschents cumponists da la musica classica tutgan Jón Ásgeirsson,
Hafliði Hallgrímsson e Jón Leifs. A Reykjavík residiescha l’Orchester sinfonic
da l’Islanda che dat er concerts a l’exteriur.

Entaifer la musica moderna è da menziunar en spezial in num ch’è daventà
enconuschent en tut il mund: la chantadura e musicista Björk. Avant sia carriera
sco solista aveva ella chantà en la furmaziun islandaisa Sugarcubes, ina band
alternativa ch’aveva medemamain cuntanschì renum mundial en ils onns 1980 e
1990.

Puncts culminants entaifer il film islandais contemporan furman: ‹Í skugga
hrafnsins› (‹Der Schatten des Raben›) da Hrafn Gunnlaugssons (1988), ‹Börn
Náttúrunnar› (‹Children of Nature – Eine Reise›) da Friðrik Þór Friðriksson
(1992) e ‹Nói Albínói› da Dagur Kári (2003).

Þingvellir sco lieu da radunanza tradiziunal da l’althing è gia vegnì declerà il
1928 sco parc naziunal ed è vegnì inscrit il 2004 en la glista dal Patrimoni
cultural mundial. Quest lieu istoric fa part da l’uschenumnà Golden Circle, ina
tura dal di ch’è fitg populara tar ils turists. Quella cumpiglia er la cascada
Gullfoss ed il territori da geotermia a Haukadalur cun ses geysirs.

Ultra dals territoris da skis ed autras pussaivladads da far sport porscha en
spezial la chapitala Reykjavík ina vasta activitad culturala. Sper las
purschidas menziunadas survart (museums, festivals) vala ina visita sin l’insla
Viðey la paina u ch’ins po visitar la chasa Höfði, nua ch’ha gì lieu il 1986
l’inscunter istoric tranter Reagan e Gorbatschow.

Entaifer l’OECD è l’Islanda in dals pajais ch’investescha il pli bler en la
furmaziun. Entaifer il Studi da PISA è il pajais vegnì il 2007 27avel (da 57
stadis participants).

Enconuschentas gasettas en l’Islanda èn: ‹Morgunblaðið›, ‹Fréttablaðið› e
‹Dagblaðið Vísir›. Il pajais posseda in emettur da radio da dretg public
(Ríkisútvarpið, RÚV) e 13 emetturs privats. Medemamain datti in emettur da
televisiun da dretg public ed otg privats. Cun la Icelandic Modern Media
Initiative posseda il pajais ina legislaziun da medias che protegia spezialmain
il schurnalissem investigativ sur l’internet.

Il sport naziunal tradiziunal da l’Islanda è glíma, ina furma da lutgar. Ils dus
concurrents dastgan be tschiffar in l’auter per la tschinta e ston empruvar da
far perder l’adversari l’equiliber. La tschinta dal victur dal campiunadi
naziunal sa numna Grettisbeltið tenor l’erox da saga Grettir il Ferm.

Areguard ulteriurs sports èsi difficil per in pajais cun ina populaziun uschè
pitschna da pudair concurrer internaziunalmain. Quai reussescha dentant adina
puspè a la squadra naziunala da ballamaun (p.ex. final olimpic 2008). Il pli
grond success d’in atlet singul al nivel mundial è stada la medaglia d’argient
da Vilhjálmur Einarsson en il sigl tripel a chaschun dals gieus olimpics dal
1956.

Ina tradiziun speziala dal temp da Nadal furman ils jólasveinar, ils tredesch
‹cumpogns da Nadal› che vegnan tranter ils 12 da december ed ils 6 da schaner en
ils lieus abitads a far lumparias, ma er a guardar sch’ils uffants èn stads
bravs.

Persuenter è la festa da l’emprim di da stad tenor il vegl chalender islandais
(sumardagurinn fyrsti) fitg populara. Gia ditg avant la tradiziun dals regals da
Nadal vegnivan regaladas quel di pitschnas chaussas als confamigliars e parents
per engraziar per il temp passentà e giavischar ina bella stad.

Il di naziunal vegn festivà ils 17 da zercladur en regurdientscha dal di da
naschientscha da Jón Sigurðsson (1811–1879). El era stà in propugnatur decidì da
l’independenza islandaisa. Ils 17 da zercladur 1944 è vegnida proclamada la
republica a Þingvellir.



https://rm.wikipedia.org/wiki/Portugal

Il Portugal (uffizial República Portuguesa) è in stadi europeic situà en il vest
da la Peninsla Iberica. Vers ost e nord cunfinescha il pajais cun la Spagna; en
il sid ed en il vest giascha l’Ocean Atlantic. Dal territori dal stadi fan er
part differentas inslas, numnadamain las Azoras e Madeira. Al vest da la
chapitala Lissabon giascha Cabo da Roca che furma il punct il pli occidental da
la terra franca da l’Europa.

Il num Portugal (latin Portus Cale) deriva da Porto, ina citad da port ch’era
vegnida fundada dal temp da l’Imperi roman. Davart la derivanza da la segunda
part dal pled datti differentas interpretaziuns. La gronda part dals linguists è
da l’avis ch’il num sa refereschia als Gallaecs, il pievel celtic ch’era da quel
temp sesent en il nordvest da la Peninsla Iberica. En il decurs dal temp
medieval è Portus Cale daventà Portucale e pli tard Portugale. Anc en il 7avel
ed 8avel tschientaner sa referiva il num be a las parts en il nord dal pajais,
pia a la regiun situada tranter ils flums Rio Douro e Rio Minho.

En il Portugal dal Nord regia in clima relativamain frestg ed umid. La regiun
consista da duas provinzas u cuntradas tradiziunalas, numnadamain il Minho e la
regiun Trás-os-Montes. Il Minho situà en il nordvest furma ina da las regiuns
las pli populadas da l’entir pajais. Las pli grondas citads dal Minho èn Braga e
Viana do Castelo. Pervi da ses clima e da la vegetaziun ritga vala il Minho sco
iert verd dal Portugal. Sin las spundas da las numerusas vals vegnan cultivadas
en emprima lingia ivas che vegnan elavuradas a l’enconuschent Vinho Verde.
Ulteriuras citads dal Portugal dal Nord, situadas al sid dal Minho, èn Braga,
Porto, Vila Nova de Gaia e Matosinhos.

En il nordost giascha la regiun Trás-os-Montes (‹davos ils culms›). Questa part
dal nord ch’è orientada davent da la mar è fitg grippusa e segnada da stads fitg
chaudas ed envierns fitg fraids. La vegetaziun è baintant main ritga ch’en il
Minho e vegn anc pli stgarsa vers ils cunfins da la Spagna. Al cunfin tranter
las regiuns Minho e Trás-os-Montes giascha il Parc naziunal Peneda-Gerês cun
restanzas da guauds originars.

La part centrala dal Portugal è per gronda part segnada da collinas e culms. La
Serra da Estrela furma ina muntogna respectabla che porscha pussaivladads da far
sport d’enviern. Il Torre è cun 1993 m il pli aut culm da la regiun ed a medem
temp da la terra franca dal Portugal. Las pli enconuschentas regiuns èn la
Beira, il Ribatejo, l’Estremadura e la sbuccada dal Tejo en l’Atlantic. L’entira
regiun è ordvart fritgaivla ed ha in clima ch’è fitg adattà per la viticultura.
Las pli impurtantas citads dal Portugal Central èn Lissabon, Aveiro, Sintra,
Coimbra, Viseu, Leiria, Castelo Branco e Santarém.

Il sid dal Portugal sa cumpona da las trais cuntradas Terras do Sado, Alentejo
ed Algarve. L’entira regiun è planiva u levamain collinusa e segnada d’in clima
sitg e chaud. L’Alentejo furmava pli baud la pli impurtanta zona da cultivaziun
da granezza dal pajais. Sper ils ers caracteriseschan ulivers, ruvers da corc e
plantaschas da flurs-sulegl la cuntrada. Pervi dal dumber creschent da periodas
sitgas è la regiun segnada oz da depopulaziun.

L’Algarve marchescha l’entira costa meridiunala dal pajais. Grazia a las citads
pittorescas, las costas stippas e las rivas da sablun è la regiun daventada
in’impurtanta destinaziun turistica. Las grondas citads dal Portugal dal Sid èn
Portalegre, Évora, Beja sco er Faro e Lagos. Il pli impurtant flum en il sid è
il Rio Guadiana che furma sur plirs tschancuns il cunfin tar la Spagna.

Tar il Portugal tutgan plinavant las gruppas d’inslas Madeira ed Azoras situadas
en l’Atlantic. Cun excepziun da l’insla da las Azoras Santa Maria èn ellas
tuttas d’origin vulcanic. La gruppa d’inslas Madeira sa chatta davant la costa
da l’Africa (Maroc) ed è segnada d’in clima subtropic fin tropic. Il pli aut
culm dal Portugal, il Ponta do Pico (2351 m), sa chatta sin las Azoras.

Ils pli impurtants flums dal Portugal furman il Tejo, che nascha en Spagna sut
il num Tajo, il Douro (spagnol Duero) ed il Mondego che percurra be il Portugal.

La populaziun originara dal Portugal è fitg omogena, tant areguard la lingua,
l’etnia sco er la religiun. Il portugais vegn discurrì en tut il pajais; be en
ils vitgs da Miranda do Douro vegn discurrì in dialect (mirandés) che vegn
attribuì a l’asturian.

Actualmain vivan radund 10,5 milliuns persunas en il Portugal. Cumpareglià cun
il 1900 è la populaziun quasi sa dublegiada; quest svilup è dentant adina puspè
stà marcà da fasas da diminuziun (grippa spagnola ils onns 1920, undas
d’emigraziun dal 1965-1973 e dals onns 1980/90). A l’intern dal pajais han lieu
moviments da migraziun cuntinuants en direcziun dals centers industrials
(Lissabon, Porto) e da las regiuns turisticas (Algarve, Madeira ed Azoras).

Sur lung temp ha il Portugal furmà in pajais d’emigraziun. Centers da la cultura
portugaisa datti en Frantscha, nua che vivan bundant 1 milliun Portugais, ma er
en blers auters pajais europeics. En Svizra è l’augment da l’immigraziun
portugaisa a partir dals onns 1990 d’attribuir a la Cunvegna davart la libra
circulaziun da persunas concludida tranter la Svizra e l’Uniun europeica. Quella
ha tranter auter mitigià tschertas restricziuns da dimora ch’existivan pli baud.

Il portugais (português) furma cun il spagnol, il catalan ed ulteriuras linguas
pli pitschnas la gruppa da las linguas iberoromanas. Ensemen cun il galician sa
lascha il portugais manar enavos sin ina lingua d’origin ch’è sa furmada a
l’entschatta dal temp medieval tempriv. Suenter la furmaziun dal Portugal èn sa
sviluppadas las duas linguas odiernas. Entant ch’il galician furma ina lingua
minoritara entaifer la Spagna, vala il portugais sco lingua mundiala. La lingua
è sa derasada en il decurs dal 15avel e 16avel tschientaner en las colonias
portugaisas e furma la lingua uffiziala da la Brasilia. Ins quinta che radund
215 milliuns persunas discurrian il portugais sco lingua materna.

Cumbain ch’il portugais ed il spagnol èn linguas parentadas stretgamain, datti
tschertas differenzas – en spezial areguard la pronunzia – che pon difficultar
la chapientscha vicendaivla. Medemamain datti pitschnas differenzas tranter il
portugais europeic e brasilian; quellas sa laschan cumparegliar cun l’englais e
l’american che divergeschan medemamain in da l’auter en tschertas nianzas.

La gronda part da la populaziun portugaisa appartegna a la baselgia
catolic-romana (tranter 85 % e 95 %). En l’emprima constituziun dal Portugal dal
1822 era il catolicissem vegnì declerà sco religiun statala. La separaziun da
baselgia e stadi ha gì lieu il 1910; a medem temp è vegnida francada la libertad
da cretta. Tuttina ha la baselgia catolica pudì mantegnair fin oz tscherts
privilegis ed ina posiziun dominanta per exempel sin il sectur da la furmaziun.

En cumparegliaziun cun auters pajais vala il catolicissem sco ch’el vegn
pratitgà en il Portugal sco uman e relativamain avert envers chaussas charnalas
e terrestras en general. In tratg caracteristic furma la ferma veneraziun da
Nossadunna. Il pli impurtant lieu da pelegrinadi è Fatima. Là duai la purschella
Maria esser cumparida il 1917 a trais pitschens pasturs.

En il decurs dal temp medieval han er duas ulteriuras religiuns giugà
in’impurtanta rolla en il Portugal. Per in tschert temp han Maurs ed Arabs
dominà la part meridiunala dal pajais. A quest domini ester ha il Portugal
d’engraziar differents progress en l’agricultura, la tecnologia e la cultura.
Suenter la reconquista han ils Arabs stuì sa suttametter als cristians u èn
vegnids sfurzads d’emigrar. Sco segunda gruppa religiusa èn da menziunar ils
gidieus che giudevan en il temp medieval la protecziun dals retgs portugais. Il
possess da gidieus che faschevan commerzi u ch’occupavan impurtants posts
administrativs ha furmà la basa finanziala per la furmaziun da la flotta
portugaisa. Il 1504 e 1506 hai dentant er dà pogroms antigiudaics a Lissabon.

Ins suppona ch’il Portugal saja gia vegnì colonisà avant 500 000 onns. Ils pli
vegls fossils umans ch’èn vegnids chattads en il pajais derivan d’umans da
Neandertal ed han ina vegliadetgna da ca. 100 000 onns. Dissegns sin grip d’ina
vegliadetgna da ca. 10 000 fin 25 000 onns tutgan tar ils pli impurtants da
l’entir mund.

Emprimas relaziuns da commerzi cun autras regiuns da l’Europa èn cumprovadas a
partir dal temp neolitic. Enturn 800 a.C. han plinavant ils Fenizians fundà
puncts da commerzi en l’Algarve. Dal 6avel al terz tschientaner a.C. èn
immigrads en pliras undas Celts ch’èn sa maschadads cun ils Ibers residents.
Dals Celtoibers ch’èn resultads fascheva er part il pievel dals Lusitans; da
quel deriva il num da la provinza romana Lusitania.

A partir da 450 a.C. era la part meridiunala dal Portugal dad oz vegnida
colonisada da Cartago. Tras ina cunteroffensiva nà da la Peninsla Iberica èsi
reussì als Romans da stgatschar dal tuttafatg lur adversaris enfin l’onn
206 a.C. Sco provinza romana ha il Portugal fatg tras ina ferma romanisaziun.
Quella ha tranter auter manà a la fundaziun da citads tenor exempel roman, ha
purtà il latin vulgar che furma il fundament da la lingua portugaisa ed ha – in
pau pli tard – fullà via al cristianissem.

Il domini roman è ì a fin cun il temp da la migraziun dals pievels. A partir da
400 s.C. han Suebs, Alans, Vandals e Visigots furmà reginavels ch’èn dentant
betg stads da lunga durada.

L’onn 711 ha in’armada da Berbs sut Tariq ibn Ziyad battì il retg dals Visigots
Rodrigo. Ils imperis d’Al-Andalus ed en spezial l’emirat e pli tard califat da
Cordoba vegnivan manads da regents fitg potents e tutgavan tar ils imperis ils
pli ferms e progressivs da lur temp. Per motivs climatics è l’immigraziun da
colonisaturs berbs plitost succedida en il sid dal pajais. L’influenza maurica
sin la cultura e lingua portugaisa è stada fitg gronda e da lunga durada.

Nà dal Reginavel d’Asturia (situà en il nord da la Spagna e dal Portugal dad oz)
ha cumenzà il 9avel tschientaner la reconquista dals territoris dal Portugal da
pli tard. En la regiun da Porto è sa sviluppà il contadi da Portugal sco part
dal Reginavel d’Asturia-Léon. En il decurs dal 12avel tschientaner era quest
contadi daventà talmain pussant ch’el è vegnì declerà independent ed è s’etablì
sco Reginavel da Portugal. Enfin il 1250 ha la reconquista pudì vegnir terminada
– sut gronda participaziun da chavaliers d’auters pajais – cun occupar
l’Algarve.

Il 1383 è la chasa burgognaisa, ch’aveva regì enfin là, morta ora en il
Portugal. Sut la segunda dinastia portugaisa, la chasa Avis, è il Portugal
daventà la pussanza maritima e commerziala dominanta en l’Europa. Hendri il
Navigatur (1394–1460) ha inizià viadis da scuverta a la costa da l’Africa dal
Vest. Quellas han manà a la fundaziun da l’imperi colonial portugais: l’emprim
en l’Africa, suenter en l’America dal Sid (Brasilia) ed en l’Asia (India,
Ceylon, Malakka, Macao e.a.). Il Portugal è daventà ina pussanza mundiala e la
pli ritga naziun da l’Europa. Er culturalmain è resultà in temp da fluriziun.

Il 1580 è la chasa Avis morta ora; per motivs ereditars è il Portugal crudà als
Habsburgais spagnols. Il domini dals Spagnols è stà collià cun ina perdita
d’independenza e da parts dal territori colonial. Il 1640 ha ina revolta da la
noblezza portugaisa terminà la dominanza spagnola ed instituì la chasa Braganza
sco nova dinastia portugaisa. En il decurs dal 17avel e 18avel tschientaner è il
pajais daventà adina pli dependent da l’Engalterra. Il 1755 ha en pli in
terratrembel devastà grondas parts da la chapitala Lissabon.

L’emprim minister da quel temp, il refurmatur Marquês de Pombal, ha laschà
reconstruir la citad ed ha transfurmà il pajais en in stadi absolutistic sclerì.
Il 1761 ha il Portugal defendì cun success attatgas militaricas da vart da la
Spagna e da la Frantscha.

Il 1807 han truppas napoleonicas occupà il pajais; la famiglia roiala è
mitschada en la Brasilia. Suenter avair stgatschà ils Franzos cun agid da la
Gronda Britannia, è prorutta ina revoluziun liberala ch’ha manà a l’emprima
constituziun dal pajais (1821). Ils 7 da settember 1822 è plinavant vegnida
relaschada la Brasilia en l’independenza.

Il 1853 è morta ora la chasa Braganza. Per motivs da maridaglia ha il rom
portugais da la famiglia da von Sachsen-Coburg und Gotha occupà il tron (fin il
1910). Questa fasa finala da la monarchia portugaisa è stada segnada da
povradad, d’ina fitg auta cumpart d’analfabetissem (enfin 80 pertschient), da
problems economics (bancrut statal il 1891) sco er da pliras revoltas
republicanas. La discrepanza tranter la crisa economica e la vita extravaganta
da la famiglia regenta ha la finala disfatg la reputaziun da la monarchia. Il
1908 èn il regent Carlos I e ses figl ereditar vegnids sajettads durant ch’els
gievan en charrotscha. In ulteriur attentat ch’ha custà il 1910 la vita al
deputà republican Miguel Bombarda ha manà a Lissabon ad ina revolta. Ils 5
d’october 1910 è vegnida proclamada la republica.

Durant l’Emprima Guerra mundiala ha la giuvna republica, ch’era sa declerada
neutrala, sustegnì la Gronda Britannia. Il 1916 è ella la finala sezza entrada
en guerra ed ha mobilisà varga 56 000 schuldads. En la quarta Battaglia da la
Flandra èn vegnids per la vita en il sulet di var 7500 schuldads portugais.

Ils onns suenter la guerra èn stads segnads d’instabilitad politica e da
relaziuns anarchicas (revoltas monarchicas e communistas, emprovas da putsch,
regenzas da curta durada e senza maioritad parlamentara). Il 1926 ha in putsch
militar terminà l’emprima republica. Sut protecziun dal militar è in civilist,
António de Oliveira Salazar, daventà primminister. Il 1933 ha el fundà l’‹Estado
Novo›, in stadi autoritar cun tendenzas faschisticas, segnà d’ina partida
unitara e da la polizia secreta. L’ideologia catolic-autoritara ed
antidemocratica dal dictatur aveva en vista in stadi corporativ.

En la politica da l’exteriur ha il Portugal rinforzà ils lioms cun la Gronda
Britannia, sustegnì ils naziunalists en la Guerra burgaisa spagnola e tactà
avant la Segunda Guerra mundiala tranter las singulas partidas. Durant ils onns
da guerra è il pajais sa declerà neutral, ha dentant furnì ad omaduas varts
l’impurtanta materia prima volfram (che vegniva duvrada per la producziun
d’armas) ed è daventà in’impurtanta plazza da transtgargiada per da tuttas sorts
raubas ed agents secrets. Il 1943 ha il Portugal lubì als alliads d’endrizzar
basas militaras sin las Azoras.

Suenter la guerra è il Portugal stà in dals commembers fundaturs da
l’Organisaziun dal pact da l’Atlantic dal Nord (NATO). L’onn 1960 – l’uschenumnà
‹onn african›, en il qual 18 stadis èn daventads independents – ha cumenzà la
guerra coloniala. Quella ha il Portugal manà en l’Angola, a Moçambique ed a
Guinea-Bissau, e quai cun tutta direzza. Il 1968 ha Salazar stuì abditgar per
motivs da sanadad. Ses successur Marcelo Caetano n’ha betg midà curs, uschia
ch’il Portugal è s’isolà pli e pli a l’exteriur. A l’intern han ils custs da
guerra chaschunà gronds daivets statals e manà ad ina grond’inflaziun.

Ina part da l’elita militara ha realisà che la guerra coloniala na sa laschia
betg gudagnar cun meds militars. Perquai che la regenza n’è betg sa mussada abla
da chattar ina schliaziun politica dal problem, hai dà il 1974 in putsch. Pervi
da la malcuntentientscha cun il dictatur e rinforzà tras la crisa economica
(prorutta suenter la crisa d’ieli dal 1973), han grondas parts da la populaziun
simpatisà cun ils uffiziers putschists. In’insurrecziun generala dal pievel,
l’uschenumnada Revoluziun da las neglas, ha fatg fin cun l’‹Estado Novo›. Ils
onns 1974/75 èn tut las colonias portugaisas (cun excepziun da Macao) vegnidas
relaschadas en l’independenza.

Gia las emprimas elecziuns presidialas suenter il 1976 han dentant fullà via al
return dal pajais tar ina democrazia parlamentara. Il 1986 è il Portugal daventà
commember da la Communitad europeica. En il decurs dals onns 1980/90 èn per
gronda part vegnids revocads ils elements socialistics ch’eran sa mantegnids en
l’organisaziun statala ed en la politica economica dal pajais. Actualmain
domineschan – sco en ulteriuras parts da l’Europa dal Sid – t.a. las influenzas
da la crisa economica e finanziala la politica dal Portugal.

Dapi la Revoluziun da las neglas il 1974 è il Portugal sa sviluppà ad ina
republica parlamentara stabila. Ils organs centrals da la politica furman – sco
en bleras autras democrazias parlamentaras – il president, il primminister cun
ses cussegl da ministers ed il parlament. La constituziun statala ch’è
actualmain en vigur datescha dal 1976; ella è dentant vegnida revedida pliras
giadas enfin oz.

Il Portugal è commember da l’Uniun europeica ed è stà commember da fundaziun da
la NATO. Ensemen cun la Spagna sa participescha il Portugal als inscunters
ibero-americans che duain promover il dialog cun ils pajais da l’America Latina.
Il Portugal ha era sustegnì si’anteriura colonia Timor da l’Ost en ses cumbat
per l’independenza da l’Indonesia.

Dapi l’adesiun dal Portugal a la Communitad europeica il 1986 è il pajais sa
sviluppà pli ferm vers in’economia da servetschs. Sco en auters stadis da
l’Europa èn vegnidas realisadas ils davos decennis vastas privatisaziuns per
reducir las expensas statalas. Il 1998 è il Portugal sa qualifitgà per l’adesiun
a l’Uniun monetara europeica; ensemen cun indesch ulteriurs stadis ha il
Portugal introducì il prim da schaner 2002 l’euro sco med da pajament.

Il Portugal vala fin oz sco il pli pover dals vegls commembers da l’Uniun
europeica. Sco impediment per ina creschientscha pli gronda ed in augment da la
productivitad e dal grad d’occupaziun vegnan considerads en emprima lingia
problems structurals. Il sistem da furmaziun è fin oz marcà d’in’auta rata
d’analfabets; vitiers vegnan deficits en il svilup da l’infrastructura ed
in’administraziun ineffizienta. Per quests motivs vegn il Portugal concurrenzà
pli e pli tras pajais da paja bassa (Europa Centrala e da l’Ost, Asia ed Africa
dal Nord) e daventa nunattractiv per investiders da l’exteriur.

La prosa è sa sviluppada in pau pli tard ed è stada dominada a l’entschatta da
cronicas e da legendas da sontgs. Il scriptur classic dal portugais è Luís de
Camões (ca. 1524–1580) che vegn savens cumpareglià cun Shakespeare. Ses di da la
mort, ils 10 da zercladur, è daventà il di da la festa naziunala. Da la
litteratura moderna èn da menziunar José Maria Eça de Queiroz e Josè Saramago
ch’ha gudagnà il 1998 il Premi Nobel da litteratura.

La pli impurtanta furma musicala dal Portugal è il fado. Quel po esser fitg
melancolic ed ha gidà a furmar il clisché dals Portugais melancolics (en
confrunt cun ils Spagnols plain temperament). Il fado è collià cun ‹saudade›, in
sentiment da brama, desideri ed encreschadetgna per il qual i n’exista betg
propi in pled correspundent ordaifer il portugais (analog a l’expressiun ‹blue›
en la cultura afroamericana). Probablamain è il fado naschì da la maschaida da
chanzuns dals navigaturs portugais cun ils ritmus dals sclavs africans.

Ins differenziescha duas furmas stilisticas: il fado da Lissabon, ritg da
variantas e pli popular, ed il fado da Coimbra ch’è pli academic e che vegn
chantà be dad umens. La chanzun dal fado ch’è daventada la pli enconuschenta è
Avril au Portugal (Avrigl a Portugal) da Raul Ferrão (1890–1953) cun varga 200
interpretaziuns en tut il mund, tranter auter da Louis Armstong, Bing Crosby e
Julio Iglesias. La pli enconuschenta artista dal fado è stada Amália Rodrigues
(1920–1999) che vegn er numnada la ‹regina dal fado›.

Il fado ha mantegnì fin oz si’attractivitad ed ha anc pudì augmentar sia
preschientscha en la publicitad grazia al success da giuvnas chantaduras sco
Mariza, Camané ni Ana Moura. Sin champ internaziunal è Madredeus cun la
chantadura Teresa Salgueiro stada ils davos onns la gruppa la pli enconuschenta
dal fado.

Ma betg mo en il Portugal, mabain er en sias anteriurs colonias è il fado sa
derasà e sa sviluppà vinavant. Uschia per exempel a la morna ch’è vegnida
enconuschenta tras Cesária Évora (Inslas dal Cap Verd) u al choro brasilian.

Il zercladur han lieu en tut il pajais festas en onur dals trais sontgs populars
(Santos Populares) Antoni, Gion e Petrus. La notg dals 12 sin ils 13 da
zercladur vegn festivà Sontg Antoni da Padua, e quai spezialmain a Lissabon nua
ch’el è naschì ed ha vivì per lung temp. Il pli popular è sontg Gion che vegn
festivà spezialmain a Porto e Braga; e la fin dal mais vegn festivà São Pedro,
spezialmain a Póvoa de Varzim e Barcelos en furma da festas da la mar
accumpagnadas da fieus e carnaval.

Ballape è il sport il pli popular en in Portugal. Il ballape portugais ha
enconuschì ed enconuscha giugaders da renum mundial sco Eusébio, Nené, Paulo
Sousa, Rui Costa, Nani, Cristiano Ronaldo, Vítor Baía, Deco, Fernando Meira e
Luís Figo. Il 2004 ha gì lieu en il Portugal il Campiunadi europeic; davos la
Grezia è la squadra portugaisa vegnida segunda. La terza plazza al Campiunadi
mundial il 1966 è fin uss il pli grond success en l’istorgia da ballape dal
pajais. La liga naziunala la pli auta, la Primeira Divisão, vegn dominada dals
clubs da ballape FC Porto, Sporting Lissabon e Benfica Lissabon.

Il Portugal è dentant er enconuschent per ses vins. Gia dapi il temp roman
vegniva il Portugal associà cun Bacchus/Dionysos, il dieu dal vin e da las
festas. Tscherts vins portugais tutgan schizunt tar ils pli appreziads en tut il
mund. Tar ils pli famus vins tutgan il Vinho Verde, il vin da Porto ed il
Madeira (vinars dultsch).



https://rm.wikipedia.org/wiki/Stadi

Afganistan - Africa dal Sid - Albania - Algeria - Andorra - Angola - Antigua e
Barbuda - Argentinia - Armenia - Arabia Saudita - Aserbeidschan - Australia -
Austria

las Bahamas - Bahrain - Bangladesch - Barbados - Belgia - Belize - Benin -
Bhutan - Bielorussia - Bolivia - Bosnia ed Erzegovina - Botswana - Brasilia -
Brunei - Bulgaria - Burkina Faso - Burundi

Cambodscha - Camerun - Canada - Cap Verd - Casachstan - Chile - China - Cipra -
Colombia - Comoras - Congo - Corea dal Nord - Corea dal Sid - Costa d'Ivur -
Costa Rica - Croazia - Cuba

Gabun - Gambia - Georgia - Germania - Ghana - Giamaica - Giapun - Grenada -
Grezia - Gronda Britannia ed Irlanda dal Nord - Guatemala - Guinea -
Guinea-Bissau - Guinea Equatoriala - Gujana

India - Indonesia - (Inslas da Cook) - Inslas da Marshall - Inslas da Salomon -
Irac - Iran - Irlanda - Islanda - Israel - Italia

Laos - Lesotho - Lettonia - Libanon - Liberia - Libia - Liechtenstein - Lituania
- Luxemburg

Macedonia - Madagascar - Malaisia - Malawi - Maldivas - Mali - Malta - Maroc -
Mauretania - Maurizius - Mexico - Micronesia - Moldavia - Mocambique - Monaco -
Mongolia - Montenegro - Myanmar

Namibia - Nauru - Nepal - Nicaragua - Niger - Nigeria - (Niue) - Norvegia - Nova
Zelanda

Pajais Bass - Pakistan - Palau - Panama - Papua-Nova Guinea - Paraguai - Peru -
Pologna - Portugal

Republica Centrafricana - Republica Dominicana - Republica Democrata dal Congo -
Ruanda - Rumenia - Russia

Sambia - Saint-Kitts e Nevis - Saint Lucia - Saint Vincent e las Grenadinas -
Samoa - San Marino - São Tomé e Principe - Senegal - Serbia - Seychellas -
Sierra Leone - Simbabwe - Singapur - Siria - Slovachia - Slovenia - Somalia -
Spagna - Sri Lanca - Stadis Unids da l'America - Sudan - Sudan dal Sid - Surinam
- Svezia - Svizra

Tadschikistan - Tailanda - (Taiwan) - Tansania - Timor da l'Ost - Tirchia - Togo
- Tonga - Tschad - Trinidad e Tobago - Tschechia - Tunesia - Turcmenia - Tuvalu



https://rm.wikipedia.org/wiki/Glista_dals_stadis_independents

Afganistan - Africa dal Sid - Albania - Algeria - Andorra - Angola - Antigua e
Barbuda - Argentinia - Armenia - Arabia Saudita - Aserbeidschan - Australia -
Austria

las Bahamas - Bahrain - Bangladesch - Barbados - Belgia - Belize - Benin -
Bhutan - Bielorussia - Bolivia - Bosnia ed Erzegovina - Botswana - Brasilia -
Brunei - Bulgaria - Burkina Faso - Burundi

Cambodscha - Camerun - Canada - Cap Verd - Casachstan - Chile - China - Cipra -
Colombia - Comoras - Congo - Corea dal Nord - Corea dal Sid - Costa d'Ivur -
Costa Rica - Croazia - Cuba

Gabun - Gambia - Georgia - Germania - Ghana - Giamaica - Giapun - Grenada -
Grezia - Gronda Britannia ed Irlanda dal Nord - Guatemala - Guinea -
Guinea-Bissau - Guinea Equatoriala - Gujana

India - Indonesia - (Inslas da Cook) - Inslas da Marshall - Inslas da Salomon -
Irac - Iran - Irlanda - Islanda - Israel - Italia

Laos - Lesotho - Lettonia - Libanon - Liberia - Libia - Liechtenstein - Lituania
- Luxemburg

Macedonia - Madagascar - Malaisia - Malawi - Maldivas - Mali - Malta - Maroc -
Mauretania - Maurizius - Mexico - Micronesia - Moldavia - Mocambique - Monaco -
Mongolia - Montenegro - Myanmar

Namibia - Nauru - Nepal - Nicaragua - Niger - Nigeria - (Niue) - Norvegia - Nova
Zelanda

Pajais Bass - Pakistan - Palau - Panama - Papua-Nova Guinea - Paraguai - Peru -
Pologna - Portugal

Republica Centrafricana - Republica Dominicana - Republica Democrata dal Congo -
Ruanda - Rumenia - Russia

Sambia - Saint-Kitts e Nevis - Saint Lucia - Saint Vincent e las Grenadinas -
Samoa - San Marino - São Tomé e Principe - Senegal - Serbia - Seychellas -
Sierra Leone - Simbabwe - Singapur - Siria - Slovachia - Slovenia - Somalia -
Spagna - Sri Lanca - Stadis Unids da l'America - Sudan - Sudan dal Sid - Surinam
- Svezia - Svizra

Tadschikistan - Tailanda - (Taiwan) - Tansania - Timor da l'Ost - Tirchia - Togo
- Tonga - Tschad - Trinidad e Tobago - Tschechia - Tunesia - Turcmenia - Tuvalu



https://rm.wikipedia.org/wiki/Belgia

La Belgia (u Reginavel da la Belgia, ollandais Koninkrijk België, franzos
Royaume de Belgique) è in stadi situà en l’Europa Occidentala. Il pajais
cunfinescha en il nord cun ils Pajais Bass, en l’ost cun la Germania, en il
sidost cun il Luxemburg ed en il sidvest cun la Frantscha. La Belgia dumbra
radund 11 milliuns abitants; sia surfatscha munta a 30 528 km². La chapitala dal
pajais è Brüssel.

Dapi l’independenza l’onn 1830 è la Belgia ina monarchia parlamentara. Il nord
dal pajais cun ils Flams furma territori ollandais, ils sid cun ils Vallons
territori da lingua franzosa. En l’ost dal pajais è er derasà il tudestg.

Il conflict cuntinuant tranter Flams e Vallons caracterisescha er ils interess
divergents entaifer la politica beltga. Dapi ils onns 1970 sa stentan ins da
schliar quest problem tras decentralisar ils organs statals. Per quest intent
han ins transfurmà la Belgia en in stadi federal che consista da trais regiuns e
communitads. Las regiuns Flandra, Vallonia e Brüssel sco er las trais
communitads linguisticas (flam, franzos e tudestg) furman oz la basa politica e
sociala dal pajais.

La Belgia è stada in dals commembers fundaturs da la Communitad economica
europeica, l’Uniun europeica odierna. A Brüssel sa chatta la sedia da las
impurtantas instituziuns da l’Uniun europeica. Plinavant appartegna la Belgia,
sper ils Pajais Bass ed il Luxemburg, al Benelux.

Il num da la Belgia deriva da la provinza romana Gallia Belgica. En questa part
settentriunala da la Gallia vivevan pievels celtics e germans, numnads Belgae.
En il 18avel tschientaner vegniva l’adjectiv franzos belge ni belgique duvrà sco
translaziun da nederlands (‹ollandais›). Il stadi beltg ch’ha existì per curt
temp enturn il 1790 vegniva per exempel numnà per franzos États belgiques unis e
per ollandais Verenigde Nederlandse Staten. Pli tard èn ils terms belge e
belgique vegnids applitgads pli e pli be per la part meridiunala dals Pajais
Bass, la Belgia odierna.

Da la fin dal temp medieval fin il 17avel tschientaner ha la Belgia furmà in
center cultural ed economic da gronda fluriziun. Ma a partir dal 16avel
tschientaner è il pajais er adina puspè vegnì perturbà da battaglias tranter las
pussanzas europeicas (tranter auter la sconfitta da Napoleun a Waterloo il 1815
e numerusas battaglias durant l’Emprima e Segunda Guerra mundiala). En il decurs
dal 19avel tschientaner ha la Belgia furmà in dals motors da la revoluziun
industriala ed a l’entschatta dal 20avel tschientaner possedeva il Reginavel
pliras colonias ordaifer l’Europa.

En il sidost da la Belgia giaschan las Ardennas cun il Signal de Botrange
(694 m) che furma il punct il pli aut dal pajais. Uschiglio è il pajais planiv.
La riva per lung la Mar dal Nord ha ina lunghezza da 72,3 km. Il pajais è marcà
da numerus flums (tr.a. Meuse/Maas e Sambre/Samber) e chanals.

Sco provinza Belgica – in num che Caesar aveva introducì – ha il territori
odiern enconuschì numerus dominis romans. A l’entschatta dal temp medieval è la
regiun daventada ina part dal Reginavel dals Francs. Tar la spartiziun da quest
reginavel è la Belgia odierna medemamain vegnida spartida politicamain. Pli tard
ha la gronda part dal territori fatg part dal Sontg Imperi roman ed è sa dividì
en singuls ducadis e contadis.

Dal temp autmedieval fin al temp modern tempriv han las citads da la Flandra cun
lur industria da taila furmà in dals centers economics da l’Europa (sper las
citads da l’Italia dal Nord). Politicamain èn ils singuls territoris vegnids sut
il domini dals Burgognais, il qual è vegnì ertà il 1477 dals Habsburgais. A
l’entschatta ha il rom spagnol dals Habsburgais regì il territori, pli tard ils
Pajais Bass austriacs. L’onn 1794 ha la Frantscha revoluziunara annectà la
regiun. Il 1815, en rom dal Congress da Vienna, è la Belgia vegnida attribuida
als Pajais Bass.

Suenter la revoluziun beltga dal 1830 è il pajais vegnì independent. Igl è vegnì
installà ina monarchia parlamentara e Leopold da Sachsen-Coburg è daventà
l’emprim retg dals Beltgs. Ses figl Leopold II ha acquistà il Congo en l’Africa
sco possess privat. Ma suenter che las atrocitads envers il pievel dal Congo èn
vegnidas enconuschentas a nivel internaziunal, ha il monarc stuì ceder il
territori sco colonia al stadi beltg. Durant il reschim da terrur en il Congo
eran vegnids per la vita radund 10 milliuns persunas tras sclavaria e lavur
sfurzada. Il 1960 è il pajais lura vegnì relaschà en l’independenza.

En l’Emprima Guerra mundiala era la Belgia sa declerada neutrala. Ma tenor il
Plan da Schlieffen furmava il pajais in impurtant territori da transit per
l’armada tudestga ed è perquai vegnì annectà quasi dal tuttafatg. Sin resistenza
en furma da guerra da partisans han ils Tudestgs reagì cun vendetga massiva. En
il decurs da la guerra da posiziun èn plinavant vegnidas destruidas numerusas
citads en la Flandra. E suenter che las forzas da lavur en l’Imperi tudestg
vegnivan stgarsas, èn dieschmillis Beltgs vegnids sfurzads da prestar servetsch
en l’armada tudestga u da lavurar per l’industria d’armament tudestga.

Suenter la fin da la guerra ha la Belgia annectà las regiuns enturn Eupen e
Malmedy ch’eran abitadas per gronda part da Tudestgs. Ulteriuras pretensiuns
territorialas da la Belgia fin al Rain han dentant gì nagin success. Percunter è
la Belgia er sa participada pli tard a l’occupaziun dal territori da la Ruhr.

Er durant la Segunda Guerra mundiala era la Belgia sa declerada neutrala ed è
puspè vegnida annectada da la Germania. Fin la liberaziun tras ils Alliads dal
vest ha il pajais gì da patir sut la dictatura naziunalsocialistica; minoritads
sco ils Gidieus, Sinti e Roma èn vegnids deportads en champs da concentraziun.
Las citads e las cuntradas da la Belgia èn percunter restadas schanegiadas
d’acziuns da guerra (cun excepziun da l’offensiva en las Ardennas l’enviern
1944/45).

Dapi la fin da la guerra è la politica dal pajais caracterisada da la stretga
collavuraziun cun ses vischins e dal process d’unificaziun europeic. Il 1960 è
entrada en vigur l’uniun economica e da duana da la Belgia, dals Pajais Bass e
dal Luxemburg (Benelux). Plinavant ha la Belgia fatg part da l’entschatta ennà
(1957) da la Communitad economica europeica. En il decurs dals onns è la
chapitala Brüssel daventada la sedia d’organisaziuns internaziunalas sco la NATO
e l’Uniun europeica.

Tant las regiuns sco las communitads furman members dal stadi federativ beltg.
Els sa differenzieschan tras lur extensiun territoriala e lur cumpetenzas. Las
regiuns (ollandais gewesten, franzos régions) èn responsablas per ils gronds
secturs sco economia, ambient, traffic e politica agrara. Plinavant exequeschan
ellas la surveglianza sur da las provinzas, ils arrondissements e las
vischnancas. Las communitads (ollandais gemeenschappen, franzos communautés; pli
baud er numnadas communitads culturalas resp. linguisticas) èn responsablas per
l’entir sistem da furmaziun, la politica da cultura ed ulteriuras ‹dumondas
liadas a la persuna› (politica da famiglia, da sanadad e sociala).

Las diesch provinzas giaschan tuttas mintgamai entaifer il territori da las
regiuns. Sin il territori da la regiun flama (ollandais Het Vlaamse Gewest)
giaschan las tschintg provinzas Antwerpen (chapitala Antwerpen), Limburg
(Hasselt), Flandra da l’Ost (Gent), Brabant Flamais (Löwen), Flandra dal Vest
(Brügge). La regiun vallona (franzos: La Région Wallonne) cumpiglia las tschintg
provinzas Hennegau (Mons), Lüttich (Lüttich), Luxemburg (Arlon), Namur (Namur) e
Brabant Vallon (Wavre). La regiun Brüssel Chapitala (ollandais Brussels
Hoofdstedelijk Gewest, franzos Région de Bruxelles Capitale) na furma nagina
provinza, mabain exequescha sias cumpetenzas sco regiun.

La Belgia sa chatta en ina situaziun strategia en il cor da l’Europa (dal Vest),
entamez ina zona d’aglomeraziun ed en vischinanza dals pli gronds ports da mar.
Da quai resulta ina tscherta dependenza dal commerzi internaziunal, quai che fa
da la Belgia ina da las economias publicas las pli avertas entaifer l’Uniun
europeica. Quest tratg sa mussa en la stretga collavuraziun cun ils stadis
vischins Pajais Bass, Germania e Frantscha, en il partenadi dals stadis dal
Benelux sco er en la rolla da piunier da la Belgia entaifer il Cussegl da
l’Europa, la NATO, l’Uniun europeica e l’Uniun monetara europeica. La chapitala
beltga Brüssel è la sedia da la Cumissiun europeica, dal Parlament europeic, dal
Cussegl da l’Uniun europeica, da la Cumissiun economica e sociala, da la
Cumissiun da las regiuns sco er da numerusas gruppaziuns da lobbying ed
organisaziuns nunguvernamentalas ch’èn activas sin il sectur da la politica
europeica. Er la populaziun da la Belgia ha ina tenuta fitg positiva envers
l’integraziun europeica, quai che sa mussa mintgamai en resultats d’enquistas
che giaschan bundant sur la media europeica da radund 50 %.

La regenza beltga è s’engaschada dapi il 1945 a favur da la reconstrucziun e da
l’unificaziun europeica. Sut presidi beltg ha il Cussegl da l’Uniun europeica
instradà il 2001 il process da stgaffir ina constituziun europeica. Suenter che
la ratificaziun n’ha betg chattà il sustegn necessari en ils singuls stadis, è
la Belgia s’engaschada per il mantegniment da la substanza centrala da la
constituziun en il Contract da Lissabon ch’è ì en vigur il prim da december
2009.

La politica da defensiun da la Belgia sa basa fermamain sin las structuras da la
NATO e sin la politica da l’exteriur e da segirtad communabla da l’Uniun
europeica. Brüssel furma la sedia tant dals organs principals da la NATO sco er
da l’Agentura da defensiun europeica da l’Uniun europeica. Quai fa da la Belgia
il center da las structuras da defensiun euro-atlanticas insumma. Tras sias
relaziuns istoricas è la Belgia s’etablida entaifer l’Uniun europeica sco vusch
principala areguard dumondas da l’Africa Centrala ed ha attribuì essenzialmain a
la stabilisaziun paschaivla dal Congo da l’Ost.

La populaziun da la Belgia vegn per regla attribuida a las gruppas linguisticas.
Datas precisas davart la repartiziun linguistica n’èn dentant betg pli vegnidas
eruidas dapi ch’ins ha fixà l’onn 1962 ils cunfins linguistics. Tenor questas
cifras furman ils Flams da lingua ollandaisa la maioritad cun radund 60 % da la
populaziun. Ils Vallons ed ils abitants da lingua franzosa en la regiun da
Brüssel, che vegnan per regla subsummads sut la noziun ‹Beltgs da lingua
franzosa›, cumpiglian radund 40 % da la populaziun. Vitiers vegnan la pitschna
cumpart da la populaziun da lingua tudestga da stgars 1 % (radund 75 000
abitants) ed ina pitschna minoritad luxemburgaisa en la regiun d’Arlon. Als
Voyageurs u Woonwagenbewoners vegnan attribuids en Belgia tant ils Jenics, ils
Manouches e Roma sco er viagiants indigens. Il dumber da quests gens du voyage
vegn stimà sin 15 000 fin 20 000 persunas, quai che correspunda a radund 0,15 %
da la populaziun beltga. L’ulteriura populaziun consista da persunas emigradas
d’ulteriuras parts da l’Europa e da l’Africa.

L’onn 2012 avevan radund 25 % da la populaziun ina biografia da migraziun. Dapi
il 1945 èn radund 2,8 milliuns persunas derivantas da l’exteriur daventadas
Beltgs. Da quai derivan 1,2 milliuns da l’ulteriura Europa ed 1,35 milliuns da
pajais d’ordaifer l’Europa (Maroc, Tirchia, Algeria, Congo). Dapi che la Belgia
ha schluccà las cundiziuns per pudair daventar burgais beltg, han 1,3 milliuns
migrants acquistà il dretg da burgais da la Belgia. La pli gronda gruppa furman
ils Maroccans cun varga 450 000 persunas. La segund gronda ils Tircs cun radund
220 000 persunas.

En Belgia datti oz trais linguas uffizialas: l’ollandais, il franzos ed il
tudestg. Dapi l’independenza dal stadi l’onn 1830 valeva sulettamain il franzos
sco lingua uffiziala. L’onn 1873 è l’ollandais bain vegnì renconuschì sco
segunda lingua uffiziala, il franzos è percunter restà la lingua da
l’administraziun e d’instrucziun en l’entir pajais. Il 1919 è vegnì vitiers il
tudestg sco lingua uffiziala entaifer ils novs territoris en l’ost dal pajais.
Pir silsuenter han ils Flams pretendì dad er resguardar l’ollandais sco lingua
da l’administraziun e d’instrucziun. Il 1921 ha la regenza beltga lura
renconuschì la monolinguitad territoriala da ses abitants en las trais zonas
regiunalas: la zona ollandaisa Flandra, la zona franzosa Vallonia e la nova zona
da lingua tudestga en la Belgia da l’Ost. L’ost dal pajais fascheva pli baud
part da l’Imperi tudestg ed era vegnì attribuì a la Belgia en rom dal Contract
da Versailles.

Il status da linguas regiunalas possedan dapi il 1990 il loren roman, il
champenois, il loren francon (Francique), il picard ed il vallon.

Radund 75 % dals burgais beltgs èn catolic-romans. 1 % appartegnan a las
baselgias protestantas e radund 8 % fan part d’ina communitad islamica. La
cumpart da persunas senza confessiun munta a 16 %. Il 2011 viveva radund 1
milliun persunas muslimas en il pajais. A Brüssel munta la cumpart dals muslims
a radund 30–35 % da la populaziun.

La Belgia enconuscha ina situaziun economica relativamain stabila. Regenza e
parlament èn sa stentads ils ultims onns da reducir ils debits dal stadi.
Areguard il product naziunal brut, exprimì en standards da la capacitad da
cumpra (SCC), cuntanscha la Belgia in index da 118 (25 stadis da l’UE: 100). Las
persunas cun activitad da gudogn sa repartan suandantamain sin ils trais
secturs: economia agrara 1 %, industria 27 %, sectur da servetschs 72 %.

Il turissem gioga en la Belgia ina rolla centrala. Il pajais vegn surtut visità
da turists dals stadis vischins (Germania, Gronda Britannia, Luxemburg,
Frantscha, Pajais Bass). Ils turists apprezieschan ils lieus da bogn a la riva
da la Mar dal Nord (Knokke-Heist, Bredene, De Panne, Nieuwpoort, Oostende ed
auters); in’ulteriura regiun da vacanzas furman las Ardennas. Ultra da quai
vegnan citads sco Brüssel, Hasselt, Gent u Antwerpen visitadas stediamain. La
citad ch’attira ils pli blers turists è dentant Brügge che vala sco Venezia dal
nord. En spezial tar ils Brits è plinavant sa sviluppà in turissem da l’Emprima
Guerra mundiala. En la Flandra dal Vest sa chattan blers monuments da guerra e
santeris.

Il conflict tranter Flams e Vallons ch’exista gia dapi il 19avel tschientaner ha
per part er motivs economics. La Vallonia era oriundamain segnada da l’industria
da charvun e da la siderurgia. Ozendi sa chatta questa regiun en ina fasa da
recessiun, uschia che la quota da dischoccupaziun è bundant pli auta ch’èn la
Flandra. Ultra da quai vegnan dus terzs dal retgav naziunal brut generads en la
Flandra. Ils Flams pajan perquai ina contribuziun da solidaritad che vegn
duvrada en la Vallonia per finanziar prestaziuns socialas. Quests pajaments èn
dentant dispitads politicamain en la Flandra. La malcuntentientscha areguard la
flaivlezza economica da la Vallonia sa manifestescha en il moviment separatistic
da la Flandra che vegn en spezial manà da la partida Vlaams Belang.

Enconuschents picturs da la Belgia èn Pieter Bruegel il Vegl (ca. 1525–1669),
Peter Paul Rubens (1577–1640), James Ensor (1860–1949) ed il surrealist René
Magritte (1898–1967). Da la Belgia derivan en pli l’ami da Vincent van Gogh,
Eugène Boch e sia sora Anna Boch.

Entaifer l’architectura meritan menziun speziala ils dus architects dal
jugendstil Victor Horta (1861–1947) e Henry van de Velde (1863–1957).

Scripturas e scripturs da renum mundial èn Charles De Coster (1827–1879), Émile
Verhaeren (1855–1916), Maurice Maeterlinck (1862–1949), Georges Simenon
(1903–1989) ed Amélie Nothomb (*1966).

Enconuschents acturs da film èn Jean-Claude Van Damme (*1960), Benoît Poelvoorde
(*1964), Johnny Galecki (*1975) e las acturas da film Cécile de France (*1975),
Émilie Dequenne (*1981) e Jasmin Schwiers (*1982). Sco reschissurs èn sa
profilads ils dus frars Jean-Pierre e Luc Dardenne (*1951 resp. 1954).

En il decurs dal 15avel e 16avel tschientaner, il temp da la renaschientscha, èn
numerus cumponists da la Belgia odierna stads d’impurtanza europeica. A quests
uschenumnads ‹Ollandais› sa laschan attribuir: Guillaume Du Fay (ca. 1397–1474),
Johannes Ockeghem (ca. 1420–1497), Josquin Desprez (ca. 1450–1521), Heinrich
Isaac (ca. 1450–1517), Jacob Obrecht (ca. 1457–1505), Adrian Willaert (ca.
1490–1562) ed Orlando di Lasso (1532–1594).

Er il cumponist da la romantica César Franck (1822–1890) è naschì a Lüttich ed è
gia stà activ musicalmain avant che la famiglia è ida a star il 1835 a Paris.
Menziun speziala merita en pli Adolphe Sax (1814–1894), l’inventader dal
saxofon.

Entaifer la musica moderna èn enconuschents il chantadur e chansonnier Jacques
Brel (1929–1978) ed il chantadur da pop e crossover Helmut Lotti (*1969). Da
renum mundial entaifer la scena da jazz èn Toots Thielemans (*1922), ghitarra ed
orgelet da bucca, sco er il ghitarrist Philip Catherine (*1942).

Da muntada tut speziala èn en Belgia ils comics. Las Bandes Dessinées (franzos,
en furma curta er BD) u Strips (ollandais) èn preschentas a moda fitg prominenta
en mintga libraria e supermartgà. A l’academia d’art a Brüssel ed en auters
lieus pon ins schizunt studegiar comic che vala qua sco ‹novavel art›.

Enconuschents dissegnaders da comic beltgs èn Willy Vandersteen (Suske et
Wiske), Jean Graton (Michel Vaillant), Morris (Lucky Luke), Hergé (Tintin), Peyo
(Les Schtroumpfs e.a.), André Franquin (Spirou et Fantasio, Gaston et
Marsupilami) e Philippe Geluck (Le Chat). Ad els ed a blers auters è er deditgà
il museum da comics a Brüssel (Centre Belge de la Bande Dessinée).

In sport apprezià en Belgia furma il ballape. Er en auters sports sco il tennis
u l’atletica leva cuntanschan sportistas e sportists beltgs resultats
respectabels.

Il sport naziunal furma dentant il ciclissem. Eddy Merckx, Roger De Vlaeminck,
Johan Museeuw, Peter Van Petegem e Tom Boonen èn nums enconuschents entaifer
quest sport. Impurtantas cursas da velo ch’han lieu en la Belgia èn
Lüttich–Bastogne–Lüttich ed il Tur da la Flandra.



https://rm.wikipedia.org/wiki/Svezia

La Svezia (svedais Konungariket Sverige u simplamain Sverige) è ina monarchia
parlamentara situada en l’Europa dal Nord. Il territori dal stadi cumpiglia la
part orientala da la Peninsla Scandinava sco er las inslas Gotland ed Öland. La
Svezia fa part dal Cussegl dal Nord e tutga dapi il 1995 tar l’Uniun europeica;
cuntrari a la Norvegia ed al Danemarc n’è la Svezia dentant betg commembra da la
NATO.

La Svezia cunfinescha cun il Kattegat – la mar situada en il vest en direcziun
dal Danemarc –, cun la Norvegia e la Finlanda sco er cun la Mar da l’Ost. Tar la
Svezia tutgan radund 221 800 inslas; las trais grondas èn Gotland (2994 km²) ed
Öland (1347 km², situadas omaduas en la Mar da l’Ost) sco er Orust (346 km², al
nord da Göteborg). L’extensiun maximala dal pajais dal nord al sid munta a 1572
km, da l’ost al vest a 499 km. Il cunfin statal situà sin la terra ha ina
lunghezza da 1619 km vers la Norvegia, resp. da 586 km vers la Finlanda.

Grondas parts dal pajais èn planivas u collinusas. Vers il cunfin norvegiais
munta il Massiv Scandinav percunter fin a 2000 m sur mar. Il pli aut punct dal
pajais furma il Kebnekaise (2111 m s.m.). Sur l’entir pajais èn repartids 29
parcs naziunals; ils gronds dad els giaschan en il nordvest.

La Svezia dal Sid e Svezia Centrala (Götaland e Svealand) cumpiglian radund dus
tschintgavels dal pajais ed èn partidas dal sid al nord en trais cuntradas
grondas. La Svezia dal Nord (Norrland) cumpiglia ils ulteriurs trais
tschintgavels ed è partida dal vest a l’ost en trais cuntradas grondas. Ils
flums ils pli lungs dal pajais èn Klarälven, Torne älv, Dalälven, Ume älv ed
Ångermanälven. Ils pli gronds lais èn Vänern, Vättern, Mälaren e Hjälmaren.

La part il pli al sid dal pajais, la provinza istorica Skåne, furma ina
prolungaziun da la planira da la Germania dal Nord e dal Danemarc. Qua giascha
er il punct il pli bass dal pajais (2,4 m sut il spievel da la mar) ed il punct
situà il pli al sid (Smygehuk).

En il vest da la Svezia dal Nord giaschan las Muntognas Scandinavas che furman
il cunfin vers la Norvegia. Ils singuls pizs da questa chadaina da muntognas
cuntanschan autezzas tranter 1000 e 2000 meters sur mar. Il punct il pli al nord
dal pajais giascha al cunfin dals trais pajais Norvegia, Svezia e Finlanda
(Treriksröset).

Vers ost suonda l’avantterren che cumpiglia la pli gronda surfatscha da tut las
regiuns grondas da la Svezia. Vers la muntogna èn situadas autas planiras sin
in’autezza da 600 fin 700 meters. A quellas suondan regiuns collinusas che sa
sbassan vers l’ost. Qua èn er situads ils gronds giaschaments da metals dal
pajais (fier, arom, zinc e plum). Ils gronds flums da la Svezia naschan en il
Massiv Scandinav e culan quasi parallel in sper l’auter en valladas profundas
vers la Mar da l’Ost.

Per lung la riva da la Mar da l’Ost è situada la regiun da costa che vegn
interrutta tranter Härnösand ed Örnsköldsvik d’in bratsch da l’avantterren che
tanscha fin a la mar (Höga Kusten, parc naziunal).

Grondas parts da la Svezia consistan da grip primitiv sco gnais e granit. En il
Jämtland ed en parts da la Svezia Centrala e Svezia dal Sid (uschia per exempel
era sin las inslas Öland e Gotland) èn per part avant maun vastas stresas che
derivan dal silur.

Durant ils temps da glatsch era la Peninsla Scandinava cuverta dal tuttafatg cun
glatsch. La pressiun ed il moviment da las massas da glatsch han furmà a moda
decisiva vastas parts da la cuntrada. Il grond glatscher scandinav dal davos
temp da glatsch ha dissegnà la cuntrada odierna cun ses numerus lais, flums e
cascadas. Il regress dal glatscher è stà accumpagnà da process da mular e
stgavorgiar ch’han manà – sper las morenas – als deposits caracteristics da
crappels e crappa radunda che vegnan numnads en svedais åsar.

Il clima da la Svezia è relativamain miaivel per la posiziun geografica dal
pajais. Il factur climatic dominant furma il Current dal Golf nà da l’Atlantic.
Grondas parts da la Svezia èn perquai segnadas d’in clima umid cun bleras
precipitaziuns e differenzas da temperatura relativamain pitschnas tranter stad
ed enviern.

Las inslas Gotland ed Öland èn segnadas da cundiziuns climaticas e geologicas in
pau spezialas ed enconuschan perquai ina flora ordvart ritga e rara. Tranter
auter creschan qua plantas che cumparan uschiglio be sin il Balcan. Menziun
speziala meritan las numerusas spezias d’orchideas.

Il 1909 ha la Svezia endrizzà sco emprim pajais en l’Europa parcs naziunals. Fin
oz èn radund 11 % da la surfatscha dal pajais protegids sco parcs e reservats da
la natira resp. en furma dals 29 parcs naziunals. En avegnir èsi previs d’anc
augmentar considerablamain questa surfatscha.

La Svezia dumbra radund 9,645 milliuns abitants. 90,8 % èn Svedais, 2,5 %
uschenumnads Finais da la Svezia (l’entira Finlanda ha appartegnì sur
tschientaners a la Svezia). Finais furman ina gronda gruppa a Tornedalen, ils
blers dad els vivan però en la Svezia Centrala. Suenter la Segunda Guerra
mundiala èn blers immigrants da la Finlanda arrivads en Svezia; ils uffants da
quests lavurers esters discurran savens anc finais sco lingua materna.

Oz vivan radund 20 000 Sams en Svezia. Ils blers dad els èn s’assimilads: be
paucs vivan da la tratga da rens e la chatscha e pestga che furmavan las
professiuns tradiziunalas dals Sams na giogan praticamain nagina rolla pli. La
tratga da rens ha cumenzà pir vers la mesadad dal 17avel tschientaner, cura
ch’il management da guerra da Gustav II Adolf consumava adina dapli daners da
taglia. Giond en tschertga da novas funtaunas da gudogn, han ins er fatg
tributars ils Sams. Damai che la chatscha tradiziunala na purtava betg avunda
entradas, han quels cumenzà a dumestitgar ed allevar ils rens.

Radund 14 % da la populaziun svedaisa è naschida a l’exteriur. La gruppa la pli
gronda furman ils Fins cun radund 175 000 persunas. Ulteriuras gruppas pli
grondas derivan da l’Irac (109 000), da l’anteriura Jugoslavia (72 000; vitiers
vegnan anc 55 000 persunas da la Bosnia-Erzegovina), da la Pologna (63 000) e da
l’Iran (57 000). Menziun speziala meritan plinavant ils radund 90 000–120 000
Assirs cristians. Be enturn la citad Södertälje, al sidvest da Stockholm, vivan
radund 20 000 dad els. La gronda part appartegna a la baselgia ortodoxa da la
Siria.

L’onn 2008 dumbrava la Svezia 562 100 persunas ch’eran burgaisas d’auters stadis
(radund 6 % da la populaziun dal pajais). La gronda part dad els derivava dals
pajais vischinants Finlanda (77 000), Danemarc (39 000) e Norvegia (35 000). La
pli gronda gruppa d’ordaifer la Scandinavia furmavan ils Iracais (48 000).
Bleras persunas da pajais dal Proxim Orient èn arrivadas en ils onns 1990 pervi
da la politica d’asil liberala dal pajais.

Dapi il fanadur 2009 n’è il svedais betg be de facto, mabain er de jure la
lingua uffiziala dal pajais. A Tornedalen, per lung il cunfin svedais-finais,
discurra radund la mesadad da la populaziun finais da Tornedalen (Meänkieli). Il
sami vegn anc duvrà d’intginas milli persunas sco lingua principala; els tuts
fan dentant er diever dal svedais. En Svezia èn il finais, il finais da
Tornedalen, il jiddic, il romani, il sami e la lingua da segns svedaisa
renconuschids sco linguas minoritaras.

Bunamain 80 % da la populaziun svedaisa discurra englais sco lingua estra. Per
l’ina furma l’englais l’emprima lingua estra en scola; per l’autra vegnan films
englais per regla emess a la televisiun senza sincronisaziun (be cun suttitels
svedais). Sco segunda lingua estra elegia la gronda part dals scolars il
spagnol. Er il tudestg ed il franzos vegnan purschids sco segundas linguas
estras; fin il 1945 era il tudestg en Svezia ed en tut la Scandinavia l’emprima
lingua estra.

Il norvegiais ha fermas sumeglientschas cun il svedais e vegn perquai chapì detg
bain. Per il danais vala quai damain, en spezial ordaifer las anteriuras regiuns
danaisas Halland, Blekinge e Schonen. Il finais na furma percunter betg ina
lingua indogermana e sa differenziescha perquai fermamain da las linguas
scandinavas.

Il 2009 appartegnevan 71,3 % da la populaziun svedaisa a la baselgia
evangelic-luterana. Quella ha furmà dal 1527 al 1999 la baselgia naziunala dal
pajais. Dapi il 2000 sa diminuescha il dumber da commembers marcantamain.

La segund gronda cuminanza religiusa furman ils muslims cun radund 250 000
cartents (2,7 %). La baselgia roman-catolica ha 150 000 commembers (1,6 %) e la
baselgia ortodoxa radund 100 000 (1,1 %). Daspera datti en Svezia radund 23 000
Testimonis da Jehova (0,25 %) e radund 10 000 persunas ch’appartegnan a la
cuminanza religiusa gidieua.

La Peninsla Scandinava vegn menziunada l’emprima giada en la Naturalis historia
da Plinius il Vegl l’onn 79 s.C. L’onn 98 descriva Tacitus en si’ovra Germania
ils Sueons che duain viver «en l’Ocean sez» e ch’hajan in’immensa flotta. Sin la
charta dal mund da Ptolemeus da l’onn 120 è la Scandinavia vegnida chartografada
per l’emprima giada.

Durant il temp medieval tempriv (radund 800 fin 1000) han ils Vikings dominà las
mars e costas europeicas. Ils Vikings svedais s’orientavan en emprima lingia
vers ost, en direcziun da la Russia odierna. A partir dal 9avel tschientaner èn
els sa participads a l’erecziun dal Reginavel da Kiew che dueva furmar il stadi
precursur da la Russia, Ucraina e Bielorussia odierna.

L’emprim contact cun il cristianissem è resultà da l’activitad missiunara da
sontg Ansgar, l’archuvestg da Hamburg e Brema. Enturn ils onns 830 e 853 ha el
fatg dus viadis da missiun ch’èn l’emprim stads senza grond success. Ma l’onn
1008 ha Olof Skötkonung, il retg da la Svezia, sa laschà battegiar. Tuttina èn
grondas parts da la populaziun restadas pajaunas anc fin viaden en il 12avel
tschientaner. Il retg Erik IX è schizunt vegnì assassinà il 1160 da ravugls
anticristians suenter ch’el aveva visità la messa.

L’onn 1397 ha la regina dal Danemarc Margarethe I furmà l’Uniun da Kalmar. Tras
ierta e maridaglia aveva ella retschet avant tant la curuna norvegiaisa sco er
la svedaisa. Quest’uniun da trais reginavels sut ils retgs d’uniun danais ha
existì fin il 1523, cumbain ch’i n’als è betg reussì da metter tras ina pussanza
centrala. Vers la fin da si’existenza è l’Uniun da Kalmar vegnida tribulada pli
e pli fitg tras cumbats interns ch’han gì lieu en spezial tranter la pussanza
roiala centrala e la noblezza auta. Per tscherts temps èn ils retgs d’uniun er
stads renconuschids en Svezia, ma tranteren ha regì il retg svedais Karl
Knutsson (1448−57, 1464−65 e 1467−70) resp. administraturs dal Reginavel da la
Svezia. Il conflict ha culminà sut il regent dal stadi svedais Sten Sture il
Giuven. Il retg d’uniun danais Christian II ha battì ses adversari svedais il
1520 ed ha fatg exequir il november dal medem onn radund tschient opponents en
l’uschenumnada Mazzacra da Stockholm.

Questa direzza da vart dal retg d’uniun danais ha provocà la revolta da Gustav
Wasa, ch’è vegnì numnà il 1521 regent dal stadi, ed ha la finala manà a la fin
da l’Uniun da Kalmar. L’onn 1523 è Gustav I Wasa vegnì elegì sco retg. Suenter
la revolta pativa il Reginavel da la Svezia sut auts daivets e Gustav I ha
tschertgà pussaivladads da megliurar la situaziun finanziala. Ina mesira è stada
la reorganisaziun dal monopol da pestga.

Medemamain colliada cun la situaziun finanziala precara da quel temp è stada la
refurmaziun dal pajais. Ils frars Olavus e Laurentius Petri avevan fatg en
Germania l’enconuschientscha da Martin Luther. Damai ch’il luteranissem steva en
opposiziun cun las claustras, ha quai purschì la chaschun da megliurar las
finanzas statals. Per quest motiv ha il retg sustegnì ils frars Petri. Uschia è
la refurmaziun vegnida introducida pass per pass, a l’entschatta per part senza
che la populaziun fiss vegnida en contact cun las ideas protestantas. Bleras
tradiziuns che duevan vegnir dissolvidas en il protestantissem tudestg èn
perquai sa mantegnidas. Il 1544 è la Svezia vegnida declerada sco reginavel
evangelic.

En spezial il 17avel tschientaner da l’istorgia svedaisa è marcà da las emprovas
da vart da la chasa roiala da cuntanscher ina posiziun egemoniala en l’Europa.
Tras la guerra burgaisa en Russia ha la Svezia pudì surpigliar la controlla sur
l’Estonia. Tranter il 1611 ed il 1613 ha gì lieu la Guerra da Kalmar tranter il
Danemarc e la Svezia. Quella è ida a fin cun la victoria dals Danais; sinaquai
ha la Svezia stuì surdar la Finnmark a la Norvegia che steva sut domini danais.
Pli tard ha Gustav II Adolf intervegnì a moda activa en la Guerra da trent’onns
ed ha conquistà vastas parts da la Germania dal Nord, tranter auter la Pomarania
Occidentala, l’archuvestgieu Brema e l’uvestgieu Verden. Il 1632 è el però crudà
en la Battaglia sper Lützen.

Il 1648 èn vegnidas attribuidas a la Svezia a chaschun da la Pasch da Vestfalia
vastas regiuns da costa situadas sin il territori dal Sontg Imperi roman.
Suenter ina guerra cunter il Danemarc èn anc vegnids vitiers il 1658 en la Pasch
da Roskilde la Svezia dal Sid odierna inclus l’impurtanta provinza Schonen. Sut
Karl XIII han quests siemis da la pussanza gronda dentant chattà ina fin
andetga. En la Gronda Guerra nordica è el vegnì battì dals Russ e Danais.
Sinaquai ha la Svezia stuì rumir sias possessiuns en il Balticum.

En la medema epoca egemonistica crodan er diversas emprovas da fitgar pe
ordaifer l’Europa. Tranter auter è la Svezia sa spruvada da fundar colonias en
l’America dal Nord (1638–1655) ed en l’Africa dal Vest (1650–1659), ma omaduas
emprovas han la finala fatg naufragi.

Il 1809 ha la Svezia pers la Finlanda a la Russia zaristica; suenter la fin da
las Guerras napoleonicas è percunter vegnì cedì a la Svezia il reginavel
norvegiais ch’aveva appartegnì fin là al Danemarc. Cun quai è ida a fin l’epoca
en la quala la Svezia era involvida en guerras ed acziuns militaras pli grondas.
A partir da quel mument ha la Svezia suandà ina politica da neutralitad; fin
viaden en il 20avel tschientaner na furmava quella dentant betg ina doctrina
statala, mabain era expressiun d’ina politica pragmatica. Uschia avevan ins gia
mobilisà l’armada a chaschun da la sullevaziun en il Schleswig-Holstein
(1848–1851) e durant la Guerra tudestg-danaisa (1864) per defender il ducadi
Schleswig resp. il Jutland dal Sid a favur dal Danemarc. Il medem è succedì il
1905 cun la finamira d’impedir che la Norvegia sa decleria independenta (quai
ch’ins ha alura tuttina acceptà). Ulteriuras situaziuns da crisa èn sa dadas en
il decurs da la Segunda Guerra mundiala: En l’uschenumnada Guerra d’enviern
tranter la Finlanda e l’Uniun sovietica (1939/40) ha la Svezia sustegnì la
Finlanda cun voluntars e cun rauba d’agid. E l’occupaziun germana dal Danemarc e
da la Norvegia il 1940 (Unternehmen Weserübung) ha mess in’ulteriura giada en
privel l’independenza statala. Sco in dals paucs pajais da l’Europa n’è la
Svezia la finala betg vegnida occupada dals naziunalsocialists.

La Svezia furma ina monarchia parlamentara e democratica. Schef da stadi è dapi
il 1973 retg Carl XVI Gustaf. Las incumbensas dal schef da stadi sa restrenschan
ad aspects represchentativs e ceremonials. Il retg n’ha nagina pussanza politica
e na sa participescha betg a la vita politica.

Il parlament d’ina chombra (Riksdag) sa cumpona da 349 represchentants e vegn
elegì da nov mintga quatter onns. En il parlament èn represchentadas stgars ina
dunsaina da partidas che cuvran l’entir spectrum politic. Il parlament elegia il
primminister (statsminister), il qual nominescha da sia vart ils ulteriurs
ministers (statsråd) da la regenza.

Cuntrari a las bleras democrazias ha la Svezia in sistem politic en il qual ils
ministers, vul dir la regenza, n’ha betg la cumpetenza da manar directamain ils
organs administrativs. Las lavurs che vegnan normalmain exequidas da ministeris
u d’administraziuns statalas giaschan en ils mauns da radund 200 uffizis
centrals (ämbetsverk) ch’ageschan a moda independenta. L’incumbensa dals
ministeris è d’elavurar sbozs da leschas; la lavur dals uffizis centrals pon els
sin il pli influenzar tras ordinaziuns.

Al segund nivel statal è la Svezia sutdividida en 21 provinzas (län). Qua vegn
l’administraziun statala exequida d’in president da la regenza (landshövding) e
d’ina regenza provinziala (länsstyrelse).

L’autonomia communala sa manifestescha medemamain sin dus nivels, numnadamain en
las stgars 300 vischnancas (kommun) ed en furma da las dietas provinzialas
(landsting). Questas ultimas èn ina sort da corporaziuns da vischnancas (e n’èn
betg da confunder cun las länsstyrelse endrizzadas dal nivel statal surordinà).
Las vischnancas exequeschan las lavurs communalas sco ils fatgs da scola, ils
servetschs socials, la tgira d’uffants e d’attempads u l’infrastructura
communala; ellas èn dentant liadas a las cundiziuns generalas che vegnan
formuladas dals uffizis centrals. Las dietas provinzialas èn responsablas per
las incumbensas che surpassan las forzas da las singulas vischnancas, sco per
exempel il sistem da sanadad, la tgira da malsauns, il traffic regiunal u la
planisaziun da traffic. Las vischnancas e las dietas provinzialas finanzieschan
lur activitads tras taglias d’entrada, taxas e cun sustegn dal stadi.

L’index da democrazia dal magazin The Economist enumerescha la Svezia avant la
Norvegia e l’Islanda sco stadi il pli democratic en tut il mund.

L’administraziun statala da la Svezia sa divida en 21 provinzas (län). Quellas
èn per part sa sviluppadas or da las provinzas istoricas (landskap) ch’èn stadas
en vigur fin il 1634. Actualmain ha dentant lieu ina refurma cumplessiva da la
divisiun administrativa. La finamira è da reducir il dumber da las provinzas
odiernas sin 8 fin 10 provinzas grondas.

Las pli grondas citads da la Svezia èn: la chapitala Stockholm (1 372 565
abitants, situaziun dal 2010), Göteborg (549 839), Malmö (280 415) ed Uppsala
(140 454). Tut questas citads èn situadas en la part meridiunala dal pajais:
Stockholm ed Uppsala en il sidost, Malmö e Göteborg en il sidvest.

La polizia svedaisa (Polisen) sa cumpona da ca. 26 000 collavuraturs, dals quals
bundant 18 000 patruglieschan sco policists. Sper l’uffizi da polizia statal
existan 21 autoritads polizialas en las provinzas.

Las forzas armadas da la Svezia sa dividan en las forzas terrestras, la marina,
l’aviatica militara e la defensiun da la patria (situada tranter militar e
servetsch civil). Damai che l’armada svedaisa è organisada formalmain sco
autoritad administrativa, n’è ella betg suttamessa al minister da defensiun,
mabain directamain a la regenza. L’obligaziun al servetsch militar è vegnida
abolida il 2010.

Pervi da la Guerra fraida è la Svezia stada fin il 1989 da l’avis che l’adesiun
a la Communitad europeica na saja betg cumpatibla cun la politica da neutralitad
statala. Il 1995 è la Svezia la finala daventada commembra da l’Uniun europeica
en rom da la quarta runda d’engrondiment da quella.

La regenza svedaisa s’engascha a favur d’ina Uniun europeica che lavura a moda
transparenta, che promova l’egualitad dals dretgs e che s’engascha a favur d’ina
globalisaziun paschaivla. Il pajais è s’exprimì a favur da l’extensiun en
l’Europa Centrala e da l’Ost, inclusiv ils stadis baltics. En pli s’engascha la
Svezia fermamain per l’adesiun da la Tirchia a l’Uniun europeica.  

Fin il 1850 era la Svezia segnada fermamain da l’agricultura: bundant 90 % da la
populaziun era activa en l’emprim sectur. Pir en il decurs da la segunda mesadad
dal 19avel tschientaner ha inizià ina vasta industrialisaziun, la quala dueva
furmar fin la crisa economica dal 1929 la basa per la modernisaziun dal pajais e
da la societad. A l’entschatta sa basava l’industrialisaziun sin il bun access
dal pajais a materias primaras e sin l’elavuraziun da quellas al lieu (p.ex.
minerals da fier u laina). Pir a partir dal 1890 è sa sviluppada – surtut en la
Svezia Centrala – in’industria d’ufficina fitg progressiva (p.ex. Nobel AB,
ASEA/ABB, Bahco, LM Ericsson, Alfa Laval, SKF).

La Svezia posseda grondas ritgezzas mineralas che vegnan explotadas gia dapi il
temp medieval. Dapi la crisa da l’industria da fier en ils onns 1970 vegn il
mineral da fier dentant be pli elavurà en la regiun da Norrland. Er
l’explotaziun d’arom, plum e zinc surpassa l’agen diever, uschia che questas
materias vegnan medemamain exportadas.

L’industria svedaisa è caracterisada d’ina auta cumpart d’interpresas grondas.
Ils pli gronds secturs industrials furman la construcziun da vehichels (cun
interpresas sco Volvo, Scania u Saab), l’industria da laina e palpiri, la
construcziun da maschinas (t.a. Electrolux, SKF, Tetra-Pak ed Alfa Laval),
l’electroindustria ed industria d’electronica (Ericsson ed ABB).

Igl existan duas funtaunas d’energia centralas: la forza idraulica e la forza
atomara. Radund 51 % da l’energia che vegn producida en Svezia deriva d’ovras
idraulicas situadas als gronds flums en il nord dal pajais, 43 % d’ovras
atomaras. Be radund 4 % da la producziun da forza electrica deriva da funtaunas
d’energia fossilas. Da tut ils stadis commembers da l’Uniun europeica
contribuescha la Svezia la pli gronda cumpart da forza idraulica a las funtaunas
d’energia regenerablas: il 2011 èn vegnidas producidas 66 TWh – quai correspunda
a 20 % da tut l’energia da forza idraulica ch’è vegnida generada en l’Uniun
europeica.

Suenter la fusiun parziala en in reactur nuclear a Three Mile Island en ils
Stadis Unids (1979) è vegnida realisada en Svezia cun success ina votaziun dal
pievel cunter l’energia atomara. En consequenza da quai ha il parlament decidì
il 1980 d’eriger naginas novas ovras atomaras e da metter ord funcziun las
dudesch ovras existentas fin l’onn 2010.

Entant ch’intginas ovras atomaras da la Svezia èn vegnidas messas ord funcziun,
ha il parlament annullà il 1997 la decisiun da vulair serrar tut las ovras fin
il 2010; il 2009 è schizunt vegnì decidì d’installar novs reacturs en las ovras
existentas. La rolla da l’energia nucleara vegn er vinavant discutada a moda
cuntraversa, tant en la politica sco en la populaziun.

L’onn 2006 ha la regenza svedaisa annunzià da vulair midar fin il 2020
cumplettamain sin energias regenerablas per pudair sa deliberar dal tuttafatg da
la dependenza da materias primas fossilas. Igl è previs da reducir
successivamain il consum d’ieli en il traffic sin via ed en l’industria. Tar
chasas novas duai vegnir desistì dal tuttafatg da stgaudaments d’ieli, en pli
duain chasas d’energia bassa e sanaziuns d’edifizis vegls augmentar l’effizienza
energetica. Suenter che la regenza socialdemocrata n’è betg pli vegnida
reelegida èsi intschert, schebain las finamiras ambiziusas vegnan realisadas fin
il 2020. Il project resta dentant vinavant en il focus da l’interess
internaziunal.

L’economia svedaisa è dependenta fermamain dal commerzi internaziunal. Ils
stadis d’export ils pli impurtants èn ils Stadis Unids (11,9 %, situaziun dal
2004), la Germania (10,2 %), la Norvegia (8,3 %) e la Gronda Britannia (7,8 %).
Ils pli impurtants products d’export furman maschinas, products electronics ed
automobils. La Svezia è in dals pli gronds exportaders da l’industria d’armaziun
en tut il mund. Ina marca d’origin svedaisa ch’è enconuschenta en tut il mund è
plinavant il center da mobiglias IKEA.

Il budget dal stadi cumpigliava il 2009 expensas en l’autezza da 221,1
milliardas dollars ed entradas che correspundan a radund 217,9 milliardas
dollars. Da quai resulta in deficit dal budget dal stadi en l’autezza da radund
0,8 % dal product naziunal brut (PNB). Il sectur da sanadad importa radund 9,2 %
da las expensas statalas, la furmaziun 7,1 % ed il militar 1,5 % (situaziun dal
2005/2006). Ils daivets statals muntavan il 2006 a 144,1 milliardas dollars,
quai che correspunda a 35,8 % dal PNB.  

La Svezia posseda ina rait da viafier extendida. Quella collia en spezial las
citads impurtantas en il sid dal pajais ch’è populà il pli ferm. La pli gronda
societad da viafier furman las Statens Järnvägar (SJ). Daspera existan pliras
societads pli pitschnas da muntada locala. Ils trens ad auta sveltezza X2000
collian Stockholm, Göteborg, Malmö/Kopenhagen e pliras citads pli pitschnas. Cun
il Danemarc è la Svezia colliada tras la Colliaziun d’Öresund.

La Svezia posseda ina rait da traffic fitg vasta e bain sviluppada. Autostradas
collian surtut las trais regiuns d’aglomeraziun Stockholm, Göteborg e Malmö. Sur
la Punt d’Öresund maina medemamain in’autostrada vers il Danemarc. Las vias da
transit possedan savens trais vials; quel amez è reservà sco vial da surpassar.
Questas vias furman in’alternativa pli bunmartgada en cumparegliaziun cun las
autostradas e porschan tuttina bundant dapli confort e segirezza ch’ils straduns
ordinaris. Enfin il 1967 valeva en Svezia il traffic a sanestra. Ils 3 da
settember 1967, l’uschenumnà Dagen H, è vegnì midà sin il traffic a dretga.

Sco pajais cun ina fitg lunga costa e blers ports natirals è la navigaziun
sviluppada da vegl ennà fitg ferm. D’impurtanza è en spezial la navigaziun per
lung las costas e cun navettas. Gronds ports èn situads a Göteborg, Malmö,
Helsingborg, Trelleborg, Karlshamn, Karlskrona ed en la regiun da Stockholm. La
pli gronda societad da navigaziun (transport da persunas e da vehichels cun
navettas) furma la Stena Line.  

Las societads da radio e da televisiun da dretg public Sveriges Television AB
(SVT) e Sveriges Radio han lur sedia a Stockholm. Là sa chatta er l’emettur
privat TV4 ch’è vegnì fundà a l’entschatta dals onns 1990. Gia avant era sa
staziunà a Londra l’emettur privat TV3 per guntgir il monopol da la SVT ch’è stà
en vigur fin la fin dals onns 1980.

Duas persunas che duevan daventar enconuschentas lunsch sur la Svezia ora èn
stadas activas vers la fin dal 19avel tschientaner, durant l’epoca dal
natiralissem e da la fin de siècle. Igl èn quai August Strindberg (1849–1912) e
Selma Lagerlöf (1858–1940). Strindberg è vegnì enconuschent il 1879 cun ses
roman ‹Röda rummet› (‹Das rote Zimmer›). Suenter in per ovras pli pitschnas è el
sa deditgà al teater. Cun ‹Fadren› (‹Der Vater›) 1887 e ‹Fröken Julie›
(‹Fräulein Julie›) 1888 ha el cuntanschì in public internaziunal, medemamain cun
si’ovra tardiva simbolica ‹Ett drömspel› (‹Ein Traumspiel›) 1902 e ‹Spöksonaten›
(‹Die Gespenstersonate›) 1907. Selma Lagerlöf, ch’ha retschavì il Premi Nobel da
litteratura, è vegnida enconuschenta cun ses roman ‹Gösta Berlings saga› (‹Gösta
Berling›) dal 1891. Ella è plinavant l’autura dal cudesch d’uffants ‹Nils
Holgerssons underbara resa genom Sverige› (‹Nils Holgerssons wunderbare Reise
durch Schweden›) ch’è vegnì scrit il 1906–1907 sco cudesch da scola.

In’ulteriura autura svedaisa ch’è daventada enconuschenta en tut il mund è
Astrid Lindgren (1907–2002). Da sia plima derivan classichers da la litteratura
d’uffants sco ‹Pippi Långstrump› (‹Pippi Soccalunga›, 1945–48), ‹Alla vi barn i
Bullerbyn› (‹Wir Kinder aus Bullerbü›, 1947–66), ‹Lillebror och Karlsson på
taket› (‹Karlsson vom Dach›, 1955–68), ‹Emil i Lönneberga› (‹Michel aus
Lönneberga›, 1963–86) e ‹Ronja rövardotter› (‹Ronja Räubertochter›, 1981).

La pli veglia musica populara furman probablamain las melodias da las pasturas
da vatgas svedaisas (vallåt). Tar quellas sa tracti da cloms da signal che sa
drizzan ad autras pasturas (pers u chattà in animal e.a.) u directamain a la
muntanera sezza (paus, chanzun da durmir, chanzun da pascular e.a.). Schebain
las melodias vegnivan accumpagnadas oriundamain d’instruments (corns da vatgas,
liras) u be chantadas sco pli tard, na sa lascha betg eruir cun segirtad. Bleras
melodias da pasturs èn vegnidas transfurmadas en musica da saut u èn vegnidas
duvradas pli tard sco funtaunas en la musica classica da la romantica naziunala
(Alfvén, Atterberg).

En la musica da saut ch’è sa sviluppada en spezial durant il baroc domineschan
la gìa sco er las furmas da saut da la polca (che deriva oriundamain da la
Boemia), dal menuet e da la polska (d’influenza polaca). Avant che la gìa è
vegnida populara en il decurs dal 16avel e 17avel tschientaner, vegniva la
musica da saut dominada da la cornamusa e da la nyckelharpa (in instrument a
cordas cun tastas per variar l’autezza dal tun e cordas da resonanza sco tratgs
caracteristics).

Johan Helmich Roman (1694–1758), che s’orientava a Georg Friedrich Händel, vala
sco bab da la musica classica svedaisa. Franz Berwald (1796–1868) ed Adolf
Fredrik Lindblad (1801–1878) han stgaffì musica sinfonica sut l’influenza da la
classica e romantica tudestga. Ad els èn suandads Ludvig Norman (1831–1855) ed
Andreas Hallén (1846–1925).

Il ritg stgazi da melodias da la musica populara è vegnì rescuvert dad August
Söderman (1832–1876). En furma da suitas da saut, musica da scena ed ovras da
chor ha el empruvà da stgaffir ina lingua musicala da caracter naziunal. Sias
tentativas duevan furmar la funtauna d’inspiraziun per la romantica tardiva (en
spezial Hugo Alfvén). Ulteriurs cumponists da quest’epoca – influenzads da
Brahms, Wagner, Grieg, Debussy e Strauss – èn Wilhelm Stenhammar, Wilhelm
Peterson-Berger e Kurt Atterberg, pli tard er Hilding Rosenberg.

La musica moderna svedaisa enconuscha adina puspè furmaziuns a las qualas i
reussescha d’avair success en tut l’Europa u schizunt en tut il mund (p.ex.
Roxette, Ace of Base u Army of Lovers). La band svedaisa la pli enconuschenta e
populara è dentant stà ABBA ch’ha existì dal 1972 al 1982. La gruppa sa
cumponiva dals dus pèrs Agnetha Fältskog e Björn Ulvaeus sco er Benny Andersson
ed Anni-Frid Lyngstad. Hits sco ‹SOS› (1975), ‹Mamma Mia› (1975), ‹Dancing
Queen› (1976), ‹Fernando› (1976), ‹Take a Chance on Me› (1977), ‹Gimme! Gimme!
Gimme!› (1979) e ‹The Winner Takes It All› (1980) han fatg populara la band en
prest tut las parts dal mund. Cun 380 milliuns albums vendids furma ABBA
schizunt ina da la bands da pop cun il pli grond success insumma.

Enturn il 1910 han ins cumenzà a producir films en Svezia. Gia baud ha il film
svedais cuntanschì ina qualitad ch’al ha rendì enconuschent a nivel
internaziunal. Ils reschissurs Victor Sjöström e Mauritz Stiller sco er l’actura
Greta Garbo han acquistà renum mundial. Ma cun l’entschatta dal film sonor èn
las producziuns svedaisas stadas limitadas al martgà naziunal ed èn pegiuradas
ad in nivel plitost provinzial. Cun Ingrid Bergman ha la Svezia tuttina gia gì
il segund grond star da Hollywood.

Suenter la Segunda Guerra mundiala è il film svedais sa refatg, en spezial en
furma dal film d’autur dad Ingmar Bergman, Jan Troell e Bo Widerberg. Bergman
(1918–2007) ha cuntanschì cun films sco ‹Smultronstället› (‹Wilde Erdbeeren›,
1957), ‹Scener ur ett äktenskap› (‹Szenen einer Ehe›, 1973), ‹Det sjunde
inseglet› (‹Das siebente Siegel›, 1957), ‹Höstsonaten› (‹Herbstsonate›, 1978) e
‹Fanny och Alexander› (‹Fanny und Alexander›, 1978) in status legendar.

Grond success han dentant er gì numerusas producziuns da films d’uffants e
giuvenils. Menziun speziala meritan las serias da films realisads dad Olle
Hellbom tenor ils cudeschs dad Astrid Lindgren (‹Pippi›, ‹Michel›, ‹Die Kinder
von Bullerbü›, ‹Karlsson auf dem Dach› e.a.).

En Svezia appartegnan 15 lieus al Patrimoni mundial (13 al patrimoni cultural,
in al patrimoni natiral, in ulteriur tant al patrimoni cultural sco natiral).
L’emprim bain cultural è vegnì inscrit il 1991, numnadamain il chastè
Drottningholm sin l’insla Lovön sper Stockholm. Dapi lura èn vegnids vitiers
bains fitg divers sco lieus da chat archeologics dals Vikings, abitadis
istorics, fundarias, ports e schizunt ina staziun da radio istorica. En
discussiun sco ulteriur bain cultural èn ils lieus d’activitad dal perscrutader
da la natira svedais Carl von Linné (1707–1778). Cun sia nomenclatura binara ha
el stgaffì il fundament da la taxonomia botanica e zoologica sco ch’ella vegn
applitgada fin oz.

Ils pli enconuschents sportists dal ski alpin èn Ingemar Stenmark, Pernilla
Wiberg ed Anja Pärson. Entaifer il ski nordic èn quai Gunde Svan, Thomas
Wassberg e Torgny Mogren (passlung) sco er Jan Boklöv (segl cun skis). Magdalena
Forsberg è stada la biatleta ch’ha gudagnà las pli bleras concurrenzas en
l’istorgia dal cup mundial. Er en il patinadi artistic hai adina puspè dà
success svedais.

L’equipa da ballape da la Svezia ha giugà il 1958 en l’agen pajais il final dal
campiunadi mundial cunter la Brasilia. Ils onns 1950 e 1994 èn ils Svedais
daventads terzs al campiunadi mundial.

Er en il tennis han giugaders svedais adina puspè fatg part da l’elita mundiala.
Quai èn surtut Björn Borg (indesch titels da Grand Slam), Mats Wilander (set
titels da Grand Slam) e Stefan Edberg (sis titels da Grand Slam).

Tar las atgnadads da la cuschina svedaisa ch’èn las pli enconuschentas ordaifer
il pajais tutgan il paun croccant e la Prinsesstårta, la turta da princessa u
turta svedaisa. Quella vegn fatga cun ovs, zutger e groma e dat en egl tras sia
cuverta da marzipan (verd). Medemamain vegnan stimads en l’entir pajais ils
Chokladbollar, ina sort pralina a basa da flocs d’avaina e garnida cun nusch da
cocos.

Ils 6 da schaner vegn festivà Trettondedag jul (il tredeschavel di da Nadal).
Quest di correspunda a la festa dals Trais Sontgs Retgs e furma in firà statal.

La saira avant Påsk (Pasca) van ils uffants vestgids sco strias da Pasca
(påskhäxor) e rimnan dultscharias e daners.

Il Valborgsmässoafton vegn festivà ils 30 d’avrigl e correspunda a la notg dal
barlot (Walpurgisnacht). Il pievel sa rimna enturn gronds fieus e chanta
chanzuns da primavaira. En las duas grondas citads d’universitad Lund ed Uppsala
ha lieu la saira avant il prim da matg la festa da students Valborg u Siste
april. Ad Uppsala vegn manada tras quel di ina cursa da bartgas da fantasia.

Ils 6 da zercladur è il di da la festa naziunala svedaisa, Svenska flaggans dag.
Questa festa è vegnida iniziada il 1916; ella furma dentant pir dapi il 1983 la
festa naziunala ed è daventada pir il 2005 in firà uffizial. Entaifer la
populaziun na vegn quest di betg resentì sco fitg impurtant.

Tut auter è quai cun la festa dal solstizi da stad (Notg Son Gion) il
Midsommarfest ch’ha lieu l’emprima notg sin la sonda suenter ils 21 da
zercladur. Sper Nadal è quai la festa la pli impurtanta en il ciclus da l’onn.
En il nord dal pajais resta la glisch dal sulegl vesaivla da quel temp durant
ventgaquatter uras. La festa furma ina tradiziun vegliandra d’origin preistoric.
Enturn ina planta da matg – bain il simbol naziunal il pli enconuschent – ornada
cun dascha e flurs vegn sautà e chantà en tut las parts dal pajais.

In’ulteriura tradiziun naziunala è la Festa da Lucia (Luciatåg), il di da la
regina da las glischs, ch’ha lieu la damaun dals 13 da december. En tut il
pajais vegnan scolas e lieus da lavur visitads da giuvnas mattatschas vestgidas
cun lungas rassas alvas ed ornadas cun chandailas sin il chau; ellas vegnan
accumpagnadas da giuvens umens e chantan ensemen chanzuns d’advent e da Nadal.

Il Premi Nobel è vegnì fundà da l’inventader ed industrial Alfred Nobel
(1833–1896) e vegn surdà dapi il 1901 mintg’onn. Nobel aveva testamentà da
transferir sia facultad en ina fundaziun e da duvrar ils tschains da quella «sco
premi per quellas persunas ch’han fatg en il decurs da l’onn il pli grond
servetsch a favur da l’umanitad». Plinavant aveva Nobel fixà ch’ils daners sajan
da reparter en tschintg parts egualas sin las domenas fisica, chemia, fisiologia
u medischina, litteratura ed activitads en favur da la pasch.

Il Premi Nobel vala sco pli auta distincziun en las disciplinas che vegnan
resguardadas e vegn surdà mintg’onn ils 10 da december (il di da la mort dad
Alfred Nobel). La festa da surdada ha lieu a Stockholm, cun excepziun dal Premi
Nobel da la pasch che vegn surdà ad Oslo. Enfin il 1905 eran la Svezia e la
Norvegia anc colliads en uniun persunala; la politica da l’exteriur vegniva
exequida da la Dieta svedaisa. Perquai – uschia suppon’ins – ha Nobel considerà
il parlament norvegiais sco pli neutral ed ha surdà ad in comité da quel da
tscherner il purtader dal Premi Nobel da la pasch.



https://rm.wikipedia.org/wiki/Danemarc

Il Reginavel dal Danemarc (danais Kongeriget Danmark [ˈkɔŋəʀiːəð ˈdanmɑʀg]) è in
stadi situà en l’Europa dal Nord. Ses territori cumpiglia radund 43 000 km² che
giaschan tranter la Peninsla Scandinava e l’Europa Centrala. Las bundant 1500
inslas (72 abitadas sur onn) furman radund in terz da la surfatscha dal pajais.

Tar il Reginavel dal Danemarc tutgan er la Grönlanda e las Inslas Feroe. Questas
duas regiuns possedan ina vasta autonomia, in’atgna bandiera ed atgnas linguas
uffizialas. Cuntrari al territori principal dal Danemarc na fan ellas betg part
da l’Uniun europeica.

Sulettamain en il sid posseda il Danemarc in cunfin cun in auter stadi,
numnadamain cun la Germania. En il nord da la Germania (en la regiun Schleswig
dal Sid ch’appartegneva pli baud al Danemarc) viva ina minoritad danaisa detg
vasta. Da l’autra vart dal cunfin, en il Schleswig dal Nord, viva percunter ina
minoritad tudestga, damai che quest territori appartegneva temporarmain a la
Germania.

Pervi da las bleras inslas e las splagias enchavadas mesira la costa dal stadi
plitost pitschen en tut 7314 km. Il sulet cunfin terrester giascha en il sid
(Germania) ed ha ina lunghezza da 67 km. En pli cunfinescha il Danemarc cun la
Mar dal Nord, il Skagerrak, il Kattegat e la Mar da l’Ost.

La part settentriunala da la Peninsla da Jutland (danais: Jylland, tudestg:
Jütland) furma la regiun da passadi tranter l’Europa Centrala e la Scandinavia.
Cumbain che la cumpart da la terra franca munta a radund 30 000 km², resentan
ils abitants lur stadi sco reginavel dad inslas. La pli grond’insla è il
Sjælland (‹pajais dals lais›) cun 7031 km². En l’ost da l’insla sa chatta
Copenhagen, la chapitala dal Danemarc. La segund gronda insla è Vendsyssel-Thy,
er numnà Jutland dal Nord, cun 4685 km². Questa part dal Jutland è pir daventada
in’insla tras il grond stemprà dal 1825 e vegn recepida en la populaziun enfin
oz sco terra franca. Tranter il Sjælland e l’insla Fionia (u Funen, danais: Fyn)
giascha il Belt Grond; tranter l’insla Fionia ed il Jutland il Belt Pitschen. La
terza via maritima en la regiun è l’Öresund ch’è situà tranter il Sjælland ed il
sid da la Svezia.

La cuntrada dal Danemarc è vegnida furmada essenzialmain da las epocas da
glatsch dal pleistocen. Entant ch’ils glatschers dals temps fraids Elster e
Saale tanschevan lunsch sur il Danemarc or, laschond enavos material da morena
da basa, è il glatsch dal temp fraid Weichsel (avant 20 000 onns) s’extendì be
enfin entamez il pajais dad oz. Questa surglatschada parziala è vesaivla enfin
oz e sparta il Danemarc en las duas parts caracteristicas dal Jutland da l’Ost e
dal Vest. Entant ch’il vest è fitg planiv (e d’in material main fritgaivel),
domineschan collinas e morenas il maletg da la cuntrada vers l’ost. Là è er
situà il punct il pli aut dal pajais, il Møllehøj cun 170 m s.m. La cuntrada
caracteristica cun sia variaziun tranter planira e collinas s’extenda er sur las
numerusas inslas dal Danemarc.

La costa da la Mar dal Nord e da las inslas situadas davantvart ha conturas
relativamain gulivas ed è main adattada per sbartgar u bajegiar ports che quella
da la Mar da l’Ost. Uschia è il port d’Esbjerg, construì en il 19avel
tschientaner, il sulet port da muntada en il vest dal pajais. La costa da la Mar
da l’Ost è percunter ritga da furmas e conturas e cumpiglia numerus fiords che
tanschan lunsch viaden en il pajais. Qua sa chattan citads da port che furman
ils pli vegls lieus da colonisaziun dal Danemarc insumma. Il Limfjord, situà en
il nord dal pajais, n’è nagin fiord en il vair senn dal pled, mabain in bratsch
da la mar che taglia il Jutland quasi cumplettamain dal vest a l’ost.

La societad danaisa è urbanisada fermamain. Varga 86 % da la populaziun viva en
citads. A Copenhagen vivan 509 861 abitants (situaziun dal 2008), en la regiun
gronda da Copenhagen 1 401 883 persunas. Cun quai furma il Sjælland la regiun la
pli populada dal Danemarc; radund 40 % da la populaziun dal pajais vivan sin
quest’insla. Ulteriuras citads d’impurtanza èn Aarhus cun 228 123 abitants en
l’ost dal Jutland; Odense cun 158 453 abitants en la provinza Funen ed Aalborg
cun 121 610 abitants en il nord dal pajais. Sin la tschintgavla plazza (71 129
abitants) suonda Esbjerg en il vest dal Jutland cun il pli impurtant port situà
a la Mar dal Nord.

La lingua uffiziala dal Danemarc è il danais. En il Schleswig dal Nord è er il
tudestg renconuschì sco lingua da minoritad. En singulas parts dal pajais èn
plinavant derasads dialects sco Sønderjysk e Bornholmsk. Sin las Inslas Feroe ed
en Grönlanda furman sper il danais il feroais respectivamain il grönlandais
linguas uffizialas. Il danais tutga ensemen cun l’islandais, il feroais, il
norvegiais ed il svedais tar il rom nordgermanic da las linguas indogermanas.

Sco en ils ulteriurs pajais scandinavs prevala er en il Danemarc il
protestantissem. Radund 81 % (situaziun dal 2010) appartegnan a la baselgia
evangelic-luterana. En il temp da la refurmaziun eran questas Folkekirken sa
sviluppadas dals uvestgieus catolics, cun mantegnair ina buna part da las
tradiziuns e ceremonias da pli baud. Sco en la Norvegia, l’Islanda ed en il
Liechtenstein na datti en il Danemarc nagina separaziun instituziunala tranter
baselgia e stadi.

Il pievel danais duai esser arrivà en il 6avel tschientaner nà da la regiun
Scania (situada en il sid da la Svezia) a Jutland e sin las inslas occidentalas
da la Mar da l’Ost. Là han ils Danais remplazza auters pievels germans ch’avevan
per part gia colonisà la regiun. En il decurs dal 10avel tschientaner ha Gorm il
Vegl († 950) unì ils singuls reginavels sut ses domini. Ses figl Harald I è sa
convertì al cristianissem enturn l’onn 960. Enfin la mort da Knut il Grond han
ils retgs danais pudì conquistar ina gronda part da las Inslas Britannicas, da
la Norvegia e dal Schleswig che furmava dal 975 al 1026 in contadi francon.
Enfin lunsch viaden en il 11avel tschientaner èn Danais, Svedais, Norvegiais ed
auters pievels dal nord vegnids numnads Vikings. Ils Vikings han martgadà e
fundà colonias en vastas parts da l’Europa; els avevan dentant er in nausch num
pervi da sblundregiadas e sco guerriers orribels.

Suenter ina curta fasa main activa ha Waldemar I cuntinuà cun las conquistas.
Quellas han cumpiglià grondas parts da las regiuns situadas al sid da la Mar da
l’Ost e l’onn 1219 schizunt il nord da l’Estonia. L’onn 1227 han ils Tudestgs
dentant battì il Danemarc en la Battaglia sper Bornhöved e vendì l’onn 1370
l’Estonia a l’Urden Teutonic. L’onn 1370 ha il Danemarc plinavant stuì
renconuscher la predominanza da la Hansa en il territori da la Mar da l’Ost.
Perquai han ils regents danais drizzà lur egliada vers nord: L’onn 1397 èn il
Danemarc, la Norvegia, l’Islanda, la Svezia e la Finlanda s’unids en l’Uniun da
Kalmar che steva sut l’egida dal Danemarc. Questa colliaziun ha existì enfin che
la Svezia ha fatg valair si’independenza l’onn 1523.

Ils proxims tschientaners ha il conflict cun la Svezia per l’egemonia en
Scandinavia ed en la regiun baltica dominà la politica danaisa. Las regiuns
Scania, Blekinge e Halland furmavan il lieu d’origin dals Danais ed èn crudadas
pir l’onn 1658 a la Svezia. La vita spiertala da quel temp vegniva dominada da
la refurmaziun, la quala Christian III aveva introducì l’onn 1536. En il 17avel
tschientaner ha Frederick III remplazzà il reginavel d’elecziun tras ina
monarchia ereditara. Ed ils ministers Johann Hartwig Ernst da Bernstorff, Johann
Friedrich Struensee ed Andreas Peter da Bernstorff han modernisà il pajais
tranter il 1751 ed il 1797 tenor ils princips da l’illuminissem. Da muntada è
stada en spezial la liberaziun dals purs l’onn 1788.

Durant il temp napoleonic ha il Danemarc l’emprim occupà ina posiziun neutrala.
Suenter la Segunda battaglia navala da Copenhagen (1807) ha il pajais cumenzà a
cooperar cun la Frantscha. La sconfitta da Napoleun l’onn 1814 ha muntà la
sperdita dal Helgoland a la Gronda Britannia e da la Norvegia a la Svezia. Sper
il territori principal cumpigliava il Danemarc uss anc la Grönlanda, las Inslas
Feroe, l’India dal Vest danaisa (enfin 1917) e l’Islanda (enfin 1918).

Il moviment naziunal danais ed ils liberals èn sa fatgs valair a partir dals
onns 1830. Sut influenza da las revoluziuns europeicas dal 1848 è il Danemarc
daventà l’onn 1849 ina monarchia constituziunala sut l’egida dals dad Oldenburg
ed ha survegnì si’emprima constituziun. In’impurtanta rolla giugava da quel temp
il teolog, pedagog, poet e politicher Nikolai Frederik Severin Grundtvig. Durant
il temp da l’absolutissem aveva il retg occupà il presidi da la dretgira suprema
dal pajais. Suenter il 1849 èn vegnidas endrizzadas dretgiras independentas.
Formalmain vegnan ils derschaders dentant elegids enfin oz dal retg.

Las ideas da la Revoluziun franzosa avevan er sveglià en il Danemarc il patratg
naziunalistic ed engrevgià la convivenza tranter Danais e Tudestgs che
concurrenzavan en il sid dal Jutland per il possess dal Ducadi da Schleswig. En
la Guerra tudestg-danaisa ha il Danemarc pers il 1864 ils territoris da
Schleswig e Holstein ch’appartegnan dapi l’onn 1871 al Reich tudestg. Questa
sconfitta ha muntà in tagl marcant en il svilup da l’identitad naziunala dal
Danemarc. Dasper il monument naziunal vegn regurdà fin oz mintg’onn ils 18
d’avrigl a l’assagl decisiv da las fortificaziuns da Düppel. En sia politica da
l’exteriur ha il Danemarc proseguì sinaquai ina neutralitad consequenta per betg
provocar ses vischin tudestg. Questa politica ha cuntinuà enfin lunsch viaden en
il 20avel tschientaner e quai a moda fitg rigurusa: Tar in’impurtanta votaziun
dal Cussegl da la Societad da las naziuns l’onn 1935 cunter il rearmament da la
Germania è sulettamain il Danemarc s’abstegnì da la vusch.

Er durant l’Emprima Guerra mundiala era il Danemarc sa cuntegnì a moda neutrala.
L’onn 1920 ha gì lieu ina votaziun dal pievel en il Schleswig dal Nord e Central
davart l’appartegnientscha statala. Il nord è sa decidì per il Danemarc, entant
che la part centrala ed il sid appartegnan enfin oz a la Germania. Durant la
Segunda Guerra mundiala ha la Germania violà la neutralitad danaisa ed occupà il
pajais ils 9 d’avrigl 1940 senza fruntar sin pli gronda resistenza. L’onn 1943
èsi vegnì en in’ovra senza cumparegl al spendrament da 7000 enfin 8000 Gidieus
danais ch’han pudì mitschar en Svezia. Da l’autra vart èn da menziunar las
simpatias da blers Danais per il naziunalsocialissem ed ils radund 6000 umens
ch’han battì ensemen cun ils Tudestgs enfin la fin da la guerra.

Suenter la liberaziun l’onn 1945 è il Danemarc daventà commember da fundaziun da
l’Organisaziun da las Naziuns unidas, da la NATO, dal Cussegl da l’Europa e dal
Cussegl dal Nord. A partir da l’onn 1960 è il Danemarc stà commember da
l’Associaziun europeica da commerzi liber, ha dentant midà l’onn 1973 en la
Communitad europeica. La votaziun dal pievel davart il Contract da Maastricht
ch’ha transfurmà la Communitad europeica en l’Uniun europeica ha pir purtà in
votum positiv tar la segunda emprova l’onn 1993. La votaziun davart l’adesiun a
la zona da l’euro l’onn 2000 n’è betg reussida.

Ils 30 da settember 2005 ha la gasetta danaisa Jyllands-Posten publitgà ina
seria da dudesch caricaturas che tematiseschan il profet e fundatur da l’islam
Mohamed. Ils imams danais èn silsuenter ids en la publicitad cun ulteriuras
caricaturas ch’ins als aveva tramess tiers, per part da cuntegn offendent ed
obscen. Sinaquai hai dà en tut il mund protests d’organisaziuns muslimas ch’han
chaschunà la mort a bundant 140 persunas. Quest schabetg ha manà ad ina vasta
discussiun davart libertad da religiun, da pressa e d’opiniun.

Il parlament danais Folketing relascha las leschas ed elegia la regenza. Il
parlament sa cumpona da 179 represchentants, dals quals mintgamai dus derivan da
la Grönlanda e da las Inslas Feroe. In terz dals represchentants po pretender
ch’ina lescha relaschada vegnia suttamessa a la votaziun dal pievel.

‹L’andina trida› u ‹Ils novs vestgids dal retg› èn be duas da las numerusas
paraulas che derivan da la plima da l’autur danais Hans Christian Andersen
(1805–1875). Ses relasch furma ina da las contribuziuns danaisas las pli
impurtantas a la litteratura mundiala. Er l’enconuschenta sculptura ‹La pitschna
nixa› al port da Copenhagen regorda ad ina paraula dad Andersen.

Da renum mundial è plinavant il teolog, filosof e scriptur Søren Kierkegaard
(1813–1855) che vala sco precursur da l’existenzialissem. L’existenza e la tema
furman noziuns centralas da si’ovra che tschertga respostas sin las dumondas
fundamentalas da la vita. Kierkegaard ha influenzà a moda decisiva auturs sco
Jean-Paul Sartre ed Albert Camus.

Entaifer la cinematografia da la fin dal 20avel tschientaner ha il danais Lars
von Trier sa fatg in renum mundial, en spezial cun ses film Breaking the Waves
(1996). Per discussiuns animadas ha von Trier procurà cun ses program estetic
‹Dogma 95›, drizzà cunter il film commerzial.

En il Danemarc pon ins admirar trais monuments ch’appartegnan al Patrimoni
cultural mundial da l’Unesco: il Dom da Roskilde, il Chastè Kronborg a Helsingør
ed ils Craps da runas da Jelling.

La contribuziun culinarica la pli enconuschenta dal Danemarc furma il
smørrebrød. In smørrebrød n’è nagut auter ch’ina fletta-paun cun in zic paintg e
las pli diversas garnituras sco pesch, chaschiel, liongia, charn, ovs e sosas en
da tuttas variaziuns.



https://rm.wikipedia.org/wiki/Finlanda

La Finlanda (finlandais Suomi [ˈsuɔmi], svedais Finland [ˈfɪnland]),
uffizialmain Republica da la Finlanda, è ina republica parlamentara en l’Europa
dal Nord e dapi il 1995 in stadi commember da l’Uniun europeica. La Finlanda
cunfinescha cun la Svezia, la Norvegia, la Russia e la Mar da l’Ost. Cun radund
5,4 milliuns abitants sin ina surfatscha ch’è be per pauc pli pitschna che la
Germania tutga la Finlanda tar ils pajais da l’Europa ch’èn abitads il pli pauc
spess. Ina gronda part da la populaziun sa concentrescha sin il sid dal pajais
cun la chapitala Helsinki. Las duas linguas uffizialas èn il finlandais ed il
svedais. 92 % da la populaziun discurran finlandais, 6 % svedais. La gruppa
d’inslas Åland, nua ch’i vegn discurrì svedais, dispona d’in vast statut
d’autonomia.

Il territori da la Finlanda è da vegl ennà stà pauc populà; en il temp istoric è
quel entrà cun si’incorporaziun en il Reginavel svedais (a partir dal 12avel
tschientaner). Sur lung temp è il pajais restà ina part integrala da la Svezia.
Il 1809 è el alura vegnì cedì a la Russia; sut lez domini è la Finlanda
plaunsieu sa furmada ad ina naziun. Il 1917 ha il pajais cuntanschì
l’independenza statala.

Cun ina surfatscha da 338 432 km² è la Finlanda in pau pli gronda che la
Norvegia ed in pau pli pitschna che la Germania; ella appartegna uschia als
stadis europeics ils pli gronds. Situà tranter il 60avel ed il 70avel grad da
ladezza, sa tracti d’in dals pajais situads il pli al nord da la Terra. In terz
da la Finlanda giascha en il nord dal circul polar. L’extensiun nord-sid da la
terra franca munta a 1160 km (da Nuorgam fin a Hanko), la pli gronda distanza
ost-vest munta a 540 km (d’Ilomantsi fin a Närpes). Tar la divisiun dal
territori dal pajais vegn gia discurrì a partir da l’autezza da l’Oulujärvi (en
il nordvest da la citad Kajaani) da ‹Finlanda dal Nord›. Uschia po Oulu, ch’è
situà precis entamez il pajais, gia vegnir designà sco citad da la Finlanda dal
Nord. Medemamain sa numna la cuntrada enturn Jyväskylä ‹Finlanda Centrala›, e
quai malgrà sia posiziun vaira meridiunala.

Il pli lung cunfin statal è cun 1269 km quel vers la Russia, situà en l’ost. En
il nord cunfinescha la Finlanda sur 716 km cun la Norvegia; il cunfin vers la
Svezia d’ina lunghezza da 536 km vegn furmà dals flums Könkämäeno, Muonionjoki e
Tornionjoki.

En il vest e sid cunfinescha la Finlanda cun mars secundaras da la Mar da l’Ost,
en il vest cun il Golf da Botnia, en il sid cun il Golf Finlandais. Praticamain
tut ils flums e lais finlandais appartegnan a l’intschess da la Mar da l’Ost,
sulettamain il nordost situà da l’autra vart dal Maanselkä maina l’aua en
l’Ocean Arctic. Pervi da las bassas svapurisaziuns e l’afflussiun permanenta
d’aua dultscha èn las mars enturn la Finlanda bundant pli pauc saladas ch’ils
oceans mundials. Cun ina salinitad da main che 0,3 % è la Bottenwiek, la part
nordica dal Golf da Botnia, schizunt adattada per peschs d’aua dultscha.

La caracteristica centrala da la cuntrada finlandaisa è sia ritgezza da lais.
Pervi da quella vegn la Finlanda er numnada ‹il pajais dals milli lais›. Tenor
dumbraziun uffiziala vala in’aua a l’intern dal pajais cun ina surfatscha
d’almain 5 aras sco lai, uschia ch’il ministeri da l’ambient inditgescha il
dumber da lais finlandais cun 187 888; da quels han radund 56 000 ina grondezza
d’almain ina hectara. La lunghezza totala da las rivas dals lais finlandais
munta a 186 700 km, il dumber da las inslas situadas a l’intern dal pajais a
98 050.

Ils dus dies da morenas Salpausselkä en il sid e Suomenselkä en il vest furman
ils dus sparta-auas principals dal pajais e spartan ils territoris da costa da
la platta da lais finlandaisa (Järvi-Suomi) a l’intern dal pajais. Quest
territori ritg da palids e guaud furma cun ses ca. 42 200 lais la pli gronda
platta da lais da l’Europa. Auas internas cuvran qua radund 18 % da l’entira
surfatscha. Qua naschan er ils pli impurtants flums da la part meridiunala dal
pajais, il Kokemäenjoki, il Kymijoki ed il Vuoksi. Il pli grond lai dal pajais è
il Lai da Saimaa, situà en il sidost, che cumpiglia ina surfatscha fitg
sparpagliada da radund 4400 km².

La regiun collinusa da la Finlanda (Vaara-Suomi) s’extenda en l’ost da la
Carelia dal Nord sur Kainuu fin en las parts meridiunalas da la Laponia.
Caracteristicas èn las numerusas collinas, da las qualas però be singulas – sco
il Koli (347 m) en la Carelia dal Nord – sa distinguan en furma da muntognas da
lur ambient. Vers nord suonda a la regiun collinusa il territori grond da la
Laponia.

En la Laponia domineschan grondas cuntradas da guaud e da palì, da las qualas
vargan ora muntognas u planiras autas senza plantas – ils uschenumnads tunturi
(finlandais) u fjälls (svedais) – sco il Pallastunturi (807 m), il Yllästunturi
(718 m) u il Pyhätunturi (540 m). La regiun enturn il Inarijärvi en il nordost
da la Laponia è segnada d’ina gronda spessezza da lais. Il pli lung flum da la
Finlanda è cun radund 560 km il Kemijoki, en il qual sbucca la gronda part dals
flums da la Laponia finlandaisa. Sco ils auters gronds flums da la Finlanda dal
Nord (Tornionjoki, Iijoki ed Oulujoki) nascha er il Kemijoki en las autezzas
situadas al cunfin dal nord e da l’ost da la Finlanda. En il nord da la Laponia
s’auza il terren vers las Muntognas Scandinavas. Cun la tschima principala da
quellas cunfinescha la Finlanda però be en il nordvest en la vischnanca
Enontekiö. Qua èn er situads tut ils pizs dal pajais che tanschan sur milli
meters; la pli auta muntogna da la Finlanda furma il Haltitunturi (1324 m s.m.)
che giascha al cunfin cun la Norvegia.

La cuntrada odierna è vegnida influenzada a moda decisiva tras la cuverta da
glatsch dal temp da glatsch. Fin avant radund 10 000 onns han glatschers cuvert
l’entira surfatscha da la Finlanda odierna, han erodà il grip ed han furmà en il
decurs da lur retratga vastas cuntradas da morenas, las qualas èn da lur vart
vegnidas transfurmadas tras auas da glatschers. Tipicas furmas da la cuntrada
d’origin glazial èn crests smuttads sco furma d’erosiun sco er drumlins ed esker
sco furmas d’emplenida. Sin ils dies da las morenas sco il Suomenselkä en il
vest u il Salpausselkä en il sid cuntanschan ils sediments glazials grossezzas
da bundant 100 m. Cun la fin dal temp da glatsch ha l’aua da glatschers furmà il
Lai d’Ancylus, l’antecessur da la Mar da l’Ost odierna, ed ha cuvert vastas
parts dal pajais. Avant 7000 onns èn questas auas rutas tras vers la Mar dal
Nord. Damai ch’il spievel da l’aua è sa sbassà e la terra è s’auzada
successivamain, han ils proxims millennis manà adina dapli terra a la surfatscha
da la mar. A l’intern dal pajais è aua da glatschers sa rimnada en foppas da
glatschers e ruttadiras pli veglias, quai ch’ha manà a la furmaziun dals lais
finlandais. L’elevaziun da la terra è in process da furmaziun da la cuntrada che
perdura fin oz. Uschia s’auza per exempel la costa da la mar da l’Ostrobotnia
mintg’onn per radund 8 mm or da la Mar da l’Ost. Quai è er il motiv daco ch’i
dat là bunamain mintga primavaira inundaziuns, damai ch’ils flums n’han
praticamain nagina pendenza vers la costa e l’aua da naiv vegn uschia stagnada
vers l’intern dal pajais. Medemamain han citads sco Pori u Vaasa stuì vegnir
spustadas en il decurs dals ultims tschientaners per plirs kilometers vers vest,
cunquai che lur ports s’enterravan.

Entant ch’ils giaschaments da minerals da fier èn praticamain explotads
cumplettamain, existan anc reservas pli grondas d’arom, nichel, zinc e crom.
Durant ils onns 1860 è vegnì chattà aur en il sablun dal flum Kemijoki, quai
ch’ha manà ad ina veritabla fevra d’aur en la Laponia. Fin oz vegn lavà aur als
flums da la Laponia, per part a maun, per part a moda industriala. Giaschaments
d’aur che n’èn per gronda part anc betg vegnids explotads èn ultra da quai
distribuids en l’entir pajais; anc il 1996 han ins chattà en vischinanza da
Kittilä in giaschament che vegn stimà sin ca. 50 tonnas aur. Ultra da quai è la
Finlanda il pli grond exportader da talc, in mineral che vegn surtut duvrà en
l’industria da palpiri.

Il clima finlandais è fraid-temprà. La Finlanda è situada al cunfin tranter la
zona climatica maritima e continentala. Las zonas da pressiun bassa influenzadas
dal vent dal vest pon manar cun sai cundiziuns meteorologicas umidas e
variablas. Da l’autra vart protegian las Muntognas Scandinavas la Finlanda da
l’Atlantic; tras quai procuran zonas da pressiun auta continentalas per envierns
fraids e stads relativamain chaudas. La Mar da l’Ost, ils lais interns e surtut
il Current dal Golf han in’influenza tempranta sin il clima, uschia ch’igl è en
la Finlanda bundant pli miaivel ch’en auters lieus dal medem grad da ladezza.
Kuopio giascha per exempel sin la medema ladezza sco Jakutsk en la Sibiria, ha
però ina temperatura media annuala ch’è bunamain 13 °C pli auta.

Tranter la Finlanda da l’Ost e dal Vest na datti naginas isotermas; pervi da la
gronda extensiun en direcziun nord-sid èsi però marcantamain pli fraid en il
nord dal pajais. En il sid munta la temperatura media annuala 5 °C, en il nord
da la Laponia però be −2 °C. Er la durada da las stagiuns variescha
correspundentamain: en il sidvest da la Finlanda dura l’enviern be 100 dis, en
la Laponia però fin 200 dis. Durant il schaner e favrer, ils mais ils pli
fraids, giascha la temperatura media tranter −4 e −14 °C. La pli fraida
temperatura ch’è insumma vegnida mesirada en la Finlanda èn stads −51,5 °C a
Pokka sper Kittilä ils 28 da schaner 1999. La cuverta da naiv cuntanscha en il
sid ina grossezza da ca. 20–30 cm, en l’ost e nord da ca. 60–90 cm. Ils lais
schelan il november/december e sdreglian savens pir il matg/zercladur. Durant
envierns propi fraids pon ils Golfs da Botnia e da la Finlanda schelar quasi dal
tuttafatg e ston vegnir tegnids averts cun agid da rumpaglatschs.

La stad è la differenza da temperatura tranter il sid ed il nord main marcanta
che l’enviern. En la Finlanda dal Sid e Centrala datti 10 fin 15 dis cun
temperaturas sur 25 °C, en il nord 5 fin 10 dis. La pli auta temperatura ch’è
insumma vegnida mesira en la Finlanda èn stads 37,2 °C a Liperi ils 28 da
fanadur 2010.

En ils territoris al nord dal circul polar glischa la stad il sulegl da
mesanotg, l’enviern percunter regia la notg polara. Dal temp dal solstizi da
stad na vegni schizunt en il sid dal pajais betg dal tuttafatg stgir la notg
(uschenumnadas ‹notgs alvas›). Ad Utsjoki ch’è situà il pli al nord da la
Finlanda na va il sulegl durant 73 dis betg da rendì; l’enviern percunter na
cumpara el insumma betg a l’orizont, e quai durant 51 dis. Er en la Finlanda dal
Sid vesan ins il sulegl durant ils pli curts dis be durant sis uras. Surtut en
il nord dal pajais cumparan l’enviern glischs polaras.

En la Finlanda pon ins sa mover, cun intginas restricziuns, libramain en la
natira. Igl è er lubì da cleger coclas selvadias e bulieus e d’ir a pestga. La
pestga e la chatscha vegnan pratitgadas vastamain en tut il pajais. Radund sis
procent da la populaziun finlandaisa è en possess d’ina patenta da chatscha.

La Finlanda è il pajais cun la pli auta cumpart da guaud en tut l’Europa: 86 %
da la surfatscha dal pajais èn cuverts cun guaud. Dal nord vers il sid cumparan
trais zonas da vegetaziun. La gronda part da la Finlanda appartegna a la zona
boreala dals guauds da coniferas (taiga). Quella è caracterisada tras curtas
periodas da vegetaziun, tras terrens segnads d’ina bassa cumpart da substanzas
nutritivas (che permettan a las plantas da crescher be plaun), tras la
predominanza da coniferas e tras in bass dumber da spezias da plantas. I
domineschan surtut tieus (50 %) e pigns (30 %); la planta da feglia la pli
frequenta è il badugn (16,5 %). Il terren è cuvert cun chaglias d’izuns e
mistgels, vers nord era cun litgens.

In terz da la surfatscha da la Finlanda consistiva pli baud da palids; radund la
mesadad da questa surfatscha è vegnida drenada en il decurs dals ultims
tschientaners per gudagnar terren productiv. En il sid domineschan palids autas
ritgas da turba, vers nord palids ombrotrofas (tar las qualas l’aua deriva
exclusivamain da las precipitaziuns). La gronda part da las cuntradas da palì èn
cuvertas da guauds da palì.

Malgrà ch’i vegn fatg intensivamain chatscha sin ils elans, cumparan quels en
grond dumber en tut il pajais. Mintg’onn vegn sajettà radund in terz da l’entir
effectiv; ma a la fin da la stagiun da chatscha sa stabilisescha quel danovamain
sin ca. 100 000 animals. Per il traffic sin via munta la gronda populaziun
d’elans in privel; adina puspè datti grevs accidents cun ils animals. En il nord
dal pajais entaup’ins dapertut rens. La populaziun da radund 200 000 animals
viva a moda mez dumestitgada. Durant l’onn sa movan ils animals libramain; vers
la fin d’atun chatschan ils possessurs ensemen lur scossas e tschernan ils
animals da maz. Bundant pli pauc derasà è il ren da guaud selvadi. Pli baud era
quel da chasa en vastas parts da la Finlanda; la fin dal 19avel tschientaner è
el vegnì extirpà ed a partir dals onns 1950 è el puspè immigrà en pitschnas
populaziuns nà da la Russia a Kainuu e la Carelia dal Nord. En la Finlanda dal
Sid e dal Vest èn da chasa grondas populaziuns da tschiervs da Virgina ch’èn
vegnids importads da l’America.

La foca d’anels da Saimaa cumpara en tut il mund be en il territori da lais da
Saimaa. Questa sutspezia d’aua dultscha da la foca d’anels è fitg rara. Grazia a
mesiras da protecziun ha ella pudì vegnir preservada da svanir dal tuttafatg;
ella furma perquai l’animal da simbol da la protecziun da la natira en la
Finlanda. Speziala protecziun giauda er il sabrin che cumpara en l’Uniun
europeica be en la Finlanda ed en l’Estonia.

L’origin da la populaziun finlandaisa è adina puspè vegnì discutà a moda
cuntraversa e n’è fin oz betg sclerì dal tut. Tenor l’opiniun tradiziunala valan
il territori a l’ost da l’Ural u la regiun dal Meander da la Volga sco patria
oriunda dals Finlandais. Entaifer la perscrutaziun pli nova èn ins però per
gronda part da l’avis ch’ils antenats dals Finlandais sajan immigrads avant
millennis en pliras undas nà da differentas varts, ch’els hajan manà cun sai ina
cultura da chatscha ed agricultura e ch’els hajan stgatschà vers nord ils Sams –
ch’eran chatschaders e rimnaders – u sajan cun il temp s’unids cun quels.

Dal temp da bronz, vers il 1700 a.C., ha cumenzà a sa derasar nà da las regiuns
da costa la cultivaziun dad ers e l’allevament da muvel. A partir da 100 a.C. è
creschì il commerzi cun l’Europa Centrala. Durant il temp da la migraziun dals
pievels è sa fatg valair en las regiuns da costa finlandaisas ina tscherta
bainstanza grazia al commerzi en la Mar da l’Ost; quella è anc s’augmentada
durant il temp dals Vikings (a partir dal 8avel tschientaner). Vers l’onn 1000
èn s’intensivads ils contacts da la Finlanda da l’Ost cun Nowgorod. Sur quests
divers contacts da commerzi è la populaziun finlandaisa er vegnida en contact
cun il cristianissem: en il vest cun la cretta roman-catolica, en l’ost cun
quella ortodoxa.

L’activitad da la baselgia, ils moviments da colonisaziun da vart dals
immigrants svedais sco er la legislaziun ed administraziun roiala han attribuì a
liar ils novs territoris a la Svezia, e quai sut il num Österland e sco ina da
las quatter parts integralas dal pajais. A partir dal 1362 è vegnì admess a
l’Österland il dretg da sa participar a l’elecziun dal retg svedais. La
cristianisaziun da la Finlanda è stada terminada formalmain cun la fundaziun dal
chapitel catedral da Turku l’onn 1276; la veglia mitologia ha però anc pudì sa
mantegnair durant plirs tschientaners sper il cristianissem.

En il decurs dal temp medieval è sa furmada en la Finlanda ina societad feudala
tenor l’exempel da l’ulteriura Europa, in urden da citads e l’organisaziun da la
baselgia catolica. Da la fin dal 14avel tschientaner fin a ses declin
l’entschatta dal 16avel tschientaner ha la Finlanda appartegnì, sco part da la
Svezia, a l’Uniun da Kalmar. Durant il temp da regenza da Gustav I Wasa
(1523–1560) è la Svezia sa sviluppada ad in ferm stadi centralistic, il qual ha
furmà la basa da la posiziun da pussanza gronda dal reginavel en il 17avel
tschientaner. Medemamain sut Gustav Wasa è la cretta catolica vegnida
remplazzada en rom da la refurmaziun tras il cristianissem evangelic-luteran.

Sco pussanza gronda èsi reussì a la Svezia da schlargiar ses territori enturn la
Mar da l’Ost, e quai en rom da guerras cunter il Danemarc, la Pologna e la
Russia. La Finlanda, ch’è stada schanegiada da quel temp d’acziuns da guerra, è
vegnida integrada pli ferm en l’administraziun dal reginavel. Sut la direcziun
dal guvernatur general Per Brahe il Giuven èn vegnidas fundadas pliras citads
novas; a Turku èn vegnidas installadas l’academia e la dretgira da la curt sco
er in servetsch postal.

Durant il 18avel tschientaner è la posiziun da pussanza da la Svezia sa
sminuida. Quai è surtut stà il cas en rom da la Gronda Guerra nordica
(1700–1721) ch’ha gì per consequenza che la Finlanda è vegnida occupada tras la
Russia (1714–1721). Cun la Pasch da Nystad è bain ì a fin il status
d’occupaziun, ma a medem temp er la posiziun da la Svezia sco pussanza gronda.
En in’ulteriura guerra russa-svedaisa, l’uschenumnada Guerra dals chapels
(1741–1743), è la Finlanda vegnida occupada danovamain e la pasch ch’è suandada
ha fatg avanzar il cunfin vest da la Russia fin al flum Kymijoki.

En rom da la Quarta Guerra da coaliziun è la Russia sut zar Alexander I s’unida
cun la Frantscha cunter l’Engalterra e ses allià Svezia. Il 1808 ha la Russia
attatgà la Svezia e cumenzà uschia la Guerra finlandaisa. En consequenza da
quella ha la Svezia stuì ceder il 1809 en rom dal Contract da Fredrikshamn vasts
territoris a la Russia. Sper la part centrala da la Finlanda, che cumpigliava da
quel temp la mesadad meridiunala da la Finlanda odierna, èn stadas pertutgadas
da quai las Inslas Åland sco er parts da la Laponia e da Västerbotten. Or da
quests territoris e las regiuns ch’eran gia vegnidas conquistads il 1721 ed il
1743 è vegnì furmà il principadi grond da la Finlanda che tutgava tar l’Imperi
russ, ma che disponiva d’ina vasta autonomia politica. Cunzunt han pudì vegnir
mantegnidas las leschas svedaisas da fin qua sco er vastas pars da la
constituziun vertenta. Il 1812 ha Helsinki substituì Turku sco chapitala.

Durant la segunda mesadad dal 19avel tschientaner ha la politica finlandaisa
cumenzà a vegnir en moviment, surtut pervi da la pli gronda toleranza sut zar
Alexander II. Ina part da las restricziuns economicas èn vegnidas dismessas,
quai ch’ha dà nov schlantsch a l’economia. Durant ils onns 1860 ha inizià
l’industrialisaziun, surtut en furma dal grond dumber da resgias ch’èn vegnidas
installadas da quel temp e las qualas han furmà la basa per la prosperitad da
l’economia da laina. Quest svilup è er vegnì favurisà tras il fatg che la Dieta
è puspè sa radunada regularmain a partir dal 1863 ed ha stgaffì la legislaziun
necessaria.

A la schientscha naziunala finlandaisa che vegniva adina pli ferma èn
s’opponidas vers la fin dal 19avel tschientaner las tendenzas da centralisaziun
da l’Imperi e da russificaziun dals territoris cumpigliads. L’uschenumnà
Manifest dal favrer da zar Nicolas II ha restrenschì marcantamain ils dretgs
d’autonomia da la Finlanda. Quai ha manà ad in conflict politic ch’è escalà en
l’assassinat dal guvernatur general Nikolai Bobrikow l’onn 1904 ed en ina chauma
generala l’atun 1905 (en connex cun la Revoluziun russa). En consequenza da la
chauma generala ha Nicolas consentì da restituir l’autonomia e da stgaffir ina
represchentanza dal pievel betg corporativa.

Per las votaziuns dal nov parlament l’onn 1906 èn vegnids admess a tut ils
Finlandais – e per l’emprima giada en l’Europa er a las dunnas – dretgs
d’elecziun eguals. Las tensiuns politicas e socialas ch’eran sa manifestadas
durant la chauma generala n’han però betg pudì vegnir superadas. Il 1909 èn las
stentas da russificaziun vegnidas reprendidas. La vita politica ha chattà ina
fin abrupta cun l’erupziun da l’Emprima Guerra mundiala, a la quala schuldads
finlandais n’han però, cun excepziuns da singuls voluntaris, betg prendì part.

Il patg da nunagressiun ch’è vegnì serrà l’onn 1939 tranter la Germania e
l’Uniun sovietica ha attribuì la Finlanda a la sfera d’influenza sovietica. Cun
l’attatga da l’Uniun sovietica sin la Finlanda ils 30 da november 1939 ha
cumenzà la Guerra d’enviern. Malgrà che la Finlanda ha gì il suramaun en
numerusas battaglias da defensiun, steva l’armada finlandaisa curt avant la fin,
cura che la guerra è vegnida terminada ils 13 da mars 1940 cun il Contract da
pasch da Moscau. La Finlanda ha stuì surlaschar a l’Uniun sovietica grondas
parts da la Carelia – tranter auter Vyborg che furmava da quel temp la segund
gronda citad dal pajais – sco er ulteriurs territoris statals.

Il suenterguerra e surtut ils decennis da la Guerra fraida èn stads segnads en
la Finlanda d’ina posiziun particulara en il champ da tensiun tranter ils dus
blocs. Igl era bain reussì al pajais da far valair si’independenza statala e
l’urden economic da martgà liber; ma l’Uniun sovietica ha mantegnì ina
grond’influenza sin la politica finlandaisa. La Finlanda sezza ha suandà ina
politica da neutralitad stricta, ha da l’autra vart – surtut sut il president
Juho Kusti Paasikivi – però er empruvà da sa reconciliar cun l’Uniun sovietica.
Il 1948 è vegnida firmada cun l’Uniun sovietica ina cunvegna d’amicizia e da
cooperaziun ch’è vegnida prolungada repetidamain fin la fin da l’era sovietica.
Conflicts cun il vischin a l’ost han pudì vegnir impedids tras contacts
intensivs e savens er inuffizials da la politica finlandaisa cun Moscau. Questa
politica, ch’ha per part sveglià en il vest l’impressiun d’ina obedientscha
precipitanta, è magari vegnida titulada – surtut da vart da politichers da la
Germania dal Vest – a moda discreditanta sco ‹finlandisaziun›.

Il politicher finlandais cun la pli gronda influenza dal suenterguerra è stà
Urho Kekkonen ch’è stà en uffizi dal 1956 fin il 1982 sco president dal pajais.
Da quel temp preveseva la constituziun vastas cumpetenzas presidialas; quellas
ha Kekkonen tratg a niz per manar in stil da guvernar vaira autocratic. Da
tgirar ils contacts cun l’Uniun sovietica resguardava el per gronda part sco ses
affar privat. Il 1973 ha el laschà prolungar il parlament ses temp d’uffizi tras
ina lescha excepziunala (e quai cumbain ch’i n’avess dà nagin dubi ch’el vegnia
reelegì en rom da las elecziuns ordinarias). Tut en tut vegn attestà al temp
d’uffizi da Kekkonen in deficit da democrazia. Tuttina ston ins er dir ch’il
president pudeva esser segir durant tut sia perioda d’uffizi da giudair il
sustegn da la maioritad dals votants. In da ses pli gronds success ha furmà la
Conferenza per la segirezza e la collavuraziun en l’Europa ch’è vegnida manada
tras il 1975 a Helsinki. Quella n’ha betg be contribuì a la chapientscha
vicendaivla tranter ils stadis europeics, mabain ha er rinforzà la posiziun da
la Finlanda sco stadi neutral.

Cun la fin da l’Uniun sovietica è l’economia finlandaisa stada pertutgada a
l’entschatta dals onns 1990 d’ina greva crisa, damai che l’economia sa basava
per gronda part sin il commerzi cun l’ost. A medem temp è però creschì il spazi
d’agir dal pajais areguard la politica da l’exteriur. L’onn 1992 ha la Finlanda
mess ad ir tractativas davart in’adesiun a la Communitad europeica; quellas han
manà il 1995 a la commembranza a dretg cumplain en l’Uniun europeica odierna. Il
2002 ha l’euro remplazzà la marc finlandaisa sco valuta dal pajais.

La Finlanda ha ina populaziun da radund 5,4 milliuns abitants (situaziun dal
2015). Cun ina spessezza da radund 15,5 abitants per kilometer quadrat è il
pajais pauc populà. La populaziun è repartida a moda fitg ineguala. La provinza
settentriunala Laponia è bunamain inabitada (1,9 abitants per kilometer
quadrat). Radund 40 % da la populaziun viva en la provinza Finlanda dal Sid
(62,6 abitants per kilometer quadrat); 1,233 milliuns abitants cumpiglia be la
regiun gronda da Helsinki. Ulteriuras aglomeraziuns furman las citads da
Tampere, Turku ed Oulu.

Il svilup da la populaziun è segnà fin oz d’ina fugia da la champagna
cuntinuanta. Surtut glieud giuvna va a star en las citads (per motivs da
furmaziun e professiun); quai maina en la Finlanda da l’Ost e Centrala a
depopulaziun sco er ad ina quota creschenta da glieud veglia. Il 2005 era radund
38 % da la populaziun pli giuvna che 30 onns; en la vischnanca da la Finlanda da
l’Ost Suomussalmi eran quai percunter be 28 %.

La cumpart da las persunas da l’exteriur munta a radund 4 %. Quai è bain pauc en
cumparegliaziun cun ils stadis vischins Norvegia e Svezia; ma dapi la fin da la
Guerra fraida è la quota dals esters daventada quatter giadas pli auta ch’avant.
Il motiv per questa cifra plitost bassa è d’ina vart la politica d’immigraziun
vaira restrictiva dal stadi finlandais; da l’autra vart però er il fatg che la
Finlanda era dal temp da la gronda immigraziun da lavurants durant il
suenterguerra economicamain relativamain flaivla. Suenter il 1945 èn emigrads
bundant in mez milliun Finlandais, e quai surtut en la Svezia. La culminaziun ha
quest svilup chattà vers il 1970; oz vegn l’emigraziun da radund 10 000 fin 15
000 persunas l’onn pli che cumpensada tras l’immigraziun da radund 20 000
persunas.

Ina protecziun particulara sco minoritad etnica giaudan ils Sams, ils quals
abiteschan surtut en las regiuns nordicas da la Laponia. Las linguas dals Sams,
a las qualas appartegnan il sami dal nord, il sami inari ed il sami skolt,
vegnan anc discurridas oz da radund 1750 Sams finlandais sco lingua materna; in
status uffizial giaudan ellas en las vischnancas Enontekiö, Inari ed Utsjoki sco
er en la part settentriunala da la vischnanca da Sodankylä. En questas
vischnancas vivan radund 4000 fin 7000 Finlandais che vegnan attribuids da
l’administraziun samica als Sams etnics. Per survegliar la posiziun dal sami e
per pudair realisar in’administraziun autonoma en connex cun dumondas
linguisticas e culturalas, è vegnida fundada il 1996 in’atgna represchentanza
parlamentara dals Sams.

Dapi radund 500 onns èn er sesentas en la Finlanda gruppas pli pitschnas da Roma
che resortan savens tras lur vestgadira plain colurs. Pli baud vegnivan els
numnads da parts da la populaziun finlandaisa a moda discreditanta Mustalaiset
(‹ils nairs›). Oz ha lur lingua, romani, il status d’ina lingua minoritara
uffiziala. Ultra da quai vivan en il pajais radund 800 Tatars, dals quals ils
perdavants èn arrivads en la Finlanda tranter il 1870 ed il 1920. Tras
immigraziun èn er represchentadas oz numerusas autras etnias, senza giudair però
in status spezial. Cun radund 49 000 persunas furman ils Russ la pli gronda
minoritad linguistica en il pajais. Ad els appartegnan er ils numerus immigrants
derivants da la Carelia e da l’Ingria, als quals è vegnì concedì dapi ils onns
1990 il dretg da ‹returnar› en la Finlanda.

La libertad da religiun è garantida dapi il 1923 en la constituziun finlandaisa.
La baselgia evangelic-luterana e la baselgia ortodoxa èn fixadas en la lescha
sco baselgias popularas e giaudan tras quai tscherts privilegis. Ils commembers
da questas duas baselgias pajan taglia da baselgia; ultra da quai vegnan ellas
sustegnidas dal stadi per pudair ademplir lur incumbensas socialas e
caritativas. Cumbain che la societad finlandaisa è secularisada vastamain, sa
senta radund 80 % da la populaziun liada ad ina confessiun.

La baselgia catolica dumbra radund 10 000 commembers, dals quals la gronda part
deriva da la Pologna. En la Finlanda existan ultra da quai duas vischnancas
gidieuas cun radund 1500 commembers. Ils Tatars èn da cretta muslima. Dapi ils
onns 1990 è il dumber dals muslims che vivan en la Finlanda creschì
cuntinuadamain.

Dapi il 1919 è la Finlanda ina republica democratica parlamentara. La
constituziun vertenta datescha da l’onn 2000; cun si’entrada en vigur è sa
spustada la pussanza politica dal president vers il parlament e la regenza.

L’organ legislativ furma il parlament (finlandais eduskunta, svedais riksdagen).
I sa tracta d’in parlament d’ina chombra cun 200 deputads che vegnan elegids
mintga quatter onns.

La regenza dal pajais, il cussegl dal stadi (valtioneuvosto), è responsabel dapi
la revisiun da la constituziun directamain envers il parlament. Il primminister
vegn elegì dal parlament, ils ulteriurs ministers dal president sin proposta dal
primminister. Tradiziunalmain vegnan furmadas en la Finlanda grondas coaliziuns
er sche quai na fiss betg necessari per cuntanscher ina maioritad absoluta.

La politica vegn dominada en la Finlanda da trais partids ch’èn pli u main
tuttina fermas: la Partida da l’uniun naziunala (Kansallinen Kokoomus), la
Partida dal center (Suomen Keskusta) e la Partida socialdemocrata (Suomen
Sosialidemokraattinen Puolue). Per ordinari furman duas da questas partidas,
sustegnidas d’ina u da pliras partidas pli pitschnas, ina regenza da coaliziun
ch’enserra ina gronda maioritad dals commembers dal parlament.

L’autonomia communala vegn exequida en la Finlanda da radund 300 vischnancas
(kunta). Mintga vischnanca dispona d’in cussegl sco gremi legislativ e d’ina
regenza sco gremi executiv. Las vischnancas en il sid dal pajais sa laschan
cumparegliar en lur dimensiun cun vischnancas da l’Europa Centrala; en il nord
dal pajais han ellas però per part in’extensiun bundant pli gronda. La pli
pitschna vischnanca da la Finlanda, Kauniainen, cumpiglia ina surfatscha da be
6 km²; la pli gronda vischnanca dal pajais, Inari, mesira percunter 17 000 km².

La politica da segirezza e da defensiun da la Finlanda è segnada fitg ferm da
las experientschas ch’il pajais ha fatg durant la Segunda Guerra mundiala. En la
memoria collectiva è ragischada l’opiniun ch’ins na possia betg sa fidar
d’alliads e che la defensiun dal pajais en cas da guerra stoppia vegnir
organisada d’atgna forza. La politica da defensiun da la Finlanda stat sut
l’ensaina da la ‹defensiun totala› da la suveranitad statala, da l’integritad
territoriala e da la constituziun democratica.

Durant la Guerra fraida è la Finlanda sa stentada da trategnair bunas relaziuns
cun l’Uniun sovietica, ma da tegnair a medem temp sin distanza il vischin
pussant ed anteriur adversari da guerra. Ils dus stadis avevan bain concludì il
1948 in contract «d’amicizia, collavuraziun ed agid vicendaivel»; ma a la
Finlanda èsi adina puspè reussì da spustar ils inscunters suprems tranter ils
dus stadis. En il decurs da la furmaziun dals dus blocs è il pajais sa focusà
adina pli ferm sin il princip da la neutralitad, quai ch’ha marcà la politica da
l’exteriur da la Finlanda a partir dals onns 1950. Cun stuair prender
permanentamain resguard sin ils interess da Moscau è l’abilitad d’agir dal
pajais bain stada restrenschida; ma en mintga cas èsi reussì da far valair da
tut temp la prontezza da defensiun statala.

Er suenter il declin da l’Uniun sovietica e la fin da la Guerra fraida ha la
Finlanda mantegnì il princip da betg s’associar ad allianzas militaras. La
doctrina d’ina neutralitad stricta ha però fatg plazza ad ina politica dal vest
activa. Dapi il 1994 cooperescha la Finlanda cun la NATO e dapi l’adesiun a
l’Uniun europeica fa il pajais part da la politica da segirezza communabla dals
stadis commembers.

Il budget militar cumpiglia stgars 6 % dal budget dal stadi u 1,6 % dal product
social brut, quai ch’è cleramain sut la media europeica. En temp da pasch
dumbran las forzas militaras finlandaisas radund 35 000 schuldads (26 000 forzas
terrestras, 5000 marina e 4000 aviatica militara). En cas da guerra pon però
vegnir mezs sut las armas entaifer curt temp fin a 520 000 umens. Plinavant po
la guardia da cunfin metter sut commando militar ulteriurs 30 000 umens.

Radund in dieschavel da la surfatscha dal pajais stat – pli u main ferm – sut
protecziun da la natira. En il nord, nua che la spessezza da la populaziun è
bassa ed ina gronda part dal terren è en possess statal, è la cumpart anc bler
pli auta. Tut en tut datti 35 parcs naziunals cun ina surfatscha totala da
8150 km² (2,5 % da l’entira surfatscha da la Finlanda), tranter auter en la
Laponia ils parcs naziunals Lemmenjoki ed Urho-Kekkonen ch’han mintgin ina
grondezza da bundant 2500 km².

L’emissiun da gas cun effect da serra per persuna è in dals pli auts dal mund
(stgars 16 tonnas equivalent da CO2). Tranter il 1990 ed il 2004 èn las
emissiuns creschidas per 14,5 %. En rom dal Protocol da Kyoto era la Finlanda
s’obligada da betg laschar crescher las emissiuns fin il 2008–12 sur la quota
dal 1990.

En rom da divers studis da PISA èn ils scolars finlandais dads en egl cun fitg
buns resultats. Sco in dals motivs vegnan consideradas las diversas iniziativas
da furmaziun ch’han gì lieu dapi il 1996, surtut per promover l’instrucziun da
matematica e da scienzas natiralas. Ultra da quai vegn renvià a la scolaziun
unitara per tut ils scolars, independentamain da lur ambient socio-economic,
quai che maina a megliers resultats tar ils scolars pli flaivels.

La Finlanda appartegna oz als pajais bainstants entaifer l’Uniun europeica.
L’onn 2005 ha l’index da la capacitad da cumpra cuntanschì 111 puncts en
cumparegliaziun cun la media da l’entira UE (= index 100). La bilantscha dal
commerzi cun l’exteriur preschenta in lev surpli: il 2006 èn vegnidas exportadas
martganzias en la valur da 61,40 mrd. € ed importadas raubas en la valur da
55,89 mrd. €. Ils pli impurtants partenaris da commerzi furman la Germania
(11,3 %), la Svezia (10,5 %) e la Russia (10,1 %).

Fin lunsch viaden en il 20avel tschientaner ha la Finlanda tutgà tar ils pajais
europeics ils pli povers. Bain èn gia sa sviluppads a partir da la segunda
mesadad dal 19avel tschientaner manaschis industrials, surtut mulins da palpiri,
filandarias da mangola e ferreras; ma la vita da la gronda part dals Finlandais
è stada segnada fin suenter la Segunda Guerra mundiala da l’agricultura. Pir
suenter la guerra è l’industrialisaziun progredida pli ferm, e quai betg il
davos per pudair dumagnar las vastas pretensiuns da reparaziun sovieticas. En il
decurs da ventg onns è sa sviluppada in’economia diversifitgada cun l’accent
principal en l’electroindustria, en la petrochemia, sco er en la construcziun da
maschinas, da vehichels e da bastiments.

La gronda creschientscha dal suenterguerra è stada colliada cun in vast commerzi
cun l’ost; suenter la fin da l’Uniun sovietica l’onn 1991 è quel vegnì interrut
andetgamain. Quai ha manà en la Finlanda ad ina greva crisa economica. Il
product social brut è sa sbassà per 13 %, la quota da dischoccupads è creschida
da 3,4 il 1990 a 18,4 il 1994. La crisa ha manà ad ina restructuraziun rigurusa
da l’economia finlandaisa. Per stabilisar la bilantscha dal stadi èn diversas
interpresas statalas vegnidas privatisadas. A medem temp ha il stadi investì
fermamain en la furmaziun al nivel da scola auta ed en la tecnica da gronda
precisiun. Uschia dueva lura era la branscha da la microelectronica (surtut cun
la firma da telefonins Nokia) daventar il motor dal nov svilup economic.

L’adesiun a la Communitad europeica l’onn 1995 ha gidà supplementarmain a
stabilisar la situaziun economica. Grazia a la reorientaziun da la structura
economica è la quota da dischoccupads sa sbassada fin il 2001 sin 9,2 %, ha
cuntanschì il 2008 6,4 % ed è alura sa stabilisada tar radund 8 %. Dapi il 1999
appartegna la Finlanda a la zona da l’euro. Fin il 2001 aveva la Finlanda
in’atgna valuta (il marc finlandais), dapi il 2002 edescha il pajais atgnas
munaidas dad euro.

La producziun d’energia da la Finlanda sa cumpona da las suandantas cumparts:
27,9 % energia atomara, 15,6 % forza idraulica, 15 % import d’electricitad, 15 %
energia da charvun, 11,4 % gas natiral, 10 % biomassa e 5,4 % turba. La
quantitad restanta vegn cuverta cun implants per arder ruments restants, energia
eroelectrica ed ieli.

La Finlanda dispona da duas ovras atomaras ad Olkiluoto e Loviisa cun mintgamai
dus blocs da reacturs; ulteriurs reacturs sa chattan en la fasa da planisaziun.
Ad Olkiluoto è planisà da metter en funcziun in dals emprims deposits finals per
rument radioactiv.

Ils guauds furman la pli impurtanta materia prima da la Finlanda.
Correspundentamain è l’industria da laina e da palpiri stada fin avant paucs
onns il pli impurtant sectur economic dal pajais. Gia en il 17avel tschientaner
era la Finlanda il pli grond exportader da catram; en il 19avel tschientaner han
resgias furmà en blers lieus las emprimas interpresas industrialas. Anc en ils
onns 1970 ha l’industria da laina e palpiri cumpiglià dapli che la mesadad dals
exports finlandais. Oz contribuescha questa branscha anc radund 12 % a la
producziun industriala dal pajais. Mintg’onn vegnan pinads bundant 75 milliuns
meters cubic laina radunda. Ca. in terz vegn elavurà a moda mecanica a laina da
tagl ed a laina da stalizzas, dus terzs vegnan elavurads a moda chemica a
cellulosa.

L’agricultura gioga anc adina in’impurtanta rolla entaifer l’economia e la
societad finlandaisa. Radund 300 000 persunas èn occupadas en l’agricultura ed
en ils manaschis d’elavuraziun ch’èn colliads cun quella. Quai è tant pli
remartgabel sch’ins tira en consideraziun che las relaziuns climaticas n’èn betg
propi favuraivlas a la cultivaziun dad ers. La curta perioda da vegetaziun,
precipitaziuns irregularas e terrens da palì acids furman plitost impediments
per ina cultivaziun dal terren intensiva. Be 2,2 milliuns hectaras, pia strusch
6,5 % da l’entira surfatscha dal pajais, vegnan cultivadas. Las regiuns da costa
en il sid ed en il vest dal pajais èn segnadas da la cultivaziun da granezza
(ierdi, avaina, furment) e l’engrasch da portgs. En la part centrala ed
orientala dal pajais dominescha l’allevament d’arments; products da latg
cumpiglian bundant 40 % da l’entira producziun agricula. En la Laponia sco er en
parts da l’Ostrobotnia e da Kainuu datti radund 5500 allevaturs da rens; quels
possedan tut en tut radund 200 000 animals. Cuntrari a la situaziun en ils
pajais vischins Svezia e Norvegia na sa tracti tar l’allevament da rens betg
d’in privilegi da la minoritad samica; er commembers da la populaziun maioritara
èn tuttavia activs sin quest champ.

L’adesiun a l’Uniun europeica ha surtut furmà per l’agricultura finlandaisa ina
cesura cun grondas consequenzas. Avant profitava il martgà agrar d’ina politica
da duana protecziunistica; suenter il 1995 èn ils pretschs dals producents
crudads andetgamain per bundant in terz. La politica agrara communabla da
l’Uniun europeica prevesa però da mantegnair l’agricultura en tut las regiuns e
da gulivar dischavantatgs structurals e natirals; perquai profiteschan ils purs
finlandais oz fermamain da daners da promoziun da l’UE. Sut questas novas
cundiziuns da basa è s’augmentada ils ultims onns la concentraziun da terren: il
dumber dals manaschis purils è crudà da 80 000 l’onn 2000 sin radund 69 000
l’onn 2006; a medem temp è la grondezza dal singul bain creschida da 28 sin 33
hectaras.

Da la selvicultura sco furnitura da l’elavuraziun da laina profitescha ina
considerabla cumpart da la populaziun sco lavurants, ma er sco possessurs da
guaud: radund 58 % dals guauds finlandais sa chattan en possess da persunas
privatas, mintga tschintgavla famiglia finlandaisa posseda parcellas da guaud.
Mintg’onn vegnan fatgs dapli che 100 000 contracts da culpida tranter persunas
privatas e l’industria forestala. En ils guauds finlandais vegnan pinads
mintg’onn radund 60 milliuns meters cubic laina. Tenor calculaziuns dal
Ministeri d’agricultura finlandais basta la creschientscha annuala cleramain per
cumpensar questa quantitad. Ils ultims onns èn las runcadas en guauds selvadis
da la Finlanda dal Nord però vegnidas crititgads vehementamain da vart
d’organisaziuns per la protecziun da la natira, e quai per part er en furma
d’acziuns militantas.

Dapi ils onns 1990 è la muntada dal turissem creschida. L’onn 2013 han las
interpresas d’alloschament finlandaisas nudà radund 20,2 milliuns pernottaziuns
(da quai 14,4 milliuns da turists indigens e 5,9 milliuns da giasts da
l’exteriur). Radund in quart da las pernottaziuns èn vegnidas generadas en la
provinza Uusimaa cun la regiun da Helsinki, en la quala sa concentrescha il
turissem da citad finlandais.

En las ulteriuras regiuns ruralas sa concentrescha il turissem percunter sin ils
mais da stad. Ses zenit cuntanscha quel mintgamai il fanadur, cura che giasts da
l’intern e da l’exteriur passentan lur vacanzas en ina chasa da stad (mökki)
sper in dals millis lais finlandais.

Il preventiv statal ha cumpiglià il 2009 expensas en l’autezza da radund 122,6
milliardas dollars ed entradas da 115,7 milliardas dollars. Da quai resulta in
deficit statal en l’autezza da 2,9 % dal product naziunal brut. Ils debits dal
stadi han muntà il medem onn a 98,6 milliardas dollars u 41,4 % dal product
naziunal brut.

Il 2005/06 han las expensas dal stadi cumpiglia (en % dal product naziunal
brut): 6,4 % furmaziun, 8,2 % sectur da furmaziun e 2,0 % militar.

Considerond la bassa spessezza da la populaziun posseda la Finlanda ina rait da
vias vaira vasta. Ils straduns han ina lunghezza totala da bundant 78 000 km; da
quels èn però be radund 65 % fortifitgads. En pli existan radund 26 000
kilometers vias communalas e radund 350 000 kilometers vias privatas e
d’economia. Las vias statalas e principalas che collian las citads dal pajais
han ina lunghezza totala da 13 000 kilometers. Las autostradas han ina lunghezza
da 700 kilometers; ulteriuras sa chattan en planisaziun (surtut en direcziun da
la Russia). Pervi dals blers lais e flums cumpiglian ils straduns betg main che
14 000 punts. Ed en ils territoris d’inslas grippusas davant la costa da la
Finlanda maina l’administraziun da vias bundant 40 navettas gratuitas che
surmuntan distanzas tranter 170 meters e 9,5 kilometers. Sur ils lais schelads
vegnan mantegnidas l’enviern vias da glatsch uffizialas.

La rait da viafier finlandaisa cumpiglia ina lunghezza plitost modesta da total
5944 kilometers. L’emprima lingia da viafier è vegnida averta il 1862 tranter
Helsinki e Hämeenlinna. L’ulteriura amplificaziun da la rait da viafier ha per
gronda part gì lieu dal temp dal domini russ, uschia che la rait da viafier
finlandaisa dispona dals binaris lads russ.

I sa tracta per gronda part da trajects a binari simpel e be la mesadad da
l’entira rait è electrifitgada. Tranter las citads las pli grondas curseschan
trens ad auta sveltezza (Pendolinos) cun fin a 220 km/h. Medemamain vegn il
traject da Helsinki a S. Petersburg extendì ad ina lingia ad auta sveltezza.

Il pli grond port da mar è quel da Helsinki, suandà da Turku, Kotka, Hanko,
Naantali, Rauma e Porvoo. La flotta da commerzi trategna bunamain 100 bastiments
cun bundant 1000 tonnas registradas brutto. Damai che las auas territorialas
schelan l’enviern, tegna in grond dumber da rumpaglatsch liber ils access als
ports.

Tant per il traffic da persunas sco er da martganzias curseschan navs-fera
tranter la Finlanda, la Svezia, la Russia, l’Estonia e la Germania. Tar ils
Finlandais èn surtut populars viadis cun las navs-fera en las duas chapitalas da
Stockholm (Svezia) e Tallinn (Estonia). Grazia a catamarans dura il viadi da
Helsinki a Tallinn be pli stgars duas uras.

Gia en il temp precristian disponivan ils Finlandais d’ina vasta poesia populara
orala. Quella tractava surtut motivs da la mitologia finlandaisa ‹pajauna›. La
producziun litterara ha pir cumenzà cun la cristianisaziun en il 13avel
tschientaner. Fin la refurmaziun è quella però restada fitg limitada ed ha
surtut cumpiglià texts sacrals latins. Ils emprims texts en lingua finlandaisa
derivan dal temp suenter la refurmaziun en il 16avel tschientaner, cura ch’ins
ha cumenzà a transponer tenor la ductrina luterana il pled da Dieu en la lingua
dal pievel. Il refurmatur Mikael Agricola ha mess il 1548 cun sia translaziun
dal Nov Testament il fundament dal svilup da la lingua scritta finlandaisa. En
ils proxims tschientaners èn be suandadas singulas activitads litteraras, surtut
da caracter religius; d’ina cultura litterara na pon ins betg anc discurrer en
quest’epoca.

Sut l’influenza da l’umanist Henrik Gabriel Porthan ha la romantica fitgà pe a
l’entschatta dal 19avel tschientaner en furma da l’uschenumnada ‹romantica da
Turku›. Il pli enconuschent represchentant da quella è stà il poet Frans Michael
Franzén (che scriveva svedais). Suenter che la Finlanda è vegnida il 1809 sut
domini russ, ha cumenzà a sa furmar ina schientscha finlandaisa, a la quala ha
attribuì a moda essenziala il scriptur Johan Ludvig Runeberg (che scriveva er el
en lingua svedaisa). L’ovra principala da Runeberg è stà ‹Fänrik Ståls sägner›
(‹Ils raquints dal bandierel Stahl›,1848/1860), da la quala deriva er l’imni
naziunal finlandais.

Johan Vilhelm Snellman, il pli impurtant pensader finlandais da quel temp, ha
accentuà la muntada da la lingua finlandaisa per il svilup d’ina identitad
naziunala. Sut si’influenza han ins resguardà sco in’incumbensa centrala da la
litteratura finlandaisa da contribuir a la furmaziun d’ina schientscha
naziunala. A medem temp ha la romantica sveglià l’interess per la poesia
populara finlandaisa. En rom da plirs viadis en la Carelia da l’Ost ha Elias
Lönnrot nudà chanzuns ch’eran vegnidas tradidas a moda orala ed ha stgaffì a
basa da quellas l’epos naziunal finlandais ‹Kalevala› (emprima versiun 1835,
segunda 1849) sco er l’ovra lirica ‹Kanteletar› (1840). Il ‹Kalevala› è vegnì
resguardà sco l’expressiun d’in agen patrimoni cultural ed ha dà in immens
stausch a l’identitad finlandaisa; fin oz è la cultura dal pajais segnada da
quest’ovra.

Sco fundatur da la litteratura finlandaisa moderna vala Aleksis Kivi. El ha
stgaffì cun ‹Seitsemän veljestä› (‹Ils set frars›, 1871) il roman finlandais;
ultra da quai ha el scrit ils emprims dramas en lingua finlandaisa. Cun Kivi ha
la litteratura dal pajais cumenzà a s’orientar a las tendenzas dominantas
europeicas. Ils pli impurtants represchentants dal realissem sociocritic èn
stads Minna Canth, Juhani Aho ed Arvid Järnefelt. A partir da quel mument ha la
litteratura finlandaisa, ch’era avant pauc sviluppada, tuttavia pudì concurrer
cun ils pajais vischins scandinavs.

Il pli impurtant scriptur dal temp tranter las guerras è stà Frans Eemil
Sillanpää. Ils onns 1930 ha el cuntanschì cun ‹Nuorena nukkunut› (‹Silja, la
fantschella›) attenziun internaziunala ed ha retschet il 1939 sco emprim e fin
uss sulet scriptur finlandais il Premi Nobel da litteratura. Dals auturs da
teater dal tranterguerra è surtut da menziunar Hella Wuolijoki. In da ses tocs
da teater ha servì a Bertolt Brecht sco model per ‹Herr Puntila und sein Knecht
Matti› (1940). Suenter la guerra ha Väinö Linna gidà la populaziun finlandaisa
cun ses roman ‹Tuntematon sotilas› (‹Cruschs en la Carelia›, 1954) a sa
confruntar cun la guerra persa. A medema moda elavura el en sia segunda gronda
ovra, ‹Täällä Pohjantähden alla› (‹Qua sut la staila polara›, 1959–1962), la
guerra burgaisa finlandaisa. Quest’ovra, cumparida en furma d’ina trilogia, è
restada fin oz il cudesch finlandais cun la pli auta cifra da vendita. L’autur
ch’è vegnì legì il pli bler a l’exteriur è percunter Mika Waltari. Sia pli
enconuschenta ovra, il roman istoric ‹Sinuhe egyptiläinen› (‹Sinuhe,
l’Egipzian›, 1945), è vegnida translatada en numerusas linguas; il 1954 è
schizunt suandada a Hollywood ina versiun cinematografica. Betg main
enconuschent a nivel internaziunal èn daventads ils cudeschs d’uffants dals
Mumins da l’autura (da lingua svedaisa) Tove Jansson.

La musica populara finlandaisa deriva da duas funtaunas. La pli veglia furman
las melodias, en las qualas vegn recitada la poesia populara finlandaisa.
Quellas vegnan er numnadas ‹musica da Kalevala› ed èn vegnidas dadas vinavant a
bucca da generaziun a generaziun. Igl èn quai chanzuns che sa basan savens sin
simplas melodias pentatonicas; ellas vegnan chantadas ubain d’in solist ubain en
furma da chant alternà ed accumpagnadas da la kantele, ina citra a chascha che
vala sco ‹instrument naziunal› finlandais. Tar il segund element da la tradiziun
musicala sa tracti da l’uschenumnada musica da pelimanni (u svedais spelman,
‹musicant›). Quella è sa derasada a partir dal 17avel tschientaner nà da
l’Europa Centrala e nà da l’ost vers la Finlanda. Cuntrari a la ‹musica da
Kalevala› sa tracti qua da musica tonala che sa tegna vi da la furma da strofas
e rimas usitada. L’onn 1968 ha gì lieu l’emprim festival da stad a Kaustinen, il
qual ha mess ad ir ina renaschientscha da la musica populara e da folk. En il
decurs dals onns 1990 han bands da folk sco Värttinä cuntanschì – en rom da la
world music – in public internaziunal. En quest context è er il chant da joik
guttural dals Sams vegnì enconuschent ad in public pli vast (t.a. tras
Nils-Aslak Valkeapää).

Sco bab da la musica classica finlandaisa vala Fredrik Pacius. El era oriund da
Hamburg, ha instruì a partir dal 1834 a Helsinki e gidà a derasar en la Finlanda
ils princips musicalas da la romantica tudestga. Pacius ha er cumponì il 1848 –
tar in text da Johan Ludvig Runeberg – l’imni naziunal finlandais dad oz
(‹Maamme›). Er l’ovra tempriva da Jean Sibelius (1865–1957) è segnada a moda
decidida da la romantica tudestga e d’influenzas da la musica populara
finlandaisa; al pli enconuschent cumponist finlandais a nivel internaziunal
dueva el però avanzar pli tard grazia a sias ovras d’orchester e ses concert da
violina che mussan vers la moderna. Per la populaziun finlandaisa è il patos
romantic da Sibelius daventà in impurtant factur d’identificaziun naziunala; e
per ils cumponists finlandais pli giuvens è el stà ina sort surbab cun u cunter
il qual els han definì lur agen operar. La generaziun giuvna da musicists
classics vegn scolada a l’Academia da Sibelius che furma la suletta scola auta
da musica dal pajais. Cun bundant 30 orchesters sinfonics dispona la Finlanda
d’ina spessezza surprendenta d’orchesters.

Strusch enconuschent a nivel internaziunal è il schlagher finlandais ch’è
daventà ordvart popular a partir da l’entschatta dal 20avel tschientaner.
In’atgnadad furma il tango finlandais ch’ha surtut gì gronds success ils onns
1940 e 1950 cun il ‹retg dal tango› Olavi Virta. En spezial la cumposiziun dad
Unto Mononen ‹Satumaa› (‹pajais da las paraulas›) represchenta la melanconia
finlandaisa. Schlager, tango e humppa vegnan sunads tradiziunalmain en ils
numerus pavigliuns da saut situads ordaifer las citads a la riva dals lais.

Entaifer la musica da rock e pop è surtut il metal ordvart popular.
Enconuschentas bands èn Children of Bodom, HIM, The Rasmus, Sunrise Avenue e
Nightwish. Il 2006 ha la band da hardrock Lordi gudagnà l’Eurovision Song
Contest, e quai per l’emprima giada dapi che la Finlanda sa participescha
(1961). Cun ses costums da monsters represchenta questa band ina tscherta
scurilitad ch’è tipica per bleras bands finlandaisas. In tal exempel furman er
ils Leningrad Cowboys ch’èn enconuschents per lur frisuras e chalzers imposants
sco er per lur interpretaziuns particularas d’enconuschents songs da rock e pop.

Suenter cumenzaments plitost modests en rom da l’art sacral medieval, è pir sa
sviluppà en il 19avel tschientaner in art finlandais per propi. A l’entschatta
da quest svilup èn artists sco Robert Wilhelm Ekman, ils frars Magnus, Wilhelm e
Ferdinand von Wright, Werner Holmberg u Fanny Churberg anc stads sut influenza
tudestga. Cun las ovras da Carl Eneas Sjöstrands e Walter Runebergs è er sa
furmada da quel temp ina sculptura finlandaisa.

Il temp tranter il 1880 ed il 1910 vala alura sco epoca dad aur da l’art
finlandais. Artists sco Albert Edelfelt, Akseli Gallen-Kallela, Eero Järnefelt,
Pekka Halonen e Helene Schjerfbeck u il sculptur Ville Vallgren han uss surtut
laschà s’inspirar da Paris ed èn er daventads enconuschents ordaifer il pajais.
Pervi da la schientscha naziunala finlandaisa ch’era londervi da sa furmar ed en
vista a las emprovas da russificaziun da vart dals zars russ è l’art s’orientà
da quel temp a temas naziunals. La fascinaziun per il Kalevala e la Carelia sco
lieu d’origin da quel è sa manifestada en in moviment che vegn numnà
carelianissem. Surtut las ovras dad Akseli Gallen-Kallela han influenzà fin oz
l’imaginaziun visuala dal Kalevala ed han fatg dad el il pli enconuschent artist
finlandais insumma. S’orientava el a l’entschatta anc al realissem, è el sa
deditgà pli tard adina pli ferm al simbolissem, al qual sa laschan er attribuir
Magnus Enckell e Hugo Simberg.

Durant il 20avel tschientaner han ils differents stils da la moderna dominà
entaifer l’art finlandais. Ils onns 1920 e 1930 è Wäinö Aaltonens sa sviluppà
cun sias sculpturas monumentalas al pli impurtant sculptur dal pajais. Ils onns
1960 è il stil convenziunal entaifer la plastica vegnì stgatschà da plasticas
abstractas sco per exempel il Monument da Sibelius dad Eila Hiltunen. A medem
temp ha gì lieu entaifer la pictura ina vieuta radicala en furma da l’art
informal.

Il design finlandais giauda in bun renum internaziunal grazia als success dal
funcziunalist Alvar Aaltos en ils onns 1930 e da Tapio Wirkkala, Timo Sarpaneva
e Kaj Franck en ils onns 1950. Enconuschentas marcas da design finlandaisas èn
il producent da ceramica Arabia, la fabrica da vaider Iittala, la firma da
mobiglias Artek ed il producent da textilas Marimekko.

Suenter che la Finlanda è vegnida sut il domini russ, è la chapitala dal nov
principadi vegnida transferida il 1812 a Helsinki. Questa citad era stada fin
qua senza pli gronda impurtanza; ussa però è ella vegnida transfurmada sut
l’egida da l’architect tudestg Carl Ludwig Engel en ina chapitala
represchentativa en il stil dal classicissem. Menziun speziala merita surtut
l’ensemble d’edifizis enturn la Plazza dal senat cun il Dom. Er en ulteriuras
citads dal pajais èn vegnids construids edifizis en il stil classicistic.

Vers la fin dal 19avel tschientaner è l’architectura stada segnada d’influenzas
da la neogotica e da la neorenaschientscha. Da pli lunga durada è percunter
stada la romantica naziunala dal temp enturn il 1900 cun sias influenzas dal
jugendstil. Exempels per l’architectura da la romantica naziunala furman las
chasas d’abitar en ils quartiers da Helsinki Katajanokka ed Eira sco er la
staziun principala da Helsinki (1919) ch’è vegnida projectada dad Eliel
Saarinen. Ils onns suenter che la Finlanda ha cuntanschì l’independenza statala
èn stads segnads da l’uschenumnà classicissem nordic che sa chapiva sco
cuntramoviment al jugendstil. In exempel marcant per quest’architectura dals
onns 1920 furma l’edifizi dal parlament a Helsinki. Durant ils onns 1930 è alura
sa fatg valair in funcziunalissem, dal qual Alvar Aalto dueva daventar il pli
impurtant represchentant.

Sco il pli enconuschent reschissur e producent dal temp dal film mit vala Erkki
Karu (1887–1935). La pli gronda derasaziun ha il film finlandais cuntanschì
tranter l’introducziun dal film sonor ils onns 1930 e la vasta derasaziun da la
televisiun a partir dals onns 1950. Da quest temp ha mintga film finlandais
cuntanschì radund 10 % da la populaziun. Sco reacziun sin la cifra d’auditurs
tschessanta è vegnida endrizzada la fin dals onns 1950 la fundaziun da film
naziunala. Quella sustegna oz la gronda part dals radund diesch films da kino
che vegnan producids mintg’onn en la Finlanda.

A l’entschatta dals onns 1980 è cumparida ina nova generaziun da cineasts, dals
quals ils frars Aki e Mika Kaurismäki èn ils pli enconuschents. Surtut Aki
Kaurismäki è avanzà a nivel internaziunal ad in reschissur da cult. Ses film
‹Leningrad Cowboys Go America› (1989) è daventà in dals pli enconuschents films
finlandais insumma e ‹Mies vailla menneisyyttä› (tudestg: ‹Der Mann ohne
Vergangenheit›, 2002) ha gudagnà a Cannes il Grond premi da la giuria ed è stà
nominà per l’Oscar sco meglier film da lingua estra. Acturs finlandais ch’èn
vegnids onurads cun distincziuns internaziunalas èn Matti Pellonpää (1951–1995)
e Kati Outinen ch’han omadus fatg part da la distribuziun da las rollas usitada
en ils films da Kaurismäki. A l’entschatta dals onns 1990 èsi reussì a Renny
Harlin da sa far valair sco emprim reschissur finlandais a Hollywood.

En la Finlanda vegn surdà dapi il 1944 mintg’onn il premi naziunal da film.
Ultra da quai han lieu dus festivals da film internaziunals: dapi il 1970 il
Tampere International Short Film Festival e dapi il 1986 il Midnight Sun Film
Festival ch’ils frars Kaurismäki han creà sco concurrenza da cuntrast al glamour
dal Festival da film a Cannes; quest ultim ha lieu a Sodankylä ch’è situà prest
100 kilometers al nord dal circul polar.

Tratgas tradiziunalas èn per exempel leipäjuusto (‹chaschiel-paun›) u en la
Finlanda da l’ost kalakukko, pesch cuschinà en paun. Da Pasca vegn servì mämmi,
in puding da malt, e da Nadal divers scuflads (laatikko). Sco en Svezia èsi er
usit en Finlanda da servir la gievgia schuppa d’arveglia e silsuenter omlettas.

L’emprim da matg vegn festivà sco di da la lavur, ma er sco di dals students. La
sonda tranter ils 20 e 26 da zercladur, cura ch’i na vegn praticamain betg stgir
en la Finlanda, ha lieu la festa da mesastad. Cumbain ch’il num finlandais per
la festa, juhannus, sa referescha a son Gion Battista, èn ils rituals da la
festa per gronda part d’origin pajaun.

La Finlanda tutga tar las societads d’infurmaziun las pli avanzadas en tut il
mund. Tenor il ‹Press Freedom Index›, ina glista che vegn edida da
l’organisaziun independenta Reporters senza cunfins, sa chatta la Finlanda
regularmain sin las emprimas plazzas.

Sco en auters pajais ha er lieu en la Finlanda ina deregulaziun dal martgà ed
ina concentraziun da las medias stampadas. Malgrà quai cumparan bundant 150
gasettas dal di e var 150 ulteriuras gasettas en ina ediziun totala da 3,3
milliuns exemplars, quai ch’è la pli auta quota per abitant da tut ils pajais da
l’Uniun europeica.

In impurtant term en l’istorgia dal sport finlandais han furmà il 1952 ils gieus
olimpics da stad a Helsinki. Quels eran gia stads planisads per il 1940, ma han
stuì vegnir spustads pervi da l’erupziun da la guerra. Uschia ha quest eveniment
internaziunal purschì al pitschen pajais, ch’era gist londervi da sa revegnir da
las consequenzas da guerra, la chaschun da sa preschentar al mund. Il sport vegn
savens er resguardà sco persunificaziun da l’uschenumnada virtid naziunala
finlandaisa sisu (‹perseveranza›). In exempel che vegn gugent menziunà è il
currider Lasse Virén ch’ha gudagnà quatter giadas aur a l’olimpiada: a chaschun
dals gieus olimpics dal 1972 a Minca ha el, malgrà ch’el è cupitgà, gudagnà la
medaglia d’aur sur 10 000 meters en nov record mundial. Tant pli schoccant è
lura era stà il scandal a chaschun dal campiunadi mundial da ski nordic a Lahti
il 2001, cura ch’igl è sa mussà ch’ils curriders da passlung finlandais avevan
prendì sistematicamain doping.

Sper l’atletica leva han surtut las differentas disciplinas da sport d’enviern
ina lunga tradiziun. Ils curriders da passlung Veikko Hakulinen, Eero
Mäntyranta, Marja-Liisa Kirvesniemi e Mika Myllylä èn daventads campiun olimpic
u mundial. A l’elita da sigl lung han appartegnì pli baud Janne Ahonen e Matti
Hautamäki ed en il temp pli nov Matti Nykänen e Toni Nieminen. En il biatlon ha
Kaisa Mäkäräinen gudagnà sco emprima Finlandaisa il classament general dal cup
mundial ed ultra da quai ina medaglia d’aur al campiunadi mundial dal 2011.

Il sport da squadra il pli popular è hockey sin glatsch. Giugaders sco Teemu
Selänne, Saku Koivu e Jere Lehtinen èn stars en la NHL. E la SM-liiga
finlandaisa tutga tar las meglras ligas europeicas. Ils pli gronds success da la
squadra naziunala da hockey sin glatsch èn stads ils titels da campiun mundial
il 1995 e 2011. Sco sport naziunal finlandais vala pesäpallo, ina sort baseball
finlandais ch’è quasi nunenconuschent a l’exteriur. Bler main impurtant ch’en
auters pajais è percunter il ballape. A la squadra naziunala n’èsi anc mai
reussì da sa qualifitgar per in campiunadi mundial u europeic.

Fitg popular è en la Finlanda il sport motorisà. Las cursas da furmla 1
cuntanschan regularmain autas quotas d’aspectaturs, e quai grazia a campiuns
mundials sco Kimi Räikkönen e pli baud Mika Häkkinen e Keke Rosberg. La rallye
vala schizunt en general sco domena finlandaisa: quasi la mesadad da tut ils
campiuns mundials da fin qua derivan da la Finlanda.



https://rm.wikipedia.org/wiki/Uniun_sovietica

L’Uniun sovietica (curt US, denominaziun uffiziala: Uniun da las republicas
socialisticas sovieticas, curt URSS, russ Союз Советских Социалистических
Республик, СССР / Sojus Sowjetskich Sozialistitscheskich Respublik, SSSR) è
stada in stadi federativ che vegniva regì da la partida communistica a moda
centralistica. Ses territori tanscheva da l’Europa da l’Ost sur il Caucasus fin
en l’Asia Centrala e sur l’entira Asia dal Nord. Ella è vegnida fundada ils 30
da december 1922 dals bolschevics e schliada ils 21 da december 1991 tras la
Decleraziun d’Alma Ata.

Il territori central (radund 78 % da l’entira surfatscha l’onn 1990) consistiva
da la Republica sovietica russa. En rom da la Revoluziun d’october era quella
sortida ils 7 da november 1917 dal territori central da l’anteriur Imperi
zaristic. Pervi da la dominanza da la Republica sovietica russa vegniva l’Uniun
sovietica savens numnada en il vest ‹Russia sovietica›; e per ils burgais da
l’Uniun sovietica vegniva duvrà la denominaziun nunprecisa ‹Russ›.

Sia pli gronda extensiun ha l’Uniun sovietica cuntanschì en il decurs da la
Segunda Guerra mundiala cun annectar ils stadis baltics (Estonia, Lettonia e
Lituania), la Bessarabia, Tuwa, la part settentriunala da la Prussia da l’Ost
sco er regiuns finlandaisas, polacas, tschecoslovacas e giapunaisas. Questa
extensiun territoriala è sa mantegnida fin ils onns 1990. L’Uniun sovietica
furmava uschia il stadi cun la pli gronda extensiun territoriala coerenta en
l’istorgia da l’umanitad pli nova (abstrahà da l’Imperi russ d’avant il 1917, al
qual appartegnevan er la Finlanda, parts da la Pologna, la Tirchia dal Nord ed
enfin il 1867 l’Alasca). Ed er resguardond tut las epocas istoricas, figurescha
l’Uniun sovietica sco in dals pli gronds dominis territorials insumma.

Suenter il 1945 cunfinava l’Uniun sovietica en il vest cun la Rumenia (1208
kilometers), l’Ungaria (103 kilometers), la Tschecoslovachia (97 kilometers), la
Pologna (1258 kilometers), la Mar da l’Ost, la Finlanda (1340 kilometers) e la
Norvegia (196 kilometers); en il nord cun la Mar da Barents, la Mar da Kara, la
Mar da Laptew, la Mar da la Sibiria da l’Ost e la Mar da Tschuktschen; en l’ost
cun la Mar da Bering, l’Ocean Pacific, la Mar d’Okhotsk e la Mar dal Giapun; en
il sid cun la Corea dal Nord (19 kilometers), la Republica Populara da la China
(6513 kilometers), la Mongolia (3485 kilometers), l’Afganistan (2264
kilometers), l’Iran (2013 kilometers), la Tirchia (529 kilometers) e la Mar
Naira. Il cunfin dal pajais aveva en tut ina lunghezza da 19 025 kilometers.

Il territori da l’URSS cumpigliava en tut 22,4 milliuns kilometers quadrat e cun
quai radund in sisavel da tut la terra franca dal mund. Dal vest a l’ost
s’extendeva il territori da la Mar Naira e da la Mar da l’Ost fin a l’Ocean
Pacific sur bunamain 10 000 kilometers. L’extensiun maximala dal nord al sid
muntava radund 5000 kilometer. L’Uniun sovietica tangava 11 da las 24 zonas da
temp dal mund.

Sin ses territori disponiva l’Uniun sovietica da cotgla e fier sco materia prima
minerala, da ieli e gas sco funtaunas d’energia e sco materias primas da
l’industria petrochemica, da metals senza fier e metals prezius, da forza
idraulica e da vasts territoris da cultivaziun agricula (surtut ils terrens
fritgaivels en l’Ucraina). Cun quai possedeva il pajais tut las resursas
natiralas ch’eran necessarias per ina economia publica industrialisada.

Ils spazis natirals da l’Uniun sovietica tanschevan da las regiuns da glatsch
perpeten en il nord fin als territoris deserts en l’Asia Centrala. La cumpart da
desert da glatsch e tundra muntava a 8 % da l’entira surfatscha, quella da
deserts e semideserts 10 % ed ils territoris da guaud a 30 %.

Quasi la mesadad dal territori sa cumponiva da terrens da schelira permanenta
che sdregliava be durant curtas fasas da stad e be en las stresas superiuras. En
quests territoris èsi relativamain pretensius d’eriger chasas, d’installar il
provediment d’aua ed in’infrastructura adattada a las pretensiuns climaticas. Da
l’entir territori statal pudevan vegnir tratgs a niz radund 27 %; quai era
bundant pli pauc ch’en ils Stadis Unids, nua ch’il terren agricul cuntanscheva
ina quota da 45 %. La cumpart dad ers muntava a 10 % (Stadis Unids: 20 %).

Tras l’annexiun dals stadis baltics e dal territori da la Moldau sco er pervi da
l’engrondiment dal territori da la Bielorussia e da l’Ucraina a disfavur da la
Pologna è il dumber d’abitants creschì andetgamain l’onn 1939. Alura è suandada
ina diminuziun chaschunada tras il fitg aut dumber d’unfrendas da guerra
(schuldads e civilists) dal 1941 al 1945.

L’onn 1920 eran anc radund 90 % dals Russ sa declerads sco commembers da la
baselgia russ-ortodoxa; il 1940 è questa cifra crudada sut 30 %. Blers cartents
èn stads exposts a repressalias, èn vegnids torturads, sajettads u bandischads
en la Sibiria.

Sut Lenin èn vegnidas decretadas leschas che sugerivan sin il palpiri libertad
da religiun, ma ch’han facticamain exproprià las baselgias. Sco represchentantas
dal vegl urden èn las baselgias e lur aderents vegnids considerads sco
cuntrarevoluziunars. En consequenza da quai hai dà execuziuns en massa da
sacerdots da la baselgia russ-ortodoxa.

Sut Stalin èn millis sacerdots vegnids deportads en champs da lavur (Gulag). En
las republicas da l’Asia Centrala, nua che vivevan surtut muslims, è vegnida
serrada la gronda part da las moscheas; d’exercitar la religiun è medemamain
vegnì scumandà. En Sibiria, surtut en il sid dal Lai Baikal, vivevan ultra da
quai numerus budists. Ed er la gronda part da la minoritad coreana appartegneva
al budissem.

Durant la Segunda Guerra mundiala è la tenuta rigida dal stadi vers las
religiuns vegnida schluccada in pau. Intgins uvestgs e sacerdots èn vegnids
relaschads da l’arrest. Singulas scolas autas religiusas sco er baselgias e
claustras èn puspè vegnidas reavertas. Suenter che Chruschtschow è arrivà a la
pussanza è però prorutta danovamain in’unda da cumbat antireligius.
Chruschtschow ha empermess da bainprest mussar a la televisiun il davos
spiritual da l’Uniun sovietica. Sut Gorbatschow è la tenuta statala envers las
baselgias puspè stada main tendida e la fin da l’Uniun sovietica ha puspè
pussibilità d’exequir la libertad da religiun senza restricziuns.

Tras la Revoluziun da favrer dal 1917 èn ils manaders da la Russia zaristica
vegnids privads da lur pussanza. Paucs mais pli tard han ils bolschevics sut
Lenin inizià la Revoluziun d’october ch’ha manà a la proclamaziun da la
Republica sovietica russa. Suenter la victoria dals bolschevics en la Guerra
burgaisa russa è vegnida proclamada il december 1922 l’Uniun da las republicas
socialisticas sovieticas (curt: Uniun sovietica). Quella ha reunì ina gronda
part dals territoris da l’anteriur Imperi russ ad in nov stadi. En l’Uniun
sovietica è sinaquai vegnida realisada in’industrialisaziun posteriura tenor las
directivas da l’economia planifitgada. Regiuns purilas, en las qualas regivan
per part anc relaziuns da producziun feudalas, duevan vegnir transfurmadas
entaifer 20 onns en ina pussanza industriala e furmar il punct da partenza
economic per la revoluziun mundiala. Quai è succedì cun installar, u meglier
ditg sfurzar tras, a partir dal 1928 l’industria greva. Campagnas
d’alfabetisaziun cumplessivas duevan plinavant gidar a stabilisar la pussanza
ideologia da la partida.

La mort da Lenin ils 21 da schaner 1924 ha manà ad in cumbat da successiun
vehement. Josef Stalin, dapi il 1922 secretari general da la partida
communistica, è la finala sa fatg valair envers Leo Trotzki. Stalin ha consolidà
sia pussanza cun persequitar ils onns 1926/1927 sistematicamain ses adversaris
da la ‹sanestra› (Leo Trotzki, Grigori Sinowjew e Lew Kamenew) ed il 1929/1930
quels da la ‹dretga› (t.a. Nikolai Bucharin) sco er bleras persunas che vegnivan
suspectadas da simpatisar cun quels.

A partir dal 1928 è l’economia statal vegnida suttamessa a plans quinquennals.
L’industrialisaziun e consolidaziun da l’infrastructura ha cuntinuà, en spezial
en la part asiatica dal pajais, e l’agricultura è vegnida collectivada
(fundaziun da sovcosas e colcosas). La resistenza da vart dals purs gronds e
mesauns (che vegnivan diffamads sco ‹culacs›) è vegnida rutta senza remischun
ils onns 1929 fin 1933; las vastas repressiuns han tanschì fin ad arrestaziuns,
expropriaziuns, deportaziuns da massa ed execuziuns. La consequenza è stada
in’immensa fomina a la Volga, en l’Ucraina ed en l’entir pajais, l’uschenumnà
holodomor ch’ha custà la vita a tschintg fin set milliuns umans.

Il prim da settember 1939 ha cumenzà la Segunda Guerra mundiala cun l’attatga
dal Terz Reich sin la Pologna. Ils 17 da settember 1939 è l’armada cotschna
irrutta en la Pologna. La basa per quest pass ha furmà il protocol supplementar
secret al patg da nunagressiun tranter la Germania e l’Uniun sovietica
(l’uschenumnà Patg da Hitler-Stalin). Tenor quel ha l’Uniun sovietica occupà
suenter la sconfitta da la Pologna la part orientala dal vischin al vest cun
l’argument da vulair proteger ils pievels da la Bielorussia e da l’Ucraina
cunter in’invasiun tudestga. Gia ils 28 da settember 1939 ha l’Uniun sovietica
però serrà cun la Germania in contract da cunfin e da pasch ed ils 10 da favrer
1930 ina cunvegna economica. Entaifer l’istoriografia vegn debattà a moda
cuntraversa davart ils motivs ch’han manà al Patg da Hitler-Stalin (gudagnar
influenza en l’Europa da l’Ost, sa segirar cunter in’eventuala attatga da vart
da la Germania).

A partir dals 30 da november 1939 ha l’Uniun sovietica fatg guerra cunter la
Finlanda. Parts da quella èn vegnidas transfurmadas en la Republica socialistica
sovietica carelo-finlandaisa. Sinaquai è l’Uniun sovietica vegnida exclusa da la
Societad da las naziuns. Il 1940 ha l’Uniun sovietica annectà ils trais stadis
baltics Estonia, Lettonia e Lituania sco er la Bessarabia rumena (la Moldavia da
pli tard) e la Bucovina.

Sut il pseudonim ‹Interpresa Barbarossa› ha l’armada tudestga cumenzà ils 22 da
zercladur 1941 la guerra cunter l’Uniun sovietica. En la schientscha istorica
russa è questa guerra enconuschenta sut il num ‹Gronda guerra patriotica›. Ils
24 d’avust 1941 ha l’Uniun sovietica occupà ensemen cun la Gronda Britannia la
Persia ch’era stada fin qua neutrala. Malgrà disfidanza vicendaivla han las
Conferenzas da Teheran e da Jalta manà ad ina coaliziun tranter l’Uniun
sovietica, la Gronda Britannia ed ils Stadis Unids cunter la Germania.

En il cumbat cunter la Wehrmacht tudestga ha l’Uniun sovietica purtà il pli
grond burdi. Ella è sortida da la Segunda Guerra mundiala devastada e
flaivlentada, ma er sco pussanza victura e mundiala. En la Conferenza da Potsdam
han las pussanzas victuras en l’Europa empruvà da s’unir ad in urden dal
suenterguerra, quai ch’è però be reussì per part. La coaliziun è ida en tocca
pervi da la disfidanza vicendaivla e pervi da l’urden social divergent; uschia
ha cumenzà il conflict tranter l’ost ed il vest, l’uschenumnada Guerra fraida.

Suenter la Segunda Guerra mundiala ha l’Uniun sovietica segirà la sfera
d’influenza ch’ella aveva gudagnà. La Pologna da l’Ost tenor la definiziun en il
Patg da Hitler-Stalin e l’entir Balticum ha l’URSS integrà a lunga vista en ses
territori statal. L’Albania (1948–1961), la Bulgaria, la Pologna, la Rumenia,
l’Ungaria, la Tschecoslovachia e la Republica democratica tudestga èn vegnids
sut l’influenza da pussanza da l’Uniun sovietica; sco stadis satellits èn els
daventads ‹democrazias popularas› regidas communisticamain.

Il 1953, suenter la mort da Stalin, è Nikita Chruschtschow daventà l’emprim
secretari da la Partida communistica da l’Uniun sovietica. Il 1956, en rom dal
XXavel di da partida, è el s’exprimì en in’allocuziun secreta cunter il
stalinissem. El ha empruvà d’iniziar ina vieuta en la politica sovietica
instradond ina liberalisaziun modesta (‹perioda da marschauna›). La Revolta
ungaraisa dal 1956 è però vegnida supprimida sanguinusamain tras l’Armada
cotschna.

Malgrà vasts contacts diplomatics ha la Guerra fraida tranter l’Uniun sovietica
ed ils Stadis Unids perdurà. Tant ils stadis commembers da la NATO sco er quels
dal Patg da Varsovia han cuntinuà cun lur concurrenza d’armament. La Crisa da
Cuba dal 1962 ha manà il mund a l’ur d’ina guerra atomara. Sut squitsch dals
Stadis Unids ha Chruschtschow bain clamà enavos las rachettas atomaras che
duevan vegnir staziunadas sin l’insla caribica ed è uschia prevegnì a
l’escalaziun smanatschanta. A medem temp al èsi però reussì da pretender dals
Stadis Unids en ina cunvegna secreta che quels retirian da la Tirchia rachettas
dal tip Jupiter. Tras quai era la situaziun militara sa midada tras la crisa a
favur da l’Uniun sovietica. Tuttina aveva l’Uniun sovietica l’impressiun d’avair
pers la confruntaziun; paradoxamain vala gist il medem er per ils Stadis Unids.

L’atun 1957 è reussida a l’Uniun sovietica la ‹conquista da l’univers› ch’è
stada colliada cun bler prestige: cun Sputnik 1 è arrivà l’emprim satellit en
l’orbit terrester. Anc il medem onn èsi reussì da trametter cun il chaun Laika
l’emprima creatira viventa en l’univers. Ed il 1961 è Juri Gagarin sgulà cun
Wostok 1 sco emprim uman en l’univers.

L’onn 1964 è Chruschtschow vegnì remplazzà tras il conservativ Leonid Breschnew.
Quel è s’opponì vehementamain cunter tuttas emprovas da refurma en auters stadis
communistics. Il 1968 han chars armads dal Patg da Varsovia supprimì en la
Tschecoslovachia l’uschenumnada ‹Primavaira da Prag›. Er il dretg da guerra ch’è
vegnì proclamà il 1980 en Pologna cunter il moviment da refurma dal sindicat
Solidarność aveva Moscau cumandà. Da l’autra vart ha l’URSS segnà il 1975 la
Cunvegna per la segirezza e la collavuraziun en l’Europa.

Cun l’invasiun da truppas sovieticas il 1979 (fin a 100 000 schuldads) è
escalada la guerra burgaisa en l’Afganistan, furmond ina nova zona da crisa da
la politica mundiala. Il pajais è vegnì devastà, sia infrastructura demolida dal
tuttafatg. Ils cumbats tranter las truppas da la regenza ed ils Mudschaheddin
han chaschunà la mort da ca. 1,2 milliuns Afgans e manà ad in’unda da fugitivs
da var tschintg milliuns. Il president dal stadi da l’Afganistan, Mohammed
Nadschibullah, ha annunzià il 1986 in curs da reconciliaziun naziunala. Sinaquai
ha Michail Gorbatschow declerà publicamain che l’engaschament sovietic en
l’Afganistan saja memia char e chaschunia memia grondas perditas. El ha candidà
sco parsura dal Comité central cun l’empermischun da terminar la guerra ch’era
fitg nunpopulara. Sut si’egida ha l’Uniun sovietica retratg las truppas ils onns
1988/89. Ils Mudschaheddin, che vegnivan organisads ed equipads dals servetschs
secrets dals Stadis Unids e dal Pakistan, èn sortids da la guerra sco victurs.
Els èn però bainprest puspè stads involvids en cumbats interns. Quai ha
pussibilità als taliban radical-islamics d’avanzar nà dal Pakistan en vastas
parts dal pajais e d’eriger vers la mesadad dal 1990 in stadi da dieu islamic.

Dapi l’entschatta dals onns 1980 è il svilup economic da l’Uniun sovietica stà
segnà da ratas da creschientscha ch’èn sa sminuidas cuntinuadamain. A partir dal
1985 ha il nov secretari general Michail Gorbatschow instradà emprimas refurmas.
Tras Perestrojka (transfurmaziun) e Glasnost (avertezza) dueva vegnir refurmà il
socialissem real e creà in nov pensar critic. Tras quai èn ils problems dal
sistem vegnids a la glisch per propi; la discussiun publica davart quels ha
flaivlentà la posiziun da la regenza centrala. Il moviment da refurma è sa fatg
pli e pli independent; la partida ha pers plaunsieu la controlla e n’ha betg
pudì reagir, damai ch’i mancava al process da democratisaziun il rom
instituziunal. Areguard la politica da l’exteriur è vegnida instradada ina
politica da detensiun e da discharmament cumplessiva. Las refurmas iniziadas da
Gorbatschow n’han betg manà a la creschientscha giavischada. I n’è betg reussì
da sviluppar vinavant l’industria cun promover gronds cumbinats (reuniuns da
manaschis); ed er l’augment d’investiziuns en il sectur agrar n’è betg vegnì da
mitigiar la mancanza da mangiativas. Ultra da quai ha la corrupziun creschenta
gì per consequenza che resursas centralas èn sfugidas pli e pli or da maun al
stadi.

Las malsegirtads chaschunadas tras las midadas profundas sin il champ politic ed
economic èn anc vegnidas rinforzadas tras catastrofas da la natira (surtut il
terratrembel da Spitak ils 7 da december 1988) e tecnogenas. Il 1986 ha gì lieu
en l’Ucraina la gronda catastrofa nucleara da Tschernobil. Plinavant èn sa
fatgas valair cun il temp ulteriuras polluziuns da l’ambient ch’han medemamain
gì in effect destabilisant: la desertificaziun dal Lai d’Aral, la vasta
contaminaziun dal terren e da la vegetaziun tras petroli en la Sibiria dal Vest
sco er la polluziun da l’aria sur tut las citads industrialas pli grondas.

Er la convivenza da las naziunalitads entaifer l’Uniun sovietica è stada segnada
da disturbis. Il december 1986 èsi vegnì per l’emprima giada suenter l’era da
Breschnew a grevs cumbats etnics, quai suenter ch’il schef da partida dal
Kasachstan era vegnì remplazzà suenter suspects da corrupziun tras in
funcziunari russ dictà da Moscau. L’entschatta 1988 ha cumenzà il conflict da
Aut Karabah tranter l’Armenia e l’Aserbajdschan; quel dueva sa sviluppar a
l’emprima guerra tranter stadis successurs da l’Uniun sovietica. Entaifer curt
temp èn suandads divers ulteriurs conflicts naziunalistics a l’intern da l’Uniun
sovietica.

Ch’ils stadis situads a l’ur da l’Uniun sovietica han cumenzà a rumper cun la
centrala a Moscau è stà d’attribuir main a la populaziun en ils numerus centers
da crisa, mabain als manaders politics da las singulas republicas d’uniun. Il
cumenzament han fatg las republicas balticas ch’èn sa referidas a lur identitad
naziunala. Il 1990 e 1991 han la Lituania, la Lettonia e l’Estonia declerà lur
independenza. Ils 19 d’avust 1991, in di avant che Gorbatschow ed ina gruppa
dals manaders da la republica vulevan segnar in nov contract d’uniun, ha il
comité statal per il stadi d’urgenza che sa cumponiva d’auts funcziunaris
empruvà da vegnir a Moscau a la pussanza. Gia ils 21 d’avust ha il putsch fatg
naufragi pervi da l’intervenziun da la populaziun sut l’egida da Boris Jelzin.
Tras il putsch da l’avust è l’Uniun sovietica ida dal tuttafatg en tocca. La
dissoluziun uffiziala ha però gì lieu pir ils 26 da december 1991 cun la
ratificaziun da la cunvegna d’Alma-Ata; ils 31 da december dal medem onn ha
l’Uniun sovietica chalà d’exister.

Suenter il putsch è la Partida communistica da l’Uniun sovietica vegnida
scumandada tras decret. Jelzin ha surpiglià la controlla da las medias e dals
ministeris-clav. Gorbatschow è sa retratg sco secretari general da la PCUS, è
però restà president dal stadi fin ils 25 da december 1991, cura ch’el ha surdà
las fatschentas al president da la federaziun russa, Boris Jelzin. La saira dal
medem di è vegnida remplazzada sin il Kremlin la bandiera cotschna da l’Uniun
sovietica tras la bandiera alv-blau-cotschna da la Russia.

Las republicas d’uniun han declerà successivamain lur independenza da l’Uniun
sovietica. La finala han indesch dad ellas – ils stadis baltics e la Georgia
n’eran betg preschents – decidì ils 21 da december 1991 ad Alma-Ata da schliar
l’uniun. Tras dismembraziun è l’URSS uschia sa dividida en las singulas
republicas; sco successuras dal subject da dretg internaziunal Uniun sovietica
han quellas obtegnì uno actu il status da stadis cun dretgs cumplains.

Las anteriuras republicas d’uniun èn sinaquai s’unidas en la Communitad dals
Stadis Independents (CSI). Tuttina è la Federaziun Russa, ch’è tenor il dretg
internaziunal la successura da la Republica sovietica russa, sa declerada
explicitamain sco «stadi successur» da l’Uniun sovietica. Cun quai èn stads
colliads tut ils dretgs e duairs da quella tenor il dretg internaziunal, inclus
la sedia sovietica en il Cussegl da segirezza da las Naziuns unidas.

Formalmain era l’Uniun sovietica in stadi federativ che vegniva furmà da las
republicas d’uniun. Facticamain vegniva il stadi però manà a moda centralistica
e dominà da la Republica sovietica russa. Nominalmain vegniva l’URSS regida
democraticamain tras cussegls (russ Совет/Sowjet) resp. tras il parlament. Ma en
realitad è la pussanza adina stada en ils mauns dals manaders da la Partida
communistica da l’Uniun sovietica. Sut Stalin ha quella manà il pajais a moda
totalitara, pli tard plitost a moda autoritar-dictatorica. Vers la fin da
l’Uniun sovietica è Michail Gorbatschow sa stentà sut ils chavazzins Glasnost e
Perestroika da stgaffir instituziuns democraticas per propi.

Il 1918, suenter la Revoluziun d’october, era la Partida da lavurers
socialdemocratica da la Russia vegnida renumnada en Partida communistica da la
Russia. Il 1925 ha quella survegnì il num Partida communistica d’uniun
universala. Il 1952 è alura suandà il num Partida communistica da l’Uniun
sovietica.

*) Lenin è be stà a moda informala schef da la Partida communistica. Dal 1922/24
fin il 1953 e dal 1966 fin il 1991 è il titular da l’uffizi vegnì numnà
‹secretari general›; dal 1953 fin il 1966 ‹emprim secretari›.

Da la fundaziun dal stadi a sia dissoluziun ha l’Uniun sovietica furmà in stadi
da polizia. I na deva strusch in aspect da la vita da mintgadi che mitschava da
la surveglianza statala. La libertad d’opiniun e da viadi existivan bain sin il
palpiri, ma betg en la pratica. Per bunamain mintga activitad pli gronda era
necessaria ina permissiun tras las autoritads. Ils uffizis, surtut il servetsch
secret e da segirtad dal stadi KGB (Komitet gosudarstvennoy bezopasnosti,
‹Comité per la segirtad dal stadi›) survegliavan a moda intensiva la vita
publica e privata dals burgais. Dissidents stuevan quintar cun repressalias
statalas e chastis severs fin a la deportaziun en champs da correcziun (Gulag,
Glavnoe upravlenie ispravitel'no-trudovykh lagerei, ‹Administraziun centrala
dals champs da correcziun›).

A moda spezialmain intensiva èn questas mesiras totalitaras da repressiun e da
controlla statala vegnidas applitgadas sut Stalin e Breschnew. Il ‹grond terrur›
sut Stalin duai avair custà la vita a radund 700 000 persunas. Pli tard, surtut
durant l’epoca da glasnost sut Gorbatschow, hai er dà spazis d’agir in pau pli
libers entaifer la cultura, la politica e la vita privata. Suenter l’èra da
Stalin è sa sviluppà in moviment clandestin ch’è s’exprimì en furma da
litteratura scumandada (Samisdat) e d’umor politic (Radio Eriwan).

Suenter il 1917 è il nov reschim communistic sa stentà d’insumma vegnir
renconuschì sco regenza da la Russia resp. da l’Uniun sovietica. La Germania ha
gia contractà l’entschatta 1918 cun ils communists, en vista al Contract da
pasch da Brest-Litowsk. La renconuschientscha uffiziala è però suandada pir il
1922. Il 1925 è l’Uniun sovietica vegnida renconuschida dal Giapun, il 1933 dals
Stadis Unids. Auters pajais dal vest han per part fatg quest pass pir bundant
pli tard. Motivs per questa tenuta refusanta da blers pajais n’eran betg be las
violaziuns dals dretgs umans, mabain per exempel er il fatg ch’il reschim
communistic n’era betg pront da renconuscher daivets russ dal temp zaristic a
l’exteriur.

En in’emprima fasa è l’Uniun sovietica sa stentada d’obtegnair cun forza
(influenza zuppada u intervenziun militara) regenzas communisticas er en auters
pajais europeics. Pli tard èn ins alura sa concentrads sin consolidar l’atgna
posiziun. Quai han ins surtut fatg en furma da cunvegnas bilateralas. Da la
Societad da las naziuns è l’Uniun sovietica pir daventada commembra il 1934 (il
1939 è ella vegnida sclausa da la Societad da las naziuns pervi da l’attatga sin
la Finlanda).

Malgrà quests accents sin il parchet diplomatic è l’Uniun sovietica tuttina
intervegnida a moda activa en la Guerra burgaisa spagnola. Cun sias furniziuns
d’armas ha ella sustegnì a moda decisiva la vart republicana. Sut l’egida da
l’Uniun sovietica han er gì lieu ‹zavradas› entaifer la vart republicana: cun
agid d’arrestaziuns, d’attentats e d’execuziuns han ils communists mitigià
successivamain la pussanza dals anarchists, cun ils quals els eran atgnamain
alliads. Il 1939, d’in temp ch’ils republicans vegnivan dominads decisivamain
dals communists, han els però pers la guerra cunter ils naziunalists sut Franco.

Suenter il 1930 ha la Germania naziunalsocialistica cumenzà cun sia politica
d’occupaziun da novs territoris. Stalin ha l’emprim contractà cun las pussanzas
dal vest, ha però pretendì da la Pologna da laschar passar truppas sovieticas en
cas da guerra. Sin fundament da las experientschas dal 1920 ha la Pologna refusà
questa dumonda. La finala han la Germania e l’Uniun sovietica segnà la fin avust
1939 il Patg da Hitler-Stalin. Cun quest patg da nunagressiun presumtiv han las
duas pussanzas partì tranter ellas lur vischins. L’Uniun sovietica dueva
survegnir enavos pli u main tut ils territoris ch’avevan fatg part da la Russia
avant l’Emprima Guerra mundiala.

Segirà tras il patg en l’ost, ha Hitler attatgà la Pologna e battì il pajais en
l’interval da paucas emnas. Indirectamain aveva Stalin pia pussibilità
l’erupziun da la Segunda Guerra mundiala. Gia curt suenter il cumenzament da la
guerra è l’Uniun sovietica penetrada en la part orientala da la Pologna che
l’era vegnida concedida en il patg. La Finlanda è sa defendida en la Guerra
d’enviern cunter in’invasiun sovietica. En ina cunvegna da pasch ha la Finlanda
però stuì acceptar grondas sperditas da territori en il sid dal pajais. Cun agid
da smanatschas èsi plinavant reussì a Stalin d’annectar ils trais stadis
baltics. En questa fasa han la Germania e l’Uniun sovietica collavurà
stretgamain sin il champ da l’economia da guerra; las furniziuns da materias
primas tras l’Uniun sovietica han pir pussibilità a Hitler da far guerra er a
mesa ed a lunga vista.

En consequenza da quest svilup è Stalin sa collià cun las pussanzas dal vest
(Coaliziun cunter Hitler), da las qualas l’Uniun sovietica ha retschet
furniziuns da rauba considerablas. Il matg 1945 è la Germania stada battida, il
settember dal medem onn il Giapun. Il 1941 aveva l’Uniun sovietica bain
suttascrit cun il Giapun in patg da nunagressiun; ma curt avant la fin da la
guerra ha l’Uniun sovietica rut quest contract ed è marschada en la China dal
Nord ch’era da quel temp sut controlla dal Giapun. Quai dueva la finala furmar
il pass decisiv ch’ha manà en la guerra burgaisa chinaisa a la victoria dals
communists sur ils naziunalists. La Republica Populara da la China, ch’è vegnida
fundada uffizialmain il 1949, pareva a l’entschatta da sa sviluppar ad in
partenari d’allianza da l’Uniun sovietica. Ma il pli tard en il decurs dals onns
1960 èn las duas pussanzas daventadas rivals, e quai tant pervi da conflicts da
cunfin latents sco er pervi da differenzas ideologicas e la dumonda davart
l’egemonia entaifer il mund communistic.

En il vest era l’armada sovietica avanzada il 1945 fin a la Elbe, l’Austria e la
gronda part da la Jugoslavia. Suenter la fin da la guerra è l’Uniun sovietica sa
stentada, per gronda part cun success, d’installar en ils stadis restabilids
reschims ch’eran dependents dad ella:

Ils partenaris d’allianza europeics da l’Uniun sovietica eran unids militarmain
en il Patg da Varsovia ed economicamain en il Cussegl per agid economic
vicendaivel (COMECON). Pliras giadas ha l’Uniun sovietica però stuì intervegnir
sezza per salvar ils reschims communistics cunter emprovas da sullevaziun (p.ex.
RDT 1953) u per tegnair il reschim sez en dependenza sovietica (p.ex. Ungaria
1956).

Gia curt suenter la fin da la Segunda Guerra mundiala èsi vegnì a tensiuns
tranter las pussanzas dal vest, per exempel pervi da la spartiziun da la
Germania, pervi da las truppas che l’Uniun sovietica vuleva laschar
permanentamain en l’Iran, pervi da l’emprova d’influenzar la Tirchia u en
general pervi da la violaziun dals dretgs umans a l’intern da l’Uniun sovietica.
In auter eveniment ch’ha fatg donn a lunga vista a la reputaziun da l’Uniun
sovietica e ch’ha alienà las pussanzas dal vest, ha furmà il putsch communistic
a Prag il favrer 1948.

Surtut cun ils Stadis Unids è l’Uniun sovietica sa mesirada en ina concurrenza
d’armament extendida. Dapi ils onns 1960 aveva il svilup tecnic sin il champ da
las bumbas atomaras manà ad ina situaziun ch’avess pussibilità ad omaduas
pussanzas mundialas da destruir l’adversari cumplettamain entaifer curt temp.
Suenter la mort da Stalin il 1953 han ses successurs però er exprimì la voluntad
da surpassar ils Stadis Unids en ina ‹coexistenza paschaivla› cun prestaziuns
economicas, scientificas e culturalas. Dasperas è l’Uniun sovietica er sa
stentada da prender influenza cun meds politics, economics e militars sin las
anteriuras colonias da las pussanzas dal vest en l’Africa, en l’Asia ed en
l’America dal Sid. Tar ils paucs cas nua ch’igl è reussì da liar a lunga vista
partenaris d’allianza tutga il régime da Fidel Castro a Cuba.

En il decurs da la Guerra fraida èn s’alternadas (e per part er sa cruschadas)
fasas da detensiun e da confruntaziun. Betg d’emblidar è il fatg ch’ils stadis
dal vest furmavan tuttavia er partenaris da commerzi da l’Uniun sovietica. Ina
nova fasa da detensiun ha cumenzà vers la mesadad dals onns 1980 cun l’entrada
en uffizi da Michail Gorbatschow. El è sa stentà da dar als stadis communistics
dapli libertad, betg il davos er perquai che l’Uniun sovietica aveva adina pli
grondas difficultads da sustegnair ils partenaris d’allianza economicamain. Sin
fundament da quest svilup han ils facturs da dependenza en l’allianza da l’ost
pers a partir dal 1989/1990 lur effect.

In impurtant pass per surmuntar l’isolaziun al nivel da la diplomazia
internaziunala ha muntà il Contract da Rapallo il 1922. En quel ha la Germania
(ch’era sezza isolada internaziunalmain suenter la fin da l’Emprima Guerra
mundiala) renconuschì sco emprim stadi l’Uniun sovietica. Pir ils 18 da
settember 1934 è l’Uniun sovietica vegnida commembra da la Societad da las
naziuns.

La relaziun envers il reschim naziunalsocialistic en Germania è stada da
l’entschatta ennà fitg tendida. Quai surtut pervi da la politica da l’exteriur
agressiva dad Adolf Hitler, sia degradaziun dals pievels slavs sco ‹umans
inferiurs› e si’aversiun extrema cunter il communissem. Per pudair annectar
parts da la Pologna han l’Uniun sovietica e la Germania serrà ils 23 d’avust
1939 il patg da nunagressiun. En in protocol secret ch’è vegnì agiuntà a quest
contract han omaduas partidas definì lur sferas d’interess en l’Europa da l’Ost.

Suenter la Segunda Guerra mundiala ha l’Uniun sovietica declerà ils 25 da mars
1954 da vulair sa metter en relaziuns diplomaticas cun la Republica democratica
tudestga (RDT, tudestg DDR) «sco cun mintga auter stadi suveran» ed ha concedì a
la RDT ils 20 da settember 1955 la suveranitad statala en dumondas da l’intern e
da l’exteriur. Quai èn stadas consequenzas directas da la conferenza dals
ministers da l’exteriur da las quatter pussanzas d’occupaziun dals 25 da schaner
als 18 da favrer 1954 ch’aveva fatg naufragi. L’Uniun sovietica ha bain resalvà
explicitamain a sasezza la cumpart da sia responsabladad sco pussanza
d’occupaziun entaifer l’entira Germania. Las trais pussanzas dal vest han però
respundì ils 8 d’avrigl 1954 ch’els resguardian l’Uniun sovietica er vinavant
«sco pussanza responsabla per la zona sovietica da la Germania». En quest senn
ha il commando superiur da l’Uniun sovietica sa resalvà il dretg d’interprender
«en cas che la segirezza vegniss periclitada» tut las mesiras necessarias, e
quai senza dretg da cundecisiun da vart da la RDT. Ils 25 da schaner 1955 è il
stadi da guerra cun la Germania vegnì schlià ed ils davos schuldads tudestgs èn
turnads a chasa da la praschunia da guerra sovietica. Sinaquai ha l’Uniun
sovietica er tgirà contacts diplomatics cun la Republica Federala Tudestga (RFT,
tudestg BRD). La RFT sezza veseva en quest pass ina via pussaivla per surmuntar
la spartiziun dal stadi e restituir l’unitad statala da la Germania.

Suenter che l’Uniun sovietica era sa liberada da la perspectiva eurocentrica e
xenofoba dals onns 1930 e 1940, è ella sa stentada a partir da la mesadad dals
onns 1950 da tgirar contacts cun il Terz Mund ch’era gist vegnì decolonisà. Il
motiv era quel d’empruvar da liar al sistem da pussanza sovietic stadis che
n’appartegnevan betg ad in dals dus blocs politics. Las visitas plain simbolica
da Chruschtschow en l’India, a Burma ed en l’Afganistan il 1955, il festival
mundial da la giuventetgna a Moscau il 1957 e la fundaziun da l’universitad per
l’amicizia dals pievels il 1960 èn d’attribuir a questas stentas. La mancanza da
persunas da l’Africa, da l’America dal Sid u da l’Asia dal Sidost che vivevan en
l’Uniun sovietica e la mancanza quasi cumpletta da persunas ch’avessan pudì
mantegnair tras lur activitad da viagiar l’allianza tranter l’Uniun sovietica ed
il Terz Mund han però quasi rendì impussibels quests contacts a lunga vista. In
ulteriur factur per explitgar daco che las relaziuns da l’Uniun sovietica cun il
Terz Mund n’han betg cuntanschì il nivel giavischà furma la situaziun da
l’economia da l’exteriur da l’Uniun sovietica sezza: quella era sviluppada memia
pauc per porscher prestaziuns da commerzi suffizientas u schizunt vegnir en agid
ad auters stadis economicamain; tras quests deficits sin il champ economic n’ha
quel er betg pudì furmar la basa per in’ulteriura collavuraziun al nivel
politic, ideologic u militar.

A l’entschatta dals onns 1960 ha l’Uniun sovietica extendì ses engaschament a
favur da stadis dal Terz Mund entaifer las Naziuns unidas. Per l’ina ha ella
sustegnì finanzialmain intgins projects da svilup da l’ONU; per l’autra ha ella
empruvà da trair sin sia vart ils novs stadis decolonisads che daventavan
commembers da la cuminanza da stadis internaziunala. Sco exempel per questa
politica po valair il pled che Chruschtschow ha tegnì il 1960 davant la
radunanza plenara da las Naziuns unidas. En quel ha el reproschà a l’ONU da
sustegnair en la Crisa dal Congo il putschist dictatoric Mobutu. Sia pretensiun
d’instradar vastas refurmas entaifer las structuras da las Naziuns Unidas n’ha
però strusch chattà sustegn da vart dals novs stadis commembers; quels avevan
tema che midaments vi dal status quo pudessan esser nuschaivels a lur dretg da
cundecisiun entaifer quest gremi internaziunal.

Las forzas armadas da l’Uniun sovietica cumpigliavan tenor la lescha l’armada,
la marina ed autras furmaziuns armadas. L’armada è sa furmada suenter la
Revoluziun d’october dal 1917. La denominaziun ‹Armada cotschna› è vegnida
midada il 1946 uffizialmain en ‹Armada sovietica›. Cun lantschar il 1949 il
program d’armament a basa da bumbas atomaras è l’Uniun sovietica daventada la
segunda pussanza atomara suenter ils Stadis Unids.

Ils politichers ch’han occupà l’impurtant post dal minister da defensiun (numnà
fin il mars 1946 ‹Cumissari dal pievel›) èn stads: Trotzki, Frunse, Woroschilow,
Timoschenko, Stalin, Bulganin (2 giadas), Wassilewski, Schukow, Malinowski,
Gretschko, Ustinow, Sokolow, Jasow e Schaposchnikow.

Entaifer las republicas devi circuls e territoris pli vasts als quals ins aveva
concedì ina tscherta autonomia e schizunt sutrepublicas autonomas (p.ex.
Nachitschewan). Teoreticamain possedevan tut questas entitads caracter statal.
Suenter la fin da l’era sovietica han interpretaziuns divergentas da la
constituziun sovietica dal 1977 manà en questas regiuns a divers conflicts pli
gronds (p.ex. Abchasia u la regiun armena Aut Karabah entaifer l’Aserbaidschan).

Cundiziuns politicas ed economicas ordvart difficilas e la mancanza d’ina teoria
da la planisaziun centrala han però sfurzà la direcziun da midar pliras giadas
il curs, e quai gia durant ils emprims onns d’existenza da l’Uniun sovietica:
Suenter la Revoluziun d’october dal 1917 è vegnì endrizzà l’uschenumnà
‹Communissem da guerra› e durant ils onns 1920 è suandada l’uschenumnada ‹Nova
politica economica›. A partir dal 1928 èn vegnids formulads sut Stalin ils
tratgs fundamentals dal sistem economic sovietic. La prioritad absoluta è
vegnida dada a l’industria; in’ulteriura caracteristica ha furmà la
centralisaziun da l’administraziun ch’aveva da survegliar la producziun da bains
tenor in plan rigurus. Ils meds da producziun e las firmas èn vegnids
transfurmads en proprietad statala. A moda centralistica na vegnivan betg mo
dirigids tut ils process economics, mabain er ils pretschs e las pajas. En pli
possedeva il stadi il monopol areguard il commerzi cun l’exteriur. La gronda
part da la surfatscha utilisada tras l’agricultura sa chattava en ils mauns da
societads cooperativas; las decisiuns strategicas areguard l’agricultura eran
però medemamain suttamessas a la planisaziun statala.

Ils 25 da schaner 1949 è vegnì fundà da la gronda part dals stadis dal bloc da
l’ost il Cussegl per agid economic vicendaivel (COMECON). Suenter la mort da
Stalin il 1953 han ins empruvà pliras giadas da refurmar il centralissem da
planisaziun e da reorganisar il comité directiv (ils onns 1965 e 1979). Ils
princips ed elements d’organisaziun fundamentals n’han ins però betg midà tras
quai.

Ultra da quai han las expensas militaras surdimensiunadas engrevgià il budget
statal. Per motivs ideologics e politica da pussanza ha l’Uniun sovietica
stgaffì e mantegnì forzas armadas a gronda dimensiun. Per pudair garantir la
paritad militara e strategica cun ils Stadis Unids duvrava l’Uniun sovietica
18 % da l’entrada naziunala per il militar, entant ch’i vegnivan impundids per
la producziun da bains da consum be 6 %.

Avant il 1956 consistiva la rait electrica da l’Uniun sovietica da pliras raits
parzialas ch’eran independentas ina da l’autra. Silsuenter èn quellas vegnidas
colliadas successivamain ina cun l’autra ad indesch rintgs electrics. Il 1991
muntava la prestaziun da tut ils implants electrics cun la quala vegniva
alimentada la rait electrica radund 325 GW.

La valuta uffiziala da l’Uniun sovietica furmava il rubel ch’era dividì en 100
copecas. Confurm al program da partida ha Lenin manà natiers l’onn 1922
in’iperinflaziun. Cun quest pass ha el vulì realisar la finamira tenor la
doctrina communistica da dismetter successivamain ils daners u almain da reducir
la muntada da quels. Damai ch’i na fiss betg stà pussaivel d’enchaminar questa
via per decret, ha el svalità tut il chapital da finanzas ch’era en circulaziun.
Suenter plirs onns segnads da conflicts militars e da crisas economicas è il
traffic monetar vegnì reducì a l’intschess naziunal. Quai vul dir che betg ina
suletta copeca pudeva bandunar il pajais (cun excepziun dal martgà nair e da cas
da fugia dal pajais).

Il territori tranter Son Petersburg, Odessa resp. Rostow al Don en il vest e
Krasnojarsk en l’ost furmava la regiun gronda la pli fritgaivla da l’Uniun
sovietica e vegniva er numnada ‹triangul agrar›.

A l’entschatta dal 20avel tschientaner è l’art da l’avantgarda russa surtut stà
sut l’ensaina dal constructivissem. Igl è quai in stil abstract
(geometric-tecnic) ch’aveva in temp il caracter d’in moviment politic e
ch’enserrava er la litteratura, la musica ed il teater. Il constructivissem è da
sia vart vegnì inspirà fermamain dal cubissem e dueva avair gronda influenza sin
il svilup dal moviment d’art e da concepziun Bauhaus. Anc ils onns 1920 han
Tatlin ed ils frars Pevsner relaschà in manifest sustegnì dal stadi, il qual
suttastritgava la muntada dal realissem constructiv e da la cinematica sco
princips da cumposiziun fundamentals.

Ma damai che Lenin era da l’avis che l’art sa laschia be giustifitgar
politicamain sch’el vegnia er chapì ed acceptà da la vasta populaziun, è il
constructivissem vegnì remplazzà a partir dals onns 1930 tras il realissem
socialistic. Quel è vegnì legitimà ideologicamain e dueva segnar l’art e la
cultura da l’Uniun sovietica e dals ulteriurs stadis dal bloc da l’ost fin en
ils onns 1990 (cun in accent spezial fin la mort da Stalin l’onn 1953). En il
realissem social manca tutta abstracziun ed estetisaziun; el dueva tematisar a
moda optimistica la vita dals lavurers e la tecnica en il mintgadi socialistic.
Artists ch’eran orientads als stils da la moderna han resentì questa vieuta sco
art bunmartgà per la massa ed èn ids en l’emigraziun interna.

Suenter la Revoluziun d’october èn l’art e l’architectura da la Russia resp. da
l’Uniun sovietica stads segnads d’in spiert ordvart avantgardistic. Il nov stil
aveva gia cumenzà a sa far valair a l’entschatta dal 20avel tschientaner en
l’interacziun cun auters stils en Russia ed en tut l’Europa. Al nov stil dal
constructivissem u raziunalissem – segnà ferm dal stil dal Bauhaus – appartegnan
architects sco Kasimir Malewitsch, Wladimir Tatlin, Alexander Rodschenko, El
Lissitzky, Alexander Wesnin, Ilja Golosow, Konstantin Melnikow u Moisej
Ginzburg. Tranter ils onns 1920 e 1933 è però vegnì sviluppà bler sin il palpiri
e mess enturn pauc en la realitad. Dals edifizis realisads meritan speziala
menziun l’edifizi da l’Iswestija a Moscau da G. Grigori Barchin (1927), ina
cuschina gronda a Moscau da A. Meskow (1929), la Chasa da l’instrucziun tecnica
a Leningrad dad Alexander Gegello e D. Krischewski (1932), il Mausoleum da Lenin
a Moscau da A. Schtschussew, la chasa da club ‹Putilows cotschens› a Leningrad
dad A. Nikolski (1926), ina banca da W. Wesnin (1927) ed in implant electric da
S. Grusenberg, tuts dus ad Iwanowo-Wosnessensk sco er bleras chasas d’abitar da
quel temp.

Suenter la fin da la Segunda Guerra mundiala è la populaziun creschida
fermamain, uschia che la classa dals lavurants è bainprest stada pertutgada
d’ina gronda mancanza d’abitaziuns. Cun l’entschatta da l’èra Chruschtschow il
settember 1953 èn vegnidas proclamadas en l’entir pajais mesiras da spargn. Il
december 1954 ha Chruschtschow radunà ils schefarchitects e funcziunaris da
construcziun ad ina gronda conferenza ed ha fatg proclamar publicamain la
destalinisaziun da la cultura da construcziun e la fin dal «conservatissem en
l’architectura». Sut il motto ‹construir meglier, pli bunmartgà e pli spert› èn
vegnidas instradadas midadas radicalas dal concept d’abitar. Il nov stil da
bajegiar ha chattà si’expressiun en blocs d’abitaziuns che vegnivan numnads
‹Chruschtschowki› e ch’eran ordinads en abitadis d’edifizis a plattas, ils
uschenumnads ‹Chruschtschoby›.

Entaifer las medias ch’eran dominadas da la lingia unifurma statala merita la
gasetta Prawda (‹Vardad›) menziun speziala. La gasetta è cumparida l’emprima
giada il 1912 sco instrument socialistic drizzà cunter la Russia zaristica.
Entaifer l’Uniun sovietica è la Prawda lura daventada l’organ da partida ch’ha
gidà a moda decisiva a derasar la doctrina statala. Ma er suenter la fin da
l’Uniun sovietica – ed ina crisa durant ils onns 1990 – ha la Prawda pudì sa
posiziunar da nov e cumpara fin oz.

En il temp sovietic tranter il 1917 ed il 1991 è sa sviluppada ina litteratura
d’atgna tempra. Ils represchentants ils pli enconuschents da quella èn stads
Maxim Gorki, Michail Scholochow (Premi Nobel), Walentin Katajew, Alexei Tolstoi,
Wladimir Majakowski, Tschingis Aitmatow sco er Ilf e Petrow.

Entant che l’Uniun sovietica ha promovì il realissem socialistic han intgins
auturs sco Michail Bulgakow, Boris Pasternak, Andrei Platonow, Ossip Mandelstam,
Isaak Babel e Wassili Grossman cuntinuà cun la tradiziun da la classica
litteratura russa, e quai cunter l’ideal sovietic. Savens han lur ovras pir pudì
cumparair suenter decennis ed en ina versiun censurada. Er las furmas
simbolicas, experimentalas e futuristicas da l’avantgarda (Frars da Serapion,
organisaziun Oberiu e.a.) èn vegnidas en conflict cun las instanzas ed èn per
part schizunt vegnidas scumandadas.

Auturs sco Alexander Solschenizyn (Premi Nobel), Wenedikt Jerofejew u Leonid
Zypkin han cuntinuà cun la tradiziun da la litteratura clandestina che vegniva
savens distribuida cun agid da ‹Samisdat›, pia en furma da fegls sgulants ed
ediziuns che vegnivan realisadas dals auturs sez. Auturs emigrads sco Iwan Bunin
(Premi Nobel), Alexander Kuprin, Andrei Bely, Marina Zwetajewa u Vladimir
Nabokov han gì success en l’exil.

En l’Uniun sovietica è sa sviluppada in’atgna e ritga litteratura da science
fiction. Cuntrari a la situaziun en il vest n’è quest gener mai stà discredità
en l’ost sco litteratura triviala. La gronda part da las ovras da science
fiction porschan dissegns utopics d’ina societad futura sco per exempel il roman
‹Nivel d’Andromeda› dad Iwan Antonowitsch Jefremow (1957); cun bundant 20
milliuns exemplars vendids è quai bain stà il cudesch da quest gener ch’ha gì il
pli grond success en l’Uniun sovietica. Las visiuns dal futur dals frars
Strugazki ch’han medemamain gì grond success èn daventadas cun il temp adina pli
sombras e criticas; tschertins da lur cudeschs n’han betg dastgà cumparair u be
en furma scursanida. Insumma è la litteratura da science fiction sa sviluppada
ad ina sort da portavusch per ils critichers dal reschim sovietic.

Pli tard èn er vegnids producids films da science fiction. Quels han per part er
ristgà da metter en dumonda il materialissem sovietic. En il film ‹Solaris›
(1972) dad Andrei Tarkowski (tenor il roman da Stanisław Lem) vegnan ils
cosmonauts confruntads cun ina furma da viver dal tuttafatg estra; lur viadi
daventa la finala ina confruntaziun metafisica cun l’atgna cultura. Er il film
‹Stalker› dal medem reschissur ignorescha las premissas dal realissem
socialistic. Remartgabel è che quests films èn vegnids creads durant l’èra da
Breschnew, la quala è stada segnada da fermas restricziuns areguard tut las
furmas da religiun organisada.

Tranter ils reschissurs ils pli enconuschents dals onns 1920/1930 tutga
segiramain Sergei Eisenstein che vala sco in dals gronds cineasts insumma. Tar
ses classichers tutgan ils films ‹Streik› e ‹Panzerkreuzer Potemkin› (1925),
‹Oktober› (1927) u ‹Iwan der Schreckliche› (1944/46).

Suenter la mort da Stalin represchenta il film ‹Die Kraniche ziehen› (1957) da
Michail Kalatosow ina nova era dal film sovietic. Tar quests films – ch’han per
part er gì grond success en il vest – tutgan er ‹Ballade vom Soldaten› (1959) da
Grigori Tschuchrais, ‹Neun Tage eines Jahres› (1962) da Michail Romms ed ‹Iwans
Kindheit› (1962) dad Andrei Tarkowskis.

Malgrà la guerra civila, catastrofas da la natira, intervenziuns militaras (en
ils onns 1920) resp. il stalinissem (en ils onns 1930) ha l’Uniun sovietica
cuntanschì entaifer paucs onns sin il champ da las scienzas natiralas e da la
tecnica il nivel da stadis sco la Germania u ils Stadis Unids. Er durant e
suenter la Segunda Guerra mundiala èn las prestaziuns da l’Uniun sovietica sin
il champ tecnic e scientific restadas cumparegliablas cun quellas dals Stadis
Unids, da la Frantscha, da l’Engalterra, da la Germania e dal Giapun.

Entaifer la tecnica astronautica è l’Uniun sovietica stada tranter il 1957 ed il
1968 la naziun dominanta en tut il mund. Tranter las numerusas prestaziuns da
piunier sin quest champ tutgan l’emprim satellit (Sputnik 1, ils 4 d’october
1957) ch’ha manà en il vest ad in veritabel schoc. Alura l’emprim uman en
l’univers (il cosmonaut Juri Gagarin ils 12 d’avrigl 1961) e diversas
expediziuns nunequipadas sin glina, sin la venus e sin il mars (surtut tranter
ils onns 1966 e 1971). Ed enfin oz en funcziun è l’emprima staziun spaziala
permanenta Mir ch’è vegnida installada il 1986.

Suenter la mort da Stalin il 1953 han scienziads sovietics er pudì sa deditgar
pli avertamain a champs da perscrutaziun ch’eran fin lura tabuisads (p.ex. las
leschas d’ereditad tenor Mendel, las teorias sociologicas da M. N. Petrowskij u
il structuralissem entaifer la linguistica). Igl è però er restà vinavant
privlus per ils scienziads da l’Uniun sovietica da citar collegas dal vest.
Medemamain è l’istoriografia stada suttaposta a tabus e restricziuns tant
areguard l’istorgia da la Russia sco er ad eveniments da l’istorgia pli nova.

Dal 1922 fin il 1944 ha l’Internaziunala furma l’imni naziunal da l’Uniun
sovietica. Il 1943 ha Alexander Wassiljewitsch Alexandrow cumponì in imni
destinà specificamain a l’Uniun sovietica, cun text da Sergei Wladimirowitsch
Michalkow. Il 1944 è questa cumposiziun daventada l’imni naziunal uffizial.

Il 1977, en rom da la destalinisaziun, è il num da Stalin vegnì eliminà or dal
text. Dapi il 1955 (dus onns suenter la mort da Stalin) era l’imni adina vegnì
interpretà senza text.



https://rm.wikipedia.org/wiki/Ballape

Ballape è in gieu da balla che vegn giugà tranter duas squadras. La finamira da
mintga squadra è da far dapli gols che l’adversari per gudagnar uschia il gieu.
Per regla dura ina partida duas giadas 45 minutas; vitiers vegn il temp
supplementar e tut tenor la prolungaziun. Ina squadra sa cumpona dad indesch
giugaders, dals quals in è il goli. La balla po vegnir giugada cun l’entir corp,
cun excepziun dals bratschs e dals mauns; il pli savens vegn la balla tratga cun
ils pes. Be il goli (entaifer l’atgna zona da chasti) ed ils giugaders da champ
che bittan en la balla dastgan tutgar quella cun ils mauns.

Il ballape è sa sviluppà en la segunda mesadad dal 19avel tschientaner en la
Gronda Britannia ed è sa derasà a partir dals onns 1880 e 1890 en l’Europa
continentala e sin auters continents. Oz vala il ballape sco sport da squadra il
pli popular insumma.

En il segund tschientaner a.C. vegniva giugà en China in gieu sumegliant al
ballape ch’aveva num Ts’uh-chüh (ts’uh = trair cun il pe; chüh = balla). Davart
las reglas da quest gieu na san ins nagut. Igl è però enconuschent ch’el
fascheva part dal program da furmaziun militar (sco trenament dals schuldads).
En il decurs da la dinastia da Zhou è quest sport er sa derasà entaifer la
populaziun; la violenza e la rubiestiadad han ins empruvà da limitar cun fixar
reglas. La balla era cusida da tocs da tgirom e cuntegneva endadens plimas e
pail d’animals. Durant las dinastias da Qin enfin Sui è il ballape daventà adina
pli popular. Tranter ils onns 220 e 680 han ins inventà la balla emplenida cun
aria e fixà per l’emprima giada reglas da gieu (gols, goli e chapitani). Ma
radund 100 onns pli tard è il gieu puspè ì en emblidanza.

Da la Grezia antica èn medemamain enconuschentas illustraziuns sin vasas u sin
relievs che mussan gieus da balla. Quellas derivan surtut da Sparta, nua ch’il
trenament corporal aveva ina gronda muntada. Ed er ils Romans da l’antica
enconuschevan sports da balla che vegnivan giugads, sco en China, en in context
militar.

A l’entschatta dal temp medieval vegniva giugà en l’Engalterra ina furma
tempriva dal gieu da ballape odiern. En quel empruvavan dus vitgs da dumagnar
ina balla tras la porta da la citad da l’adversari. La ‹plazza da gieu› sa
chattava adina tranter ils dus vitgs, schizunt sche quels eran in pèr kilometers
in ord l’auter.

Suenter la scuverta da l’America èn ils Europeans er vegnids a conuscher ils
gieus da balla da l’America Centrala. Quels derivavan d’ina lunga tradiziun che
tanscheva sur diversas culturas. Els eran per part colliads cun funcziuns
religiusas u giudizialas e vegnivan giugads en stadions da dimensiuns
impressiunantas.

Cumbain che l’Engalterra vala sco pajais d’origin dal ballape modern, sche devi
tuttina era gia en auters pajais europeics (sco la Frantscha u l’Italia) gieus
da cumbat parentads cun la balla chatschada. Dapi il 15avel tschientaner vegniva
pratitgà a Firenza il Calcio Storico, in gieu da balla che furmava ina maschaida
dal ballape e dal rugby odiern. Scaino scriva l’onn 1555: «Ils pli ferms duain
procurar per plazza, uschia che lur currider che percurra la plazza da gieu cun
la balla en maun possia passar senza vegnir impedì. Ma vegn quel attatgà d’in
grond dumber d’adversaris, sche duai el ralentar e sajettar davent la balla; il
pli spert ed il pli segir vegn el a pudair far quai cun il pe.» Scaino ha definì
la grondezza da la plazza da gieu (la plazza davant la baselgia Santa Croce a
Firenza = ca. 100 x 50 m), ha fixà ch’il dumber da gols duaja esser decisiv (e
betg la moda da giugar u ina cumparsa spezialmain bella) e che las relaziuns da
signur e servient che valian uschiglio perdian lur muntada durant il gieu.

L’onn 1848 han students da l’Universitad da Cambridge fixà las emprimas reglas
da ballape. Tenor quellas sa cumponiva ina squadra da 15 fin 20 giugaders. L’onn
1857 han giugaders da crichet fundà l’emprima squadra da ballape uffiziala dal
mund, il FC Sheffield. L’Engalterra vala oz sco pajais-mamma dal ballape, betg
il davos er perquai che la Football Association (FA) è vegnida fundada il 1863 a
Londra. Quella è stada l’emprima associaziun da ballape insumma; ella ha stgaffì
ina vasta collecziun da reglas e promovì vastamain il svilup e la derasaziun da
quest nov sport.

En ils Stadis Unids, il Canada e l’Australia è surtut derasà il num ‹soccer› per
ballape (empè da l’englais ‹football›). Il num deriva da la denominaziun per
quel sport da balla che vegniva giugà – cuntrari al rugby – tenor las reglas da
la Football Association.

L’onn 1866 han ins introducì la regla d’ord gieu (offside); en il Sheffield Code
èn las reglas vegnidas cumplettadas tras il culp dal chantun (corner) ed il culp
liber. L’onn 1870 ha la FA reducì il dumber da giugaders ad indesch. In onn pli
tard è il gieu cun il maun vegnì scumandà a tut ils giugaders da champ (hands);
be il goli dastgava anc tutgar en l’atgna mesadad da la plazza la balla cun il
maun, la stueva però dar liber suenter dus pass. Il 1872 è plinavant vegnida
fixada ina grondezza unitara da la balla. Tut questas reglas han gidà a cunfinar
il ballape pli cleramain dal rugby ch’era anc derasà vastamain da quel temp.

L’onn 1872 ha gì lieu a Glasgow l’emprima partida internaziunala tranter la
Scozia e l’Engalterra (ch’è ida a fin cun 0:0). Il medem onn è vegnida
introducida cun il FA Cup l’emprima concurrenza naziunala da ballape. Dus onns
pli tard è vegnì introducì l’arbiter che maina il gieu sco nunpartischant.

Gia il 1878 è vegnì manà tras a Sheffield l’emprim gieu cun illuminaziun
electrica (glisch da projecturs). In onn pli tard è vegnida fundada en
l’Engalterra l’emprima liga professiunala (l’emprim champiun è stà Preston North
End). L’onn 1891 han ins integrà en l’Irlanda il penalti en il reglament. Dapi
il 1897 po in gieu decisiv vegnir prolungà en cas da pari. Duas onns pli tard ha
l’associaziun englaisa lubì la midada da club pajada, a l’entschatta però be per
ina summa maximala da diesch glivras.

En l’Europa continentala è il ballape sa fatg valair l’emprim en Svizra. En la
regiun dal Lai da Genevra è il ballape vegnì introducì en ils onns 1860
d’Englais che studegiavan là a scolas privatas. Il pli vegl club svizzer è
probablamain stà il Lausanne Football and Cricket Club dal 1860. Il pli vegl
club anc existent è il FC Son Gagl ch’è vegnì fundà il 1879, medemamain da
students englais. Da la Svizra è il ballape vegnì exportà en ils stadis
vischinants. Il Stade Helvétique Marseille è daventà il 1909 campiun franzos; la
squadra sa cumponiva da diesch giugaders svizzers e d’in englais. Er il FC
Barcelona è vegnì fundà d’in Svizzer, numnadamain da Hans Gamper.

L’onn 1895 han indesch clubs svizzers fundà l’Associaziun svizra da ballape.
L’emprim campiunadi svizzer ha gì lieu il 1897/1898 sut il sponsur ‹La Suisse
Sportive›, ina gasetta da sport da la Svizra franzosa.

En Germania sa chattava il ballape da quel temp anc al cumenzament. L’emprim
ch’ha introducì il ballape en Germania è stà il magister gimnasial Konrad Koch a
Braunschweig al Martino-Katharineum (1874). Er en la Renania occidentala han
commerziants ed industrials englais introducì il sport a chaval ed il ballape.
Cuntrari a l’Engalterra ha il ballape gì da sbatter en Germania sur decennis per
cuntanscher la renconuschientscha da la societad. Sco educaziun fisica genuina
valeva qua numnadamain la gimnastica ch’era vegnida introducida en las scolas ed
en il militar a chaschun da la fundaziun da l’Imperi l’onn 1871.

Sco pli vegl club da ballape tudestg vala il Dresden English Football Club ch’è
vegnì fundà il 1874 d’Englais sesents a Dresden. Gia baud ha il ballape er pudì
sa far valair tar la marina imperiala, la quala s’orientava fermamain al model e
rival englais.

Ina retscha da clubs prematurs è plinavant da chattar en l’ambient da las
universitads tecnicas sco a Dresden, Karlsruhe, Aachen e Minca. Ils giugaders da
ballape han surpiglià da las uniuns da students intgins usits e chanzuns;
percunter èn els sa distanziads tant dal manaschi dals students a las
universitads sco er da la gimnastica tradiziunala.

Il ballape da quests onns da piunier vegniva giugà surtut en circuls burgais e
valeva sco sport da moda tant da la burgaisia sco d’arrivists. Ils lavurants
percunter n’avevan ni a disposiziun il temp liber necessari ni ils meds
finanzials per l’equipament. Pir la legislaziun sociala da la Republica da
Weimar ha pussibilità al ballape da s’avanzar en il decurs dals onns 1920 er en
circuls da lavurants e da daventar in fenomen da massa.

L’onn 1903 ha il Club da ballape dad Altona manà tras il final dal campiunadi da
ballape da la Germania tranter il VfB Leipzig ed il DFC Prag.

Il matg 1904 è vegnida fundada a Paris in’associaziun da ballape mundiala, la
Fédération Internationale de Football Association (FIFA), cun la finamira
d’organisar ils gieus internaziunals e da fixar las reglas da ballape
internaziunalas. La FIFA ha definì il term dal gieu privlus, ha introducì il
culp liber indirect ed ha dismess la regla, tenor la quala las chautschas dals
giugader stuevan tanscher fin sut las schanuglias. Ulteriuras novas reglas han
scumandà al goli da bandunar durant il penalti la lingia dal gol; el dastgava
però sa mover per irritar il tiradur dal penalti. Plinavant èsi vegnì scumandà
da purtar supports da metal en ils chalzers da ballape, la balla stueva esser da
tgirom ed ils arbiters èn vegnids obligads da manar in protocol dal gieu. L’onn
1907 han ins abolì la regla d’ord gieu en l’atgna mesadad da la plazza. Dus onns
pli tard èn vegnidas fixadas reglas per excluder in giugader da la plazza da
gieu. L’onn 1913 ha la FIFA introducì l’uschenumnada distanza commensurada (10
jards, ca. 9,15 meters) tranter il tiradur ed ils giugaders da la squadra
adversaria tar il penalti. Il 1920 è la regla d’ord gieu vegnida dissolvida a
chaschun da la remessa laterala. E dapi il 1924 dastga il culp dal chantun
vegnir sajettà directamain en il gol.

L’Austria è stada l’onn 1924 l’emprim pajais da l’Europa continentala ch’ha
introducì ina liga per ballapedists da professiun. Trais onns pli tard ha
l’associaziun da ballape da l’Austria inizià cun il Pocal da Mitropa l’emprima
concurrenza internaziunala per squadras da club en l’Europa. Il Pocal da Mitropa
vala sco precursur dal Pocal da l’Europa.

Dapi il 1908 è il ballape ina disciplina olimpica; il 1920 è sa participada
l’Egipta sco emprim pajais betg europeic. Cun 22 squadras, tranter auter ils
Stadis Unids e l’Uruguai, è il turnier olimpic dal 1924 a Paris stà l’emprima
concurrenza globala per propi. Gudagnà ha l’Uruguai ch’ha pudì repeter sia
victoria il 1928 ad Antwerpen.

Sin iniziativa dad Enrique Buero e Jules Rimet ha la FIFA manà tras il 1930
l’emprim campiunadi mundial; a chaschun da quel è l’ospitant Uruguai er daventà
campiun mundial. A quest emprim campiunadi mundial èn sa participadas 13
naziuns; per motivs finanzials (custs da viadi) ha la gronda part da las
squadras europeicas però desistì d’ina participaziun.

L’Uniun da las Associaziuns europeicas da ballape (UEFA) è vegnida fundada il
1954 a Basilea. Il 1955/56 è vegnì manà tras l’emprim pocal europeic dals
campiuns naziunals (oz: UEFA Champions League). Dapi il 1960 vegn realisada la
concurrenza per il pocal europeic da las naziuns ch’ins ha renumnà il 1968 en
campiunadi europeic.

La vart curta da la plazza da gieu rectangulara (l’uschenumnada lingia dal gol)
duai avair ina lunghezza tranter 45 e 90 meters; la vart lunga (lingia laterala)
tranter 90 e 120 meters. Usitadas èn plazzas che mesiran 68 sin 105 meters; dapi
il 2008 è questa mesira prescritta per partidas internaziunalas. La plazza da
gieu vegn cunfinada tras lingias alvas (che consistan normalmain da
chaltschina); la ladezza da quellas na dastga betg surpassar 12 centimeters. En
medema moda èn marcadas la lingia d’amez (u lingia centrala), il rudè dal culp
d’entschatta, la zona da chasti, la zona dal gol ed ils quatter secturs dal culp
da chantun.

Da l’equipament dals giugaders da champ e dal goli fan part il tricot, soccas da
sport, protegiastgainas, guants (goli) e chautschas curtas. Tenor las reglas èsi
scumandà als giugaders da purtar cliniez (chadainas, uras da bratsch, anels,
rintgas e.a.) durant il gieu. Il medem vala per egliers, auter che sche quels na
sa laschan betg evitar per motivs medicinals (p.ex. tar Edgar Davids). Il motiv
per quests scumonds è il privel da blessuras augmentà.

La balla po vegnir giugada cun l’entir corp, danor cun la bratscha ed ils mauns.
Be il goli dastga tutgar la balla cun la bratscha ed ils mauns, però be entaifer
l’atgna zona da chasti e be sche la balla na vegn betg sajettada enavos ad el
aposta d’in congiugader cun il pe u la schanuglia (uschenumnada regla dal pass
enavos). Ultra da quai è il goli segnà tras sia vestgadira, la quala sto sa
differenziar cleramain dals tricots dals giugaders da champ e da l’arbiter.
Ordaifer la zona da chasti sa cumporta el tuttina sco in giugader da champ. Er
ils giugaders da champ dastgan giugar la balla cun ils mauns tar la remessa
laterala per sajettar la balla enavos sin la plazza da gieu suenter che quella
ha surpassà la lingia laterala. Mintg’autra furma da contact intenziunà tranter
il maun e la balla è scumandà. Sco ‹intenziunà› vala mintga gieu cun il maun
(hands) sch’il giugader fa in moviment cun il maun u cun il bratsch en direcziun
da la balla. Siglia la balla però cunter in maun che stat en posiziun natirala,
na po il gieu cun il maun betg vegnir valità sco intenziunà.

Da controllar che las reglas vegnian resguardadas è chaussa da l’arbiter che sa
trategna medemamain sin la plazza da gieu. Tar gieus da ligas superiuras vegn el
sustegnì da dus guardialingias ch’èn postads sper las lingias lateralas. Tar
blers gieus internaziunals stat ultra da quai a disposiziun in ulteriur
assistent, l’uschenumnà ‹quart uffizial›. El surveglia il cumportament dal
trenader, dals assistents da l’equipa e dals giugaders da reserva, plinavant
exequescha el las substituziuns ed annunzia il temp supplementar. En tschertas
ligas sco la Europa League e la Champions League datti ultra da quai dus
‹guardiagols› che decidan en cas d’in culp sin il gol sche la balla sa chattava
dal tuttafatg davos la lingia dal gol. Agids tecnics che servan al medem intent
èn actualmain en discussiun.

Il ballape è da gronda muntada per tut las classas socialas, saja quai sco sport
d’elita cun preschientscha a la bursa d’aczias ubain sco sport popular. Ballape
vegn giugà en uniuns e scolas, ma er d’equipas sin via e – tenor reglas
simplifitgadas – sin da tuttas sorts plazzas libras. Surtut en pajais pli povers
sco la Brasilia furma il giavisch da daventar profi da ballape ina da las paucas
pussaivladads da mitschar dals quartiers dals povers. Il titular dal Premi Nobel
Albert Camus ha ditg: «Tut quai che jau sai il pli segir davart la morala e la
responsabladad hai jau d’engraziar al ballape.»

Il ballape è oz in dals sports ils pli stimads e derasads en tut il mund. Tenor
indicaziuns da l’associaziun da ballape mundiala FIFA giugavan il 2006 bundant
265 milliuns umans en dapli che 200 pajais ballape. Da quai èn 30 milliuns
organisads en tut il mund en 325 000 uniuns. 209 pajais e regiuns autonomas èn
commembers da la FIFA. Surtut las simplas reglas da basa e l’equipament modest
ch’è necessari per pudair giugar balla han attribuì a render quest gieu, ch’ha
en tut il mund las medemas reglas, uschè popular ed ha promovì sia derasaziun.

Tscherts pajais èn segnads spezialmain dal ballape. Be dus exempels: Ils 306
gieus da la stagiun 2009/10 da la Bundesliga tudestga èn vegnids visitads da
bundant 13 milliuns persunas. Quai èn en media 42 490 aspectaturs per mintga
gieu. Ed il pli aut dumber da visitaders d’in singul gieu ch’è insumma vegnì
documentà insacura è stà a chaschun dal campiunadi mundial 1950: betg main che
200 000 persunas han persequità a Rio de Janeiro en il stadion Maracanã il gieu
Brasilia-Uruguay.

Il ballape è in sport ch’è predestinà da svegliar grondas emoziuns, tant tar ils
giugaders sco tar ils aspectaturs. La fascinaziun per la tensiun dal gieu ha
manà en numerus pajais a la fundaziun da clubs da fan ed ad ina derasaziun
mundiala dal ballape sco sport da squadra il pli popular. Il perscrutader da
gieu Siegbert Warwitz enumerescha ils suandants elements che constitueschan la
fascinaziun dal ballape:

Il fatg ch’il ballape sveglia fermas emoziuns ha però tenor Warwitz tuttavia in
caracter ambivalent. Sper l’energia positiva che promova la qualitad dal gieu,
pon er erumper – tant tar ils giugaders sco er tar ils aspectaturs – emoziuns
negativas e schizunt destructivas. Da quai dattan adina puspè perditga scenas
grobulanas en ils stadions, remartgas rassisticas envers naziuns concurrentas e
battaglias da fans sin las vias.

L’entrada principala dals clubs da ballape europeics furman ils dretgs per
emetter ils gieus a la televisiun. Ils emetturs da televisiun da lur vart
refinanzieschan questas expensas cun agid da las reclamas che vegnan plazzadas
avant il gieu e durant la pausa. Tras questas entradas che creschan adina pli
fitg, stattan a disposiziun als clubs dapli daners per transfers da giugaders e
da trenaders. Da l’autra vart han clubs cun damain success adina pli grondas
difficultads da vegnir da curclar lur expensas. A partir da la fin dal 20avel
tschientaner èn clubs da ballape fitg ferms sco Manchester United, Ajax
Amsterdam, Galatasaray Istanbul u Borussia Dortmund schizunt vegnids
transfurmads en societads acziunaras.

En ils singuls pajais existan associaziuns da ballape naziunalas (p.ex.
l’Associaziun svizra da ballape) ch’erueschan il campiunadi naziunal. Questas
squadras victuras sa concurrenzeschan alura puspè en turniers internaziunals,
sco en l’Europa l’UEFA Champions League. Sut il nivel dal campiunadi naziunal
exista in sistem da liga da plirs nivels che tanscha fin a ligas
semiprofessiunalas ed a ligas d’amaturs e da temp liber. En Svizra vesa questa
structura ora sco suonda: Super League – Challenge League – Promotion League –
1. liga – 2. liga interregiunala – ligas regiunalas (2. liga, 3. liga, 4. liga e
5. liga).



https://rm.wikipedia.org/wiki/Grezia

La Grezia (grec Elláda, Ελλάδα u formalmain Ellás, Ελλάς ‹Hellas›) è in stadi
situà en l’Europa dal Sidost. Cun sias costas ordvart vastas e las bleras inslas
è la Grezia in tipic stadi mediterran. Ils stadis cunfinants èn l’Albania, la
Macedonia, la Bulgaria e la Tirchia. La Grezia fa part da l’Uniun europeica e da
la zona da l’euro. Ella è commembra da las Naziuns unidas, da l’OECD, da la
NATO, da l’OSZE e dal Cussegl da l’Europa.

Ils Grecs numnan sasezs per regla ‹Hellens› (grec Έλληνες), schebain che er lur
atgna denominaziun ha varià en il decurs dal temp. En la gronda part da las
linguas da derivanza europeica cumenza il num da la Grezia cun ils bustabs ‹gr›.
L’origin da tut questas furmas giascha en il term latin ‹Graecus›, il num d’in
pievel oriund da la Beozia ch’aveva colonisà a partir dal 8avel tschientaner
a.C. parts da l’Italia. Uschia è il num ‹Grecs› gia sa derasà en l’antica sco
denominaziun generala per tut ils Hellens. Quai vala dentant be per l’Europa dal
Vest. Ils Persians, Tircs ed auters pievels da l’ost dovran per regla il term
‹Yunan› da Ιωνία (Ionia), la denominaziun greca per la costa occidentala da
l’Anatolia. En il 6avel tschientaner a.C. aveva la Persia victorisà il pievel
dals Ions. Analog als ‹Graeci› dal vest è quest num alura vegnì duvrà per tut
ils Hellens.

La Grezia giascha en la part orientala da la Mar Mediterrana. Geograficamain sa
cumpona il pajais da la terra franca situada al sid dal Balcan e da la peninsla
Peloponnes ch’è dentant vegnida spartida dal nordost tras l’erecziun da Chanal
da Corint (1893). Vitiers vegnan numerusas inslas situadas en la Mar Egea e Mar
Ionica, ma er en la Mar Libica.

Ils cunfins politics vers nord furman ils stadis Albania (282 km), Macedonia
(228 km) e Bulgaria (494 km), vers ost la Tirchia (206 km). En il vest furma la
Mar Ionica in cunfin natiral vers la Peninsla taliana e la Sicilia, en il sid la
Mar Libica vers il continent african. L’insla Gavdos en la Mar Libica furma il
punct geografic situà il pli en il sid dal pajais ed a medem temp da tut
l’Europa.

Il pajais ha ina surfatscha da 131 957 km²: 106 915 km² furman la terra franca,
25 042 km² (radund 19 %) sa repartan sin betg main che 3054 inslas, da las
qualas 87 èn abitadas. Pervia dal grond dumber d’inslas han las costas da la
Grezia ina lunghezza remartgabla da 13 676 km. In’ulteriura particularitad
geografica furma la gronda extensiun dal pajais en relaziun cun sia surfatscha
relativamain pitschna. La lingia directa da l’insla Othoni sper Corfu en il
nordvest dal pajais enfin tar l’insla Kastelorizo en il sidost munta a betg main
che 983 km. L’extensiun en direcziun ost-vest munta a 550 km.

Malgrà ses caracter maritim ha la Grezia ina cumpart da muntognas da 77,9 % e
vala perquai sco pajais muntagnard. Il pli aut culm dal pajais furma il Mytikas
(2917 m) che sa chatta en la chadaina da l’Olimp. Planiras pli grondas da
muntada economica datti be paucas; quellas sa chattan sur tut en las regiuns
Tessalia, Macedonia e Trachia situadas en il nordost dal pajais.

97,4 % da la populaziun greca discurran il grec modern. Ma enfin tar ils stgomis
da populaziun cun la Tirchia e la Bulgaria tranter il 1920 ed il 1925 – en
consequenza dals contracts da Neuilliy (1919) e Losanna (1923) – era la Grezia
facticamain in stadi multinaziunal. Suenter il 1925 è la cumpart da las persunas
betg grecas crudada cuntinuadamain da 15 % a la quota odierna da main che 5 %.
Surtut durant l’occupaziun tras la Germania naziunalsocialistica (1941–1945) e
durant la Guerra civila greca (1946–1949) èn commembers da minoritads vegnids
persequitads u stgatschads. Oz furman ils radund 500 000 Albanais la gronda
minoritad. I suondan radund 60 000 Tircs, 40 000 Macedons e 40 000 Aromuns.

A partir dals onns 1990 è la Grezia sa midada d’in pajais d’emigraziun en in
pajais d’immigraziun. Ils immigrants derivan per gronda part da la diaspora
greca (per exempel dals anteriurs stadis da l’Uniun sovietica) e dals vischins
en l’Europa dal Sidost. In’emigraziun creschenta vers ils cunfins da l’Uniun
europeica situads en Grezia succeda nà da l’Africa e da l’Asia.

Gist sco en l’Irlanda e la Pologna gioga l’appartegnientscha religiusa er en
Grezia ina rolla centrala sco segn d’identificaziun naziunal. Pervia da quai èn
il confess religius sco er la pratica ed ils rituals religius sa mantegnids en
grondas parts da la populaziun. Radund 97 % da la populaziun inditgescha
d’appartegnair a la baselgia ortodoxa. En pli è la Grezia il sulet stadi en
l’entir mund ch’ha declerà questa confessiun dal cristianissem sco religiun
statala.

Sco ulteriuras confessiuns cristianas existan en Grezia radund 121 000 catolics,
50 000 testimonis da Jehova e 30 000 evangelicals. La cumpart da muslimas e
muslims era crudà suenter il stgomi dal 1923 sut 100 000. Oz vivan en Grezia
radund 150 000 muslims autoctons (en spezial en Trachia), en pli radund 500 000
enfin 700 000 immigrants. Er il giudaissem è preschent da vegl ennà en Grezia.
Anc il 1920 devi 25 cuminanzas gidieuas e 40 sinagogas be a Thessaloniki che
furma la segund gronda citad dal pajais. Malgrà diversas acziuns da salvament
duevan dentant be 14 % dals Gidieus en Grezia surviver il holocaust. Ed oz
maridan blers gidieus grecs partenaris da confessiun ortodoxa, uschia ch’il
dumber actual dals Gidieus munta a be 5000.

La Grezia antica tanscheva, ultra dal territori odiern, fin viaden en l’Asia
Minura e vegn considerada sco la tgina da l’Europa. Quai surtut pervia da las
prestaziuns civilisatoricas sin champs multifars sco la filosofia, las scienzas
natiralas, l’istoriografia u la litteratura.

L’onn 146 a.C. è il territori da la Grezia odierna daventà ina provinza romana.
Dapi la partiziun dal reginavel il 395 ha la Grezia fatg part dal Reginavel
bizantin.

La conquista da Constantinopel en rom da la Quarta cruschada (1204) ha disfatg
la pussanza dal stadi bizantin. Il territori è sa dividì en stadis da
cruschaders (sco il Reginavel da Thessaloniki, il principadi Achaia ed intgins
auters) ed en stadis da tempra bizantinica sco il Despotat Epirus. Auters
territoris èn daventads colonias da la Republica da Vaniescha, pli tard era da
Genua e da l’Urden dals johannits.

Favurisadas tras la flaivlezza da l’Imperi bizantin han truppas da l’Imperi
osmanic conquistà tranter il 1359 ed il 1451 grondas parts da la Grezia. En il
decurs dals proxims tschientaners han ils Osmans schlargià lur stadi sin l’entir
territori grec, cun excepziun da las inslas ionicas.

Il 1821 è prorutta la Revoluziun greca, a la quala intellectuals sco Rigas
Velestinlis e la Filiki Eteria avevan fullà via. En la Battaglia da Navarino han
forzas navalas europeicas battì la flotta osmanica. Il 1827 è sa furmada
in’emprima regenza greca. Tras il Protocol da Londra dals 3 da favrer 1830,
renconuschì tras l’Imperi osmanic ils 24 d’avrigl, èn la Grezia Centrala, il
Peloponnes e las Cicladas vegnids declerads sco stadi grec independent. Ioannis
Kapodistrias è daventà l’emprim schef dal stadi.

Al cumenzament da l’Emprima Guerra mundiala tutgava la Grezia tar ils stadis
neutrals. Suenter ch’ils Alliads han sfurzà retg Konstantin I d’abditgar, è la
Grezia entrada en la guerra encunter las Pussanzas centralas, en spezial
encunter la Bulgaria e l’Imperi osmanic. Suenter la guerra ha la Grezia empruvà
– cun sustegn dals Alliads victorisants – da profitar territorialmain da la
sconfitta da l’Imperi osmanic. La guerra tranter la Grezia e la Tirchia è
dentant ida a fin il 1922 cun ina clera terrada da la Grezia. En il Contract da
Losanna dal 1923 è vegnì concludì in barat da la populaziun. Tut ils Grecs che
vivevan en Tirchia (cun excepziun dad Istanbul e d’intginas inslas) èn vegnids
sfurzads d’emigrar (radund 1,5 milliuns persunas). Da l’autra vart han radund
0,5 milliuns muslims tircs da tut las parts dal pajais (cun excepziun da la
Trachia) stuì bandunar la Grezia. La quota da fugitivs en Grezia muntava da quel
temp a radund 25 %; en spezial la populaziun d’Athen è s’augmentada fermamain.

Durant la Segunda Guerra mundiala ha la Grezia sut il dictatur general Metaxas
refusà in ultimatum da capitulaziun talian. Il di da quest ‹na›, ils 28
d’october 1940, vegn celebrà oz – sper ils 25 da mars (entschatta da la
Revoluziun greca il 1821) – sco di da festa naziunala. Sinaquai ha l’Italia
attatgà la Grezia cun in surpli da schuldads, ma ha stuì suttacumber a las
truppas grecas e sa retrair fin lunsch davos ils cunfins albanais. Pir
l’intervenziun da la Germania l’avrigl e matg 1941 nà da la Jugoslavia e
Bulgaria è vegnida da rumper la resistenza greca.

La Segunda Guerra mundiala è ida a finir en Grezia en ina guerra civila. En
vastas parts dal pajais è sa furmà nà da la dretga (e tolerà dals republicans)
in terrur encunter ils communists. Ils partisans communists avevan purtà il pli
grond burdi en la resistenza encunter ils occupants ed èn uss puspè stads
necessitads d’ir en la gueriglia. Sustegnids vegnivan els en emprima lingia da
la Jugoslavia, per part er da l’Albania. Il cuntramoviment roialistic giudeva il
sustegn da la Gronda Britannia e dals Stadis Unids. En il decurs da la guerra
civila – ch’è vegnida manada da vart da la regenza cun gronda rigurusadad, er
envers la populaziun civila – èn las furmaziuns communistas vegnidas
stgatschadas enavos vers il nordvest dal pajais. La fin dal sustegn da vart da
la Jugoslavia ha lura definitivamain fatg fin a lur pussanza militara. Il
sustegn manglus da vart dals stadis realsocialistics è d’attribuir ad ina
cunvegna davart las sferas d’interess sin il Balcan fatga l’october 1944 tranter
Stalin e Churchill. Tenor quella muntava la relaziun d’influenza per la Grezia a
«90 % vest e 10 % ost». Da vart dals communists grecs è quest cumpromiss politic
vegnì resentì sco «tradiment sovietic».

En il senn d’in anticommunissem rigurus èn blers dretgs dals burgais e libertads
stads restrenschids enfin ils onns 1960. Gia il 1952 era la Grezia s’associada a
la NATO ed aveva uschia sigillà si’appartegnientscha strategica al vest. Cun
agid dal Plan da Marshall e grazia a las entradas creschentas dal turissem è
l’economia dal pajais sa restabilida en ils onns 1950/60.

Il 1955 han gì lieu en Tirchia pogroms ch’eran drizzads en emprima lingia
encunter la minoritad greca ad Istanbul, Izmir ed Ankara. Sinaquai èn radund
100 000 Grecs emigrads en Grezia ed en auters pajais. Entant che la minoritad
dals Grecs ortodox ad Istanbul dumbrava il 1945 radund 125 000 persunas, è quest
dumber sa diminuì drasticamain en consequenza dals eveniments dal 1955. Il 1999
vivevan be pli 2500 Grecs en l’entira Tirchia.

Ils 21 d’avrigl 1967 ha ina gruppa d’uffiziers da la dretga extrema sut Georgios
Papadopoulos fatg in culp dal stadi (l’uschenumnà putsch dals colonels). Ils
putschists han vulì prevegnir a la victoria electorala da la partida
socialistica Eniea Dimokratiki Aristera ed han endrizzà ina dictatura militara.
Suenter arrestaziuns en massa èn commembers da l’opposiziun sanestra vegnids
empraschunads, torturads ed assassinads; auters – sco per exempel il cumponist
Mikis Theodorakis – èn vegnids sfurzads da sa render en l’exil. Ils 17 da
november 1973 ha la junta abattì cun agid da chars armads la revolta da students
ad Athen. Quest proceder ordvart brutal ha discredità il reschim tant a l’intern
sco a l’exteriur. Silsuenter ha la junta fatg naufragi cun la tentativa da
vulair unir il pajais cun la Republica Cipra. Suenter che truppas tircas èn
arrivadas sin l’insla, è la dictatura militara en Grezia dada ensemen
definitivamain. Il 1974 è il pajais returnà sut Konstantin Karamanlis a la
democrazia. En ina votaziun è il pievel sa decidì cleramain per la furma dal
stadi republicana ed encunter ina reintroducziun da la monarchia.

Suenter la fin da la Guerra fraida ha en spezial il declin da la Jugoslavia gì
consequenzas per la Grezia. Enfin lura furmava la via da transit tras il Balcan
(l’uschenumnada ‹Autoput›) la colliaziun principala tranter la Grezia ed ils
alliads da l’Europa dal Vest. Per quest motiv è la Grezia s’opponida – senza
success – ad ina renconuschientscha prematura da l’independenza da las novas
republicas. Sper effects economics temevan ins er il privel da conflicts
politics ed etnics ch’avessan pudì avair influenza sin la Grezia.

Las regiuns èn sutdivididas en singulas vischnancas che furman il nivel
administrativ communal. Il dumber da las vischnancas da bunamain 6000 è vegnì
reducì successivamain sin 1033 (il 1997) e sin 325 (situaziun dal 2013). In cas
spezial entaifer l’administraziun statala da la Grezia furma la republica
monastica Athos situada sin la mes’insla Chalkidiki. Quella vegn administrada
autonomamain e na fa er betg part dal territori fiscal da l’Uniun europeica.

Las emprimas perditgas da la litteratura greca – e da la litteratura europeica
insumma – furman ils dus epos da Homer (enturn 850 a.C.): l’Illias e l’Odissea.
Medemamain a questa fasa arcaica appartegnan Hesiod, emprima lirica ed ils
filosofs da la natira.

La perioda classica da l’antica greca è lura colliada cun ils dramas dad
Aischylos, Sophokles ed Euripides e cun la cumedia d’Aristophanes. Tar la
classica greca tutgan er ils istoriografs Herodot, Thukydides e Xenophon ed ils
filosofs Socrates, Xenophon, Platon ed Aristoteles.

Alura suondan las epocas dal hellenissem, la litteratura bizantina e la
litteratura neogreca, pia scritta en grec modern. Dus auturs grecs èn enfin uss
vegnids onurads cun il Premi Nobel da litteratura: Giorgos Seferis il 1963 ed
Odysseus Elytis il 1979. Menziun speziala merita er Nikos Kazantzakis
(1883-1957) ch’ha scrit cun ‹Alexis Sorbas› (1946) in roman da renum mundial. Il
film ‹Zorba the Greek› cun Anthony Quinn che sa basa sin quest roman è vegnì
premià il 1964 cun trais Oscars.

La musica greca enconuscha ina gronda varietad regiunala. La musica populara ha
pudì mantegnair enfin oz sia preschientscha, ed er la musica moderna è savens
influenzada da la folclora. Tras fugitivs ed immigrants èn creschidas en il
decurs dal 20avel tschientaner las influenzas orientalas en la musica greca. In
enconuschent cumponist, scriptur e politicher furma Mikis Theodorakis (* 1925).
El è vegnì enconuschent sur ils cunfins dal pajais ora cun numerusas chanzuns,
sinfonias e musica da film.

Suenter l’art antic è suandada l’epoca bizantinica. Il pictur El Greco
(1541–1614) è d’attribuir a l’art sacral da la Scola da Creta. A partir dal
19avel tschientaner è sa sviluppà in art academic che stat en stretga colliaziun
cun las tendenzas internaziunalas, per exempel cun la Scola da Minca.

En l’entir pajais èn da chattar numerusas perditgas architectonicas da l’antica.
Edifizis sco il Parthenon ad Athen u il teater dad Epidauros dattan
in’impressiun da la qualitad dal construir en l’epoca classica.



https://rm.wikipedia.org/wiki/Revoluziun_franzosa

La Revoluziun franzosa (1789 fin 1799) ha effectuà ina midada radicala da las
cundiziuns da basa politicas e socialas en Frantscha. Ella tutga tar ils
eveniments cun las pli grondas consequenzas en l’istorgia dal temp modern
europeic insumma. Cun la Revoluziun è vegnì abolì il stadi corporativ da
l’absolutissem feudal. Plinavant ha ella gidà a moda essenziala a derasar las
valurs ed ideas fundamentalas da l’illuminissem. La proclamaziun dals dretgs da
l’uman ha furmà la basa per midadas sociopoliticas en tut l’Europa ed ha
determinà la chapientscha moderna da la democrazia. Sco stadi constituziunal
liberaldemocratic recurra la Republica Franzosa moderna – sco blers auters
stadis occidentals d’ozendi – directamain a las prestaziuns da la Revoluziun
franzosa.

Las midadas revoluziunaras e la furmaziun da la naziun franzosa èn stads process
ch’han percurrì trais fasas. L’emprima fasa dal 1789 al 1791 è stada sut
l’ensaina dal cumbat per ils dretgs da libertad burgais e per la fundaziun d’ina
monarchia constituziunala. En vista a smanatschas cuntrarevoluziunaras a
l’intern ed a l’exteriur ha la segunda fasa dal 1792 al 1794 manà a la fundaziun
d’ina republica cun tratgs radicaldemocratics ed a la furmaziun d’ina regenza da
revoluziun che persequitava ils ‹inimis da la revoluziun› cun mesiras da terrur
e cun la guillotina. En la terza fasa, il temp directorial dal 1795 al 1799, ha
ina direcziun politica cun interess burgais pudì defender sia pussanza cunter
iniziativas dal pievel per egualitad sociala d’ina vart e cunter finamiras
restaurativas da l’autra vart.

En quest’ultima fasa è l’armada da burgais, ch’era naschida en las Guerras da la
revoluziun, daventada in factur adina pli impurtant per mantegnair l’urden e la
pussanza. Al sustegn da quest’armada ha Napoleun Bonaparte d’engraziar sia
carriera a l’intern e la realisaziun da sias ambiziuns politicas lunsch sur la
Frantscha ora.

En manuals d’istorgia vegn la Revoluziun franzosa definida sco act da fundaziun
cun in’influenza sco strusch in auter sin l’istorgia moderna. L’impurtanza da
questa revoluziun n’è betg mo conscienta als Franzos. Cun la ‹Decleraziun dals
dretgs da l’uman e dal burgais› dals 26 d’avust 1789 han ins confermà en
l’Europa e mess en posiziun cunter monarchias absolutisticas princips
fundamentals als quals la decleraziun d’independenza dals colonists
nordamericans fascheva gia allusiun ed ils quals vegnan propagads e pretendids
ozendi da las Naziuns unidas en tut il mund.

Per ils stadis cun ina constituziun scritta e cun garanzias da dretg per burgais
ha la Revoluziun cun sias trais fasas stgaffì plirs models cun differents
accents en las domenas libertad, egualitad e differenziaziun da facultad (p.ex.
en connex cun il dretg d’eleger). Contemporans da la Revoluziun han gia manegià
paucs dis suenter ils 14 da fanadur 1789 (Assagl sin la Bastille): «Nus avain
traversà en trais dis il temp da trais tschientaners.»

Areguard ils motivs che duain avair mess ad ir la Revoluziun franzosa
differenziescha l’istoriografia tranter tals cun effect a curta vista e tals cun
effect a lunga vista. Tar ils motivs cun effect a lunga vista tutgan ils
midaments da structura socio-economics sco per exempel il chapitalissem
naschind. La burgaisia chapitalistica sa sentiva numnadamain liada ed impedida
en ses svilup tras l’ancien régime da caracter feudal-absolutistic. La midada en
la conscienza politica che sa fascheva valair grazia a l’illuminissem ha la
burgaisia sustegnì tras a tras e per part er (mal)duvrà sco instrument per far
passar agens interess economics e socials. Per la naschientscha da la situaziun
revoluziunara l’onn 1789 èn dentant stads decisivs anc ulteriurs facturs: la
crisa finanziala da la chasa roiala, l’opposiziun da l’aristocrazia che bloccava
impurtantas refurmas e la miseria da paun a Paris chaschunada tras la
chareschia.

Cura ch’il controllader general da las finanzas Jacques Necker ha publitgà per
l’emprima giada las cifras dal budget statal franzos (compte rendu) l’onn 1781,
era si’intenziun da procurar per ina prontadad per refurmas en ina crisa
finanziala senza soluziun. Ses antecessurs en uffizi avevan gia empruvà pliras
giadas adumbatten da stabilisar las finanzas statalas. Las cifras che Necker ha
preschentà èn stadas schoccantas. Sper entradas da 503 milliuns livres figuravan
expensas da 620 milliuns, da las qualas la mesadad vegniva duvrada per pajar
tschains e per amortisar ils enorms debits statals. 25 % da las expensas
consumava il militar, 19 % l’administraziun civila e radund 6 % la curt roiala.
Aparti scandalusa era la summa da 36 milliuns livres per festas curtaisas e
pajaments da pensiun per curtisans.

Ina part essenziala dals debits aveva chaschunà la participaziun franzosa a la
Guerra d’independenza dals colonists americans cunter la patria englaisa. Il
pretsch per indeblir quest rival da commerzi e pussanza coloniala ha il reschim
da Louis XVI dentant pajà dublamain: sper las finanzas statalas ch’èn vegnidas
engrevgiadas fermamain, ha la participaziun activa dal militar franzos a las
guerras d’independenza dals colonists americans e l’interess dal public vi da
lur pretensiuns er indeblì ideologicamain la pussanza absolutistica.

Cun ses plans da vulair augmentar las entradas fiscalas dal stadi è Necker – sco
gia ses antecessurs en uffizi – fruntà sin grond’opposiziun, en spezial entaifer
ils stadis provinzials ed ils parlements. La resistenza energica ha la finala
sfurzà l’absolutissem gia indeblì da trair las consequenzas.

Il sistem d’incassament e d’administraziun da l’ancien régime n’era betg omogen
e per part ineffectiv, era sch’igl existivan tendenzas centralisticas, en
spezial da vart dals intendants incumbensads cun l’administraziun roiala en las
provinzas. Sper questas provinzas cun in sistem da taglia directa, incassada da
funcziunaris roials (pays d’élection), devi era autras provinzas, en las qualas
ils stadis provinzials cundecidevan davart las leschas da taglia (pays d’états).

Ils emprims stans (l’aristocrazia ed il clerus) eran exclus da questas taglias
directas. La gronda part da la chargia fiscala purtavan ils purs ch’avevan en
pli da sbursar tributs al signuradi feudal ed a la baselgia. Chargià cun
incassar eran ils fittadins da taglia. Quels stuevan surdar ina summa fixa a la
curuna ed avevan il dretg da tegnair enavos il surpli per els sezs – in invit
instituziunalisà per abus. L’entrada principala consistiva da la taglia da sal
(gabelle) – suenter auzaments era ella dentant a medem temp la taglia la pli
odiada dal pievel.

In frain principal per refurmas furmavan la fin finala ils tribunals suprems
(parlements) ch’avevan la pussanza da metter en vigur, da far remartgas u era da
refusar las leschas roialas tras enregistrar ellas. Ils tribunals eran ina
domena da la noblezza titulara (noblesse de robe). Tar quests nobels sa tractavi
per regla d’arrivists ch’eran per part daventads nobels tras cumpra d’uffizis.
L’engaschament per defender lur privilegis e lur interess era dentant il medem
sco tar la noblezza da spada veglia (noblesse d’épée).

La tendenza dals tribunals da refusar pli e pli las leschas da taglia roialas ha
er il pievel sustegnì. Ma numerusas emprovas d’intimidar la publicitad èn stadas
tuttina invanas sco la finamira da persvader ils privilegiads en ina radunanza
extraordinaria da notabels l’onn 1788. Per calmar la crisa da las finanzas
statalas ha Louis XVI la finala stuì convocar ils Stans generals che n’eran betg
pli vegnids reunids dapi l’onn 1614.

Grazia a lur impurtanza en las differentas fasas da la Revoluziun deschi en
spezial da tematisar dus pensaders da l’illuminissem. In da quels è Montesquieu
cun ses model da la separaziun da las pussanzas (legislativa, executiva e
giudicativa) ch’è vegnì applitgà durant l’emprima fasa da la Revoluziun e ch’ha
manà a la creaziun d’ina monarchia constituziunala.

Per la segunda fasa radicaldemocratica ha Jean-Jacques Rousseau furnì impurtants
impuls. Tranter auter ha el declerà il possess sco motiv da l’inegualitad
tranter ils umans e crititgà las leschas che protegian relaziuns da possess
malgistas. El ha propagà la submissiun dal singul a la voluntad generala
(volonté generale), ha desistì da la separaziun da las pussanzas, ma vuleva
in’elecziun dals derschaders tras il pievel.

In product cun grond effect sin la massa ha plinavant furmà l’‹Encyclopédie›
ch’è vegnida edida tranter il 1751 ed il 1772 da Denis Diderot e Jean-Baptiste
le Rond d’Alembert. A la burgaisia cultivada en l’Europa ha quest cumpendi, ch’è
vegnì translatà en differentas linguas, intermedià il pensar illuministic quasi
adascus: «Zuppentà tranter maletgs ed artitgels davart la tecnica, l’artisanat
ed il commerzi sa chattavan artitgels davart las scienzas umanas cun ideas
modernas ed in material explosiv che fiss stà abel da sutminar pli che be in
ancien régime.»

Anc pli problematica era la situaziun per la glieud paupra en las citads. Per
quels furmava il paun l’aliment principal. Vers la mesadad da l’onn 1789 custava
il paun dapli ch’en l’entir 18avel tschientaner e trais giadas dapli ch’en ils
megliers onns. Quai vuleva dir ch’il mastergnant en la citad duvrava var la
mesadad da sia paja be per cumprar paun. Mintg’augment dals pretschs
smanatschava l’existenza e reduciva la dumonda suenter rauba da mintgadi. Uschia
ha la malcuntentientscha era cuntanschì quels che n’avevan fin ussa betg mussà
interess per la debatta publica davart la miseria economica e l’incapacitad dal
stadi. La miseria economica che concerneva tras la chareschia e la sutproducziun
tant ils consuments urbans sco il commerzi e l’industria, ha mobilisà la massa.

La convocaziun dals Stans generals è vegnida provocada tras la bloccada ed il
squitsch dals privilegiads en ils parlaments e stadis provinzials. Grondas
spetgas avevan dentant surtut ils commembers dal terz stan, al qual
appartegnevan 95 % da la populaziun. En ils quaderns da plant che vegnivan
scrits per talas occasiuns, han ils purs pretendì levgiaments da las
contribuziuns e dals dretgs spezials da lur signurs feudals. La part da la
burgaisia cun ideas illuministicas aveva dentant gia en vista la transfurmaziun
da la monarchia tenor il model englais. Sco pretensiun communabla han questas
duas gruppaziuns insistì sin ina revalitaziun dal terz stan entaifer ils Stans
generals. Tar lur davosa reuniun l’onn 1614 era mintga stan anc stà represchentà
da mintgamai radund 300 chaus ed il votum da mintga stan stueva esser unitar.
Quai vul dir ch’i resultava per il pli ina decisiun da 2:1 per ils stans
privilegiads.

Sin questas pretensiuns ha Louis XVI reagì cun tactica. Il terz stan ha bain
survegnì duas giadas uschè blers represchentants sco pli baud, il modus da
vuschar en ils Stans generals han ins dentant laschà avert. La ceremonia
d’avertura ils 5 da matg 1789 a Versailles n’è betg gist stada empermettenta.
Ils emprims dus stans en gardaroba da festa avevan lur sezs reservads, ils
represchentants dal terz stan dentant, en il vestgì nair prescrit, eran sezs
responsabels per in plaz da seser. Ed en ils pleds d’avertura evitava la curt
stinadamain da tematisar l’urden da fatschenta. Dapli ch’in mais han ins debattà
senza success. Ils stans privilegiads insistivan sin il modus da dieta e da
votaziun tradiziunal, vul dir sin discussiuns separadas entaifer ils stans e sin
ina vusch communabla per mintga stan tar las singulas votaziuns.

Cur ch’insaquants represchentants dal clerus bass, ils reverendas da vischnanca,
èn s’alliads a partir dals 12 da zercladur al terz stan, èn ils eveniments sa
precipitads. Sin la proposta d’Abbé Sieyès èn ils represchentants dal terz stan
sa declerads sco represchentants d’almain 96 % da la populaziun franzosa. Els èn
sa numnads Assamblea naziunala ed han dumandà ils auters stans d’als seguir. Ils
19 da zercladur ha il clerus acceptà questa vieuta cun ina pitschna maioritad.
L’aristocrazia percunter ha tschertgà il sustegn dal retg per pudair conservar
l’urden vegl.

Louis XVI ha convocà per ils 23 da zercladur ina dieta roiala ed ha sbarrà fin
lura la sala da sesida. Ils 20 da zercladur han ils deputads però organisà ina
reuniun en la Sala da bal ed engirà da betg sa separar fin ch’els hajan creà ina
nova constituziun. En la sesida dals 23 da zercladur han els resistì a tut las
smanatschas dal retg. Il president da l’assamblea Jean-Sylvain Bailly ha refusà
la pretaisa dal retg da schliar la radunanza cun la remartga che la naziun unida
na prendia encunter nagins cumonds. Perfin ina part da l’aristocrazia ha la
finala refusà il diever d’armas cunter il terz stan. Suenter ch’il duca
d’Orléan, in cusrin dal retg, è sa mess sin la vart da l’Assamblea naziunala, ha
Louis XVI capitulà ils 27 da zercladur ed ordinà als stans privilegiads da
cooperar.

Ils success politics dal terz stan eran dentant mo provisorics. Novas truppas
militaras requiridas dal retg, il pretsch da paun aut sco anc mai e la
relaschada dal minister da finanzas popular Necker ils 11 da fanadur han
inquietà e vilentà la populaziun. L’advocat Camille Desmoulins è daventà
portavusch dal pievel agità: «La demissiun da Necker è il zain d’alarm per ina
notg da Baltramieu dals patriots! Ils battagliuns dals Svizzers e Tudestgs
vegnan a far flucs cun nus. I dat mo ina soluziun: a las armas!» Sinaquai èn
numerusas chasas da duana citadinas vegnidas demolidas ed ils daziers roials èn
vegnids stgatschads.

En vista a quest’atmosfera han ils electurs elegids dal terz stan ch’eran gia
integrads en l’administraziun municipala da Paris creà ina milissa citadina – la
futura Garda naziunala – per metter en urden la situaziun. Il pievel però ha
pretendì in armament. Ils 14 da fanadur èn radund 5000 persunas sa radunadas
avant la Bastille per procurar per armas e pulvra e per laschar or lur ravgia
cunter quest simbol dal reschim absolutistic. En la chasaforz da la citad sa
chattavan da quel temp dentant be set praschuniers e nagin n’era empraschunà per
motivs politics. Il cumandant da la Bastille Launay ha laschà entrar ils
revoluziunaris en la curt – per als prender là sut il fieu. A la fin dal di eran
98 dals occupaders morts e 73 ferids. Suenter che la massa ha mess sut squitsch
l’administraziun municipala, ha Launay capitulà. Ses chau e quel dal suprastant
da l’administraziun municipala roiala, Flesselles, han ins prendì sin la
lantscha ed exponì.

Sin quest’attatga han ils exponents da l’ancien régime reagì en moda defensiva.
Las truppas militaras da Paris èn vegnidas retratgas e l’Assamblea naziunala ha
survegnì protecziun e renconuschientscha. Jean-Sylvain Bailly è daventà
suprastant da la nov’administraziun municipala da Paris (ch’ha remplazzà la
prefectura dals martgadants da pli baud) ed il liberal Marquis de Lafayette è
vegnì elegì nov cumandant da la garda naziunala. En medema maniera èn era las
administraziuns municipalas da las provinzas franzosas vegnidas reorganisadas
(en rom da l’uschenumnada revoluziun municipala). Ils 17 da fanadur ha il Cont
d’Artois, il frar dal retg, bandunà sco emprim emigrant il pajais. Louis XVI sez
è ì a Paris ed ha purtà la cocarda blau-alv-cotschna sco segn da ses
consentiment per ils eveniments.

Fin ils 14 da fanadur na discurriv’ins betg dals purs, di l’istoricher Lefèbvre.
Però senza lur sustegn, manegia el, n’avess la Revoluziun betg gì success. Ils
purs possedevan da quel temp 30 % dal terren e la sclavitid existiva mo pli en
singulas regiuns. La part dals purs ch’aveva da sbursar in tribut a lur signur
feudal variava tranter 30 e 75 %. En general aveva il possessur il dretg sin la
mesadad da la racolta e da l’augment dal muvel, dentant ha el dumandà suenter
adina dapli contribuziuns supplementaras. En il decurs dal 18avel tschientaner
ha il signuradi feudal pretendì e registrà repetidamain dretgs ch’eran per part
gia emblidads. In’interpretaziun pli nova da questa ‹reacziun feudala› di ch’il
capitalissem saja passà tras las sfessas da l’urden vegl e sa saja servì da sias
pussaivladads.

Onns da nauschas racoltas e da chareschia avevan spussà en spezial ils purs
pitschens. Per l’ina na bastavan las racoltas betg per subsister, per l’autra
reduciva la chareschia las pussaivladads da gudogn supplementar en citad. La
primavaira èn cumparidas bandas da murdieus che gievan smanatschond e
terrorisond da puraria tar puraria. En l’atmosfera tendida da las elecziuns dals
Stans generals e sco reacziun sin ils eveniments a Versailles ed a Paris è sa
sviluppada sin la champagna l’uschenumnada Gronda anguscha (grande peur) d’in
‹cumplot aristocratic›. Quel faschevan ins responsabel per tut ils svilups
negativs e la miseria generala. Tranter la mesadad da fanadur e l’entschatta
d’avust 1789 era il fenomen da la grande peur preschent en bunamain tut la
Frantscha ed ha per part manà ad attatgas dals purs sin chastels e claustras.
Quests assagls avevan la finamira da destruir ils archivs cun documents da
dretgs feudals e da sfurzar ils signurs da renunziar a lur dretgs feudals.

La vehemenza da la Revoluziun sin la champagna ha era alarmà la curt e
l’Assamblea naziunala a Versailles. Suenter ils eveniments dals 14 da fanadur
aveva l’Assamblea surpiglià tut l’autoritad politica; dad ella pretendev’ins
ch’ella reorganiseschia il sistem. Ussa era l’Assamblea sut squitsch: blers
spetgavan dad ella ina decleraziun dals dretgs da l’uman gia avant ch’hajan lieu
las tractativas davart ina nova constituziun.

Var 100 deputads dal terz stan ch’eran sa reunids per ina discussiun en il club
bretonic han organisà en l’Assamblea in culp da surpraisa. Cun quel vulevan els
rumper la resistenza dals stans privilegiads che spetgavan sin megliers temps
per pudair salvar lur dretgs acquistads. La manevra è gartegiada en la sesida
dals 4 als 5 d’avust grazia ad aristocrats liberals ch’han renunzià cun grond
gest a lur pretensiuns. Questa renunzia cumpigliava tut ils servetschs liads ad
ina persuna, ils servetschs da maun e da metter sut, la giurisdicziun bassa,
l’acquist d’uffizis privilegià, l’aboliziun da l’acquist d’uffizis cumprabel e
da la dieschma ed ils privilegis da chatscha e da tegnair columbas. La
sclavitid, la liberaziun da taglia dals stans privilegiads ed era tut ils dretgs
spezials da las provinzas e citads èn vegnids abolids. Entaifer paucas uras
aveva l’Assamblea reconstituì davant il dretg l’unitad da la naziun, faschond
urden cun il sistem feudal ed il reschim da l’aristocrazia sin la champagna ed
abolind l’element ch’als separava da la burgaisia – numnadamain lur ritgezza. En
pli aveva ella inizià refurmas economicas, ecclesiasticas e giudizialas. Tut
quai ha muntà la fin da l’ancien régime organisà tenor stans.

L’emprim punct dal decret correspundent pretendeva solennamain: «L’Assamblea
naziunala sfratga cumplettamain l’entir reschim feudal.» Per ils purs na
cuntegneva questa proclamaziun dentant betg l’entira vardad. La sclavaria e la
lavur tributara eran bain abolidas dal tuttafatg, ils dretgs da la signuria èn
dentant stads da cumprar ora cun 3,3 % tschains l’onn. La calculaziun politica
era quella da stgomiar ils vegls dretgs signurils en daners solids e d’adossar
il pajament da tschains fin al sbursament dal chapital. L’aristocrazia salvava
uschia tut quai ch’ins pudeva salvar ed ils possessurs da terren dal terz stan
profitavan tras l’egualisaziun da bains aristocratics e burgais.

Suenter avair calmà en quella moda la massa, ha l’Assamblea naziunala lavurà vi
da la ‹Decleraziun dals dretgs da l’uman e dal burgais›. Quella è vegnida
proclamada ils 26 d’avust 1789 e stabilescha ch’ils umans èn libers ed eguals en
lur dretgs a partir da la naschientscha. Garantids èn tranter auter era il
possess, la segirtad ed il dretg da resistenza cunter l’oppressiun, ils princips
dal stadi da dretg, la libertad da religiun, d’opiniun e da pressa sco era la
suveranitad dal pievel e la separaziun da las pussanzas. Furet/Richet
giuditgeschan: «Quests 17 artitgels curts d’in stil grondius e d’ina spessezza
mentala n’èn betg pli l’expressiun dal tactar precaut e da la tema burgaisa. Cun
definir libramain sias prestaziuns e finamiras sa dat la Revoluziun franzosa ina
bandiera che sto vegnir respectada da l’entir mund.» L’individualissem burgais
ha survegnì qua tras sia Magna Charta da dretg public.

Confurm al spiert da quel temp concerneva questa decleraziun mo ils umens. Per
la filosofa e scriptura Olympe de Gouges n’era quai betg acceptabel. Ella ha
preschentà il 1791 la ‹Déclaration des droits de la femme e de la citoyenne›
(‹Decleraziun dals dretgs da la dunna e da la burgaisa›) e pretendì l’egualitad
tranter dunna ed um.

Per che lur decrets giajan en vigur, era l’Assamblea naziunala dependenta da la
suttascripziun dal retg. Lez ha nizzegià la chaschun per pretender ina posiziun
preponderanta, per exempel en furma d’ina ferma vusch da veto entaifer la
constituziun futura. Ultra da quai ha el ordinà in regiment or da la Flandra a
Versailles. Là han ils uffiziers zappitschà il prim d’october la cocarda. Quest
incident ha fatg la runda a Paris ed ha danovamain stgaudà l’atmosfera.
Jean-Paul Marat, il fundatur da la gasetta ‹L’Ami du Peuple›, infurmava il
pievel davart ils eveniments actuals e la ‹conspiraziun aristocratica› e gidava
uschia a mantegnair il fieu revoluziunar.

Ils 5 d’october è sa radunada ina massa da dunnas davant la chasa communala cun
l’intenziun da marschar cunter Versailles e da proclamar là lur pretensiuns. Pli
tard las èn seguids 15 000 gardists naziunals e dus represchentants da
l’administraziun municipala. Quels avevan l’incumbensa da manar il retg a Paris.
Louis XVI ha retschavì las dunnas, empermess da furnir mangiativas e suttascrit
ils decrets da l’Assamblea naziunala.

Il proxim di èn las dunnas ed ils represchentants da la citad entrads ensemen
cun ils gardists en il chastè ed han sfurzà il retg e l’Assamblea naziunala da
dischlocar a Paris. Il suentermezdi è il cortegi sa mess en viadi vers Paris.
Davant marschava la garda naziunala; sin mintga baionetta era fitgà in paun.
Alura suandavan las dunnas armadas cun piccas e flintas e sventulond frastgas da
papla; ellas escortavan ils chars da graun ed ils chanuns. Davos ellas marschava
la schuldada roiala discharmada ed ornada cun la cocarda tricolora da la garda
sco er il regiment da la Flandra e la Garda svizra. Silsuenter charrotschavan la
famiglia roiala ed ils deputads e la finiziun furmava la massa dal pievel cun la
gronda part da la garda naziunala. Il pievel clamava: «Nus manain il furner, la
dunna dal furner ed il giuven furner!», ed exprimiva uschia la speranza en in
meglier provediment da vivonda ch’enfin qua. Insumma duevan il monarc e
l’Assamblea naziunala esser exponids da qua davent a la controlla e la pressiun
dal pievel.

La dischlocaziun da la curt roiala a Paris, suandada d’ina restricziun dals meds
finanzials che l’Assamblea naziunala metteva a disposiziun a la curuna, han bain
indeblì vinavant la posiziun dal retg. Tuttina è el restà ina figura centrala
entaifer l’actualitad politica. En l’Assamblea naziunala vuleva nagin, u be ina
pitschna minoritad, abolir la monarchia. Ma areguard l’influenza che dueva
vegnir concedida al monarc entaifer la nova constituziun divergiavan las
opiniuns. D’in fatg eran dentant tut las partidas conscientas: dal retg vegnivi
la finala a depender, schebain la construcziun constituziunala pudeva funcziunar
u betg. Pertge ch’en cas da sia refusaziun stueva mintga versiun da la monarchia
constituziunala far naufragi.

L’onn 1790 è stà in ‹onn fortunà›: suenter ils tumults dal 1789 è seguida ina
buna racolta ed ina meglieraziun da la situaziun dal provediment. Questa fasa
euforica ha chattà ses punct culminant en la Festa da la federaziun sin il Champ
da mars per l’anniversari da l’attatga sin la Bastille. Davant tschientmillis
d’aspectaturs givlants èn 60 000 gardists naziunals sa fraternisads cun la
naziun franzosa ed han engirà avant l’‹altar da la patria› lur fidaivladad per
la patria, la lescha ed il retg.

Las discussiuns constituziunalas da l’Assamblea naziunala – ch’era sa dividida
en differentas cumissiuns tematicas – progredivan bain. Gia avant la fin da
l’onn 1789 avev’ins discutà il problem da la sanaziun da las finanzas statalas.
Il resultat è stà ch’ins ha secularisà e transfurmà tut ils bains ecclesiastics
en bains naziunals. La summa dals bains naziunals serviva da qua davent sco
segirtad per ina nova valuta da bancnotas, ils assegnats. Damai ch’il clerus na
disponiva pli da naginas entradas or dal possess ecclesiastic, era el uss
dependent dal salari statal. La constituziun civila dal clerus ha ultra da quai
fixà l’elecziun dals reverendas a moda analoga a quella dals funcziunaris, ed in
decret als ha prescrit da preleger e commentar las ordinaziuns da l’Assamblea
naziunala giu da la scantschala.

Concernent il dretg d’eleger eran las resalvas da la burgaisia cun possess
stadas decisivas en l’Assamblea. Mo l’uschenumnà burgais activ cun ina tscherta
entrada fiscala dastgava eleger. L’idea davos questa posiziun era quella che be
in burgais independent e nuncumprabel dueva pudair eleger. Unicamain l’advocat
Maximilien de Robespierre ha crititgà quest’idea sco cuntravenziun cunter
l’egualitad giuridica garantida en la ‹Decleraziun dals dretgs da l’uman›.

La dumonda co integrar Louis XVI en il nov sistem politic è dentant restà il
grond problem da la constituanta. Las opiniuns divergentas han manà a la
furmaziun da differentas gruppas politicas che duevan fundar il schema da
dretga-sanestra da pli tard. Sin las loschas d’onur a dretga dal president dal
parlament sesevan ils ‹aristocrats›, commembers dals emprims dus stans ed
aderents da l’ancien régime. Els vulevan surlaschar a Louis XVI la pussanza
executiva ed in veto absolut en la legislaziun. En direcziun da la mesadad da la
sala e vers sanestra suandavan lura en diversas graduaziuns quels deputads
ch’approvavan la participaziun dal retg a la procedura legislativa mo en furma
minimala u la refusavan dal tuttafatg. En quest process da mediaziun tranter
l’Assamblea ed il retg èn s’engaschadas differentas persunalitads sco per
exempel il president da l’Assamblea naziunala Bailly, Mounier e Mirabeau, il
cumandant da la garda naziunala La Fayette ed il ‹triumvirat› Barnave, Duport e
Lameth.

La finala ha il retg survegnì in dretg da veto suspensiv cun il qual el pudeva
bloccar in project da lescha per duas periodas legislativas. Sco chau da
l’executiva era el dentant restrenschì en si’influenza, damai che la giustia e
l’administraziun vegnivan elegidas senza dretg da cundecisiun da vart dal retg e
da ses ministers. Ed er las perscripziuns administrativas vegnivan relaschadas
da l’Assamblea naziunala. Entaifer l’armada è il retg bain restà a la testa. Il
dretg d’eleger aveva el dentant sulettamain per ils grads d’uffiziers ils pli
elevads, entant che la schuldada simpatisava savens cun la Revoluziun e
fraternisava cun ils revoluziunaris.

Entaifer ils stans privilegiads avevan ils eveniments ch’han gì lieu tranter il
fanadur e l’october da l’onn 1789 effectuà undas d’emigraziun. Lieus da rimnada
furmavan las curts dals prinzis a Turin, Magonza e Trier. Da là davent vegnivan
organisadas activitads cuntrarevoluziunaras per destabilisar il nov urden en
Frantscha ed obtegnair in’intervenziun da l’exteriur. La Russia, la Spagna e la
Svezia han bain exprimì il giavisch da reconstituir l’ancien régime – dapli na
vulevan quests pajais dentant betg empermetter per il mument.

L’aboliziun dal feudalissem en Frantscha ha per part tutgà interess da prinzis
esters, sco per exempel tar bains papals en Frantscha dal Sid e tar bains da
prinzis imperials tudestgs en l’Alsazia. Ni lur appel d’intervegnir ni
l’inscunter persunal cun il cont d’Artois, il frar da Louis XVI, han dentant
pudì motivar l’imperatur habsburgais Leopold II, il frar da la regina franzosa
Marie-Antoinette, d’entrar en acziun cun ses militar. Betg mo el n’aveva nagin
interess vi d’ina guerra cunter la Frantscha; la Russia e l’Austria eran
involvids en la guerra cunter l’Imperi osmanic da l’onn 1790 e fatschentads cun
la revolta naziunala en Pologna. Las activitads militaras dals emigrants
franzos, lantschadas da puncts da sustegn sco per exempel Koblenz e Worms, n’han
betg gì l’effect giavischà, era sche l’ost da la Frantscha temeva ussa anc pli
ferm ina conspiraziun dals aristocrats.

In decret da l’Assamblea naziunala en connex cun la constituziun civila dal
clerus ha dentant manà ad in’opposiziun energica, perfin ad ina rebelliun averta
e finalmain ad ina guerra religiusa. Quest decret dals 27 da november 1790 aveva
prescrit als spirituals d’engirar sin la nova Constituziun. Papa Pius VI
perencunter aveva scumandà l’engirament, smanatschond cun l’excommunicaziun. Mo
la mesadad dals spirituals, per gronda part commembers dal clerus bass, ha lura
engirà. La consequenza è stada ina spartiziun religiusa da la Frantscha. La
populaziun rurala sustegneva en general ils ‹buns› spirituals, quai vul dir ils
refusaders da l’engirament. La Revoluziun ha cun quai quasi provedì il stab
general da la cuntrarevoluziun – ch’era senza truppas – cun l’infantaria
necessaria: ils sacerdots refusants e lur nursettas.

Era per Louis XVI signifitgava la politica ecclesiastica da la constituanta ina
nova sfida. Giond en il Chastè da las Tuilerias al cult divin tenor la metoda
tradiziunala, era el sfurzà d’obtegnair la communiun da spirituals ch’avevan
refusà l’engirament. Ma la curt roiala fascheva dapli che be resistenza
simbolica cunter la resoluziun. Il favrer 1791 ha Marie-Antoinette appellà
Leopold II da far frunt a la Revoluziun che pareva da sa derasar sur ils Pajais
Bass austriacs.

Cur che la massa ha impedì Louis XVI da bandunar Paris per far ina cura a
Saint-Cloud, ha la famiglia roiala decis da fugir. La notg dals 20 als 21 da
fanadur 1791 èsi reussì ad ella d’engianar la garda naziunala che survegliava il
chastè. Dals Pajais Bass anora sperava il retg da pudair returnar en Frantscha
cun sustegn militar e da restaurar ses reschim absolutistic. Fitg precaut n’è il
retg dentant betg stà durant sia fugia: l’entira societad da viadi è vegnida
identifitgada, fermada a Varennes en vischinanza dal cunfin beltg e manada
enavos a Paris.

L’Assamblea naziunala che temeva per sia lavur constituanta, tegneva
cuntradictoricamain vi dal retg. D’ina vart crajev’ins ch’il retg saja vegnì
rapinà, da l’autra vart al han ins dispensà da tut sias funcziuns monarchicas
fin che la Constituziun saja pronta per sia suttascripziun. Barnave ha admonì en
la debatta dals 15 da fanadur 1791: «Vulain nus terminar la Revoluziun u vulain
nus danovamain cumenzar cun ella? Cun anc in pass essan nus culpaivels e
chaschunain disgrazia: in pass sin la via da la libertad vul dir destrucziun da
la monarchia, in pass sin la via da l’egualitad vul dir destrucziun dal
possess.»

Tar sia fugia aveva Louis XVI laschà enavos ina proclamaziun
cuntrarevoluziunara, senza che quella fiss dentant vegnida enconuschenta per il
mument tar il pievel. Sia critica sa drizzava tranter auter encunter la rolla
desastrusa dals clubs politics e lur influenza sin las decisiuns da la
constituanta. Quai ch’el n’aveva dentant betg considerà era l’effect da sia
fugia. Quella ha numnadamain gist manà ad ina nova furmaziun e radicalisaziun da
las organisaziuns politicas ordaifer il parlament.

Il club bretonic manava tras sias sesidas a Paris sco ‹cumpagnia dals amis da la
Constituziun› en la claustra giacubina e vegniva per consequenza numnà ‹club
dals giacubins›. Gia la fin da l’onn 1790 disponiva el da 150 filialas cun
grond’influenza, repartidas en tut il pajais; a Paris aveva el schizunt
in’influenza cusseglianta sin las decisiuns da l’Assamblea naziunala.

Concernent la destituziun da Louis XVI ha la fugia da la famiglia roiala spartì
il club giacubin. Cun quai che la sanestra cun Robespierre pledava per la
destituziun dal retg, è la gronda part dals commembers da la lingia da Lafayette
e Barnave sortida ed ha fundà il club dals feuillants en la claustra dals
feuillantins. Era tar las cumpagnias affiliadas hai dà spartiziuns; però èsi
reussì als giacubins parisians da tegnair ina predominanza entaifer las filialas
e quai grazia ad ina campagna per il dretg d’eleger general.

Cun quai che las contribuziuns da commember dal club giacubin eran relativamain
autas, èn pauc temp suenter suandads ulteriurs clubs e cumpagnias popularas cun
access pli simpel. Il club cun la pli grond’influenza era il club dals
Cordeliers en la claustra franciscana, in club da discussiun e lutga per la
realisaziun dals dretgs da l’uman e per la scuvrida d’abus da la pussanza
publica. Il pled decisiv manavan Marat, Desmoulins e Danton.

Suenter la fugia dal retg è vegnida da qua la pretensiun d’abolir la monarchia e
da furmar ina republica. Ils 14 da fanadur 1791 han gì lieu grondas
demonstraziuns sin il Champ da Mars e collecziuns da suttascripziuns per la
destituziun dal retg. Lafayette ha cumandà l’expulsiun da la reuniun cun
in’acziun da la garda naziunala ch’ha chaschunà plirs morts. La sfessa tranter
l’Assamblea naziunala e las cumpagnias popularas parisianas n’era uss betg pli
da survesair.

Las curts supplitgadas per sustegn han reagì pir suenter in mais. L’imperatur
Leopold II ed il retg prussian Friedrich Wilhelm II han designà en la
Decleraziun da Pillnitz la situaziun da Louis XVI sco interess general da tut
ils retgs europeics. Omadus monarchs han empermess intervenziuns militaras a
favur da la monarchia franzosa sch’i vegniss a dar ina coaliziun da las
pussanzas europeicas cun questa finamira. En Frantscha è l’effect da questa
smanatscha dentant be stà ina ravgia anc pli gronda cunter il ‹cumplot
aristocratic›.

Il settember 1791 è l’ovra constituanta entrada en vigur, en preschientscha da
Louis XVI ch’ha engirà sin la Constituziun. Il prim d’october è sa constituida
la nova legislativa. En cumparegliaziun cun ils giacubins avevan ils
feuillantins ina maioritad visibla, la gruppa da deputads dominanta na fascheva
dentant part da nagina da questas duas gruppas.

Il tema central ed il motiv che la legislativa ha existì mo in onn è stada la
guerra revoluziunara. Quella n’era dentant betg vegnida provocada tras las
pussanzas europeicas, mabain iniziada en Frantscha sez. Tenor la nova
Constituziun era la cooperaziun dal retg e da la legislativa necessaria per far
quest pass. Suenter la fugia impedida furmava questa guerra l’unica via per
Louis XVI e Marie-Antoinette da restabilir circumstanzas acceptablas. Els
faschevan quint cun ina sconfitta da l’armada franzosa e vulevan annullar cun
l’agid dals victurs tut ils midaments chaschunads tras la Revoluziun.

En la legislativa devi auters motivs ed arguments, però la medema finamira: la
guerra. Tranter ils feuillantins regnava l’idea ch’ina curta guerra rinforzia
ils generals per stabilisar la Revoluziun. In veritabel entusiassem revoluziunar
ha exprimì il deputà sanester Brissot: «La forza dal pensar e dals fatgs m’ha
persvadì ch’in pievel ch’ha gudagnà la libertad suenter diesch tschientaners da
sclavaria sto far guerra. El sto far guerra per fundar la libertad sin ina basa
segira, el sto far guerra per lavar la libertad dals vizis dal despotissem ed el
sto a la fin far guerra per spedir quels umens da ses chastè che pudessan ruinar
la libertad.» Il deputà Isnard ha secundà: «Na crajai betg che la situaziun ans
impediss da cumbatter! In pievel revoluziunar è nunsurventschaivel. La bandiera
da la libertad è la bandiera da la victoria.» Be Robespierre dal club giacubin
ha replitgà energicamain: «L’idea la pli vana ch’in politicher po avair, è
l’imaginaziun ch’i saja avunda per in pievel da penetrar cun forza armada tar in
auter pievel per al intimar da surprender sia lescha e sia constituziun. Nagin
ama ils missiunaris armads; e l’emprim cussegl che la natira e la precauziun als
dat, è quel da rebatter ils penetrants.»

Cunter la decleraziun da guerra envers il retg da la Boemia e da l’Ungaria han
vuschà ils 20 d’avrigl 1792 be set deputads da la legislativa. En l’euforia dals
emprims dis suenter questa decisiun è naschida la chanzun Allons enfants de la
patrie... sco imni per l’armada dal Rain a Strasbourg. Questa chanzun dueva
daventar pli tard l’imni da l’entira naziun franzosa.

La realitad da la guerra è dentant spert sa mussada dischillusiunanta. Ils
uffiziers e la schuldada han fatg talmain pauca resistenza cunter ils Austriacs
e Prussians ch’ins temeva in tradiment e che las secziuns da Paris han cumenzà a
sa mobilisar. Ils sansculottes, armads cun lantschas, sa mussavan ussa di e notg
en las vias da la citad. In’attatga concentrada en las Tuilerias ils 20 da
fanadur 1792 ha il retg anc ina giada pudì parar cun metter si la chapitscha
giacubina cotschna.

Ils 11 da fanadur ha la legislativa proclamà ‹la patria en privel› ed ordinà a
tut ils burgais pronts per la guerra da sa registrar sco voluntaris, da sa
decorar cun la cocarda naziunala e da s’alliar a l’armada. En las provinzas era
l’atmosfera ussa drizzada cunter il retg. Ins numnava Louis XVI e
Marie-Antoinette mo pli Monsieur et Madame Veto pervi da lur tenuta
nuncooperativa e discurriva dal ‹comité austriac› che saboteschia las stentas
patrioticas. Per la Festa da la federaziun è in battagliun da voluntaris marschà
da Marsiglia a Paris. L’imni dals emprims dis da guerra ha tras lur chantar
survegnì il num ‹Marseillaise›.

Tar ils motivs ch’han chaschunà la cupitga da la monarchia, la fundaziun da la
Republica e la furmaziun da l’emprima regenza revoluziunara sco era il terrur en
la fasa radical-democratica fin il zercladur 1794 quinta l’istoricher da la
Revoluziun Lefèbvre la mentalitad specificamain revoluziunara da quel temp.
Quella haja gia dominà l’Assagl sin la Bastille e las autras acziuns popularas
da l’onn 1789 e saja pir tschessada suenter che las finamiras revoluziunaras
eran accumplidas. Questa mentalitad ha tenor Lefèbvre consistì da trais
cumponentas: la tema (peur) dal ‹cumplot aristocratic›, la reacziun defensiva
(réaction défensive) che cumpigliava l’organisaziun da las gruppas popularas e
la realisaziun da la defensiva e la voluntad da punir ils adversaris da la
Revoluziun (volonté punitive). En quest senn ha la stad 1792 cun ses messadis da
Hiob per ils revoluziunaris mess accents a lunga vista. Ella ha manà ad ina
‹segunda revoluziun›.

L’entschatta d’avust 1792 ha il duca da Braunschweig, il schefcumandant da las
truppas prussianas ed austriacas prontas per l’invasiun da la Frantscha,
publitgà ses manifest, en il qual el ha fatg appel a las truppas franzosas, als
gardists naziunals ed a la populaziun da sa suttametter, cun la finamira da
liberar il retg e d’al dar enavos ses dretgs. Ad eventualas resistenzas,
spezialmain da vart dals responsabels politics a Paris, ha quest manifest
smanatschà cun in tribunal da guerra e la paina da mort.

Questa proclamaziun ha dentant gì in tut auter effect che giavischà. En las
secziuns da Paris che vulevan destituir il retg han ins cumenzà cun las
preparaziuns per ina revolta. La damaun dals 10 d’avust 1792 han questas
secziuns furmà ina communa revoluziunara (commune insurrectionelle) e stgatschà
l’administraziun municipala. Il cumandant da la garda naziunala è vegnì
assassinà e remplazzà tras il bierer Santerre. Ina massa d’artisans, detaglists
e lavurants è marschada, ensemen cun ils federads externs, a las Tuilerias e las
han attatgà cunter la resistenza da la Garda svizra. Il pretsch da quest assagl
èn stads tschients da morts dad omaduas varts. Sut il squitsch da la massa
grittentada ha l’Assamblea decis la destituziun provisorica dal retg ed al ha
impraschunà.

Suenter la conquista da Longwy e Verdun ha l’avanzada da las truppas
prussian-austriacas smanatschà pli e pli Paris. La legislativa ha sinaquai
recrutà in detaschament spezial da 30 000 umens per defender la chapitala; la
communa ha schizunt recrutà il dubel. Las secziuns avevan entant furmà
cumissiuns da surveglianza per tut las persunas suspectadas d’esser cunter la
Revoluziun. Questas cumissiuns han lura emplenì las praschuns cun serviturs da
la curt, feuillants, schurnalists e spirituals refusants. Damai che las truppas
voluntaras eran semtgadas da partir cunter l’uniun prussian-austriaca sut il
duca da Braunschweig, parevan ils praschuniers sco ina smanatscha interna per la
metropola revoluziunara. Perquai han ils federads, ils gardists naziunals ed ils
sansculottes executà las decisiuns da las assambleas ed assassinà tranter ils 2
ed ils 6 da settember 1100 fin 1400 praschuniers.

Sut talas cundiziuns han gì lieu las elecziuns dal Convent naziunal, quai cun
ina participaziun da be var 10 % e cun exclusiun dals aderents da la monarchia.
Cur ch’il Convent è sa radunà ils 21 da settember 1792 per sia sesida
d’avertura, cumpareva la situaziun da la Frantscha en ina glisch pli favuraivla
ch’anc avant curt temp. Igl era il di suenter la Chanunada da Valmy, nua che
l’armada revoluziunara aveva triumfà e parà ad interim la smanatscha.

Il num ‹Convent naziunal› (convention national) per la terza assamblea naziunala
da la Frantscha ha signalisà sias duas cumpetenzas-clav: l’elavuraziun d’ina
nova constituziun e l’execuziun provisorica da tut las cumpetenzas da la
suveranitad naziunala (resp. da la pussanza statala). Cun sias emprimas
decisiuns ha il Convent procurà per cundiziuns cleras. La monarchia era ussa
abolida, la Republica constituida ed il nov chalender ha fixà ils 22 da
settember 1792 sco emprim di da l’onn 1 da la Republica.

En la ‹planira› (plaine) respectivamain en la ‹palì› (marais) tranter ils
girondins ed ils montagards seseva la maioritad dals deputads che votava tut
segund il tema cun ina u l’autra partida. Era sch’ils 200 girondins predominavan
ils var 120 montagnards, na vuleva quai betg dir ch’els maiorisavan adina il
Convent da 749 commembers. Ma suenter Valmy pon ins constatar ch’ils girondins
vegnivan en general sustegnids en lur direcziun liberala, schizunt dal minister
da la giustia Danton.

Ils 21 da schaner han ins executà Louis Capet (uschia vegniva il retg numnà en
il process) sin la Place de la Révolution (ozendi Place de la Concorde) tras la
guillotina. Abstrahà d’intginas acziuns da protest roialisticas èsi restà quiet
en il pajais. Ordaifer Paris e las assambleas n’ha il process cunter Louis XVI
fatg nagin’impressiun. Quest’indifferenza da vart dal pievel tar la mort da lur
retg mussa quant profunda che la ruttadira cun las veglias relaziuns era. Ins ha
bain pudì reconstruir la monarchia 20 onns pli tard, dentant betg la mistica dal
retg unschì.

A l’ester ha l’execuziun dal retg percunter effectuà grondas reacziuns. La forza
dominanta era l’Engalterra: là purtava la curt vestgadira da malencurada ed il
deputà franzos è vegnì expulsà. La Gronda Britannia disturbava en spezial la
strategia da guerra offensiva da la Frantscha (suenter las victorias da Valmy e
da Jemappes) e la politica d’annexiun dal Convent. En pli eran ils interess
economics da l’Engalterra en Ollanda vegnids donnegiads. Suenter la decleraziun
da guerra franzosa dal prim da favrer 1793 è il primminister britannic Pitt sa
mess a la testa d’ina coaliziun da pussanzas europeicas cunter la Frantscha
republicana. Gia dus mais pli tard han las armadas revoluziunaras gì da
cumbatter per la defensiun dals cunfins da l’agen pajais – ed entaifer la
Frantscha per la cuntinuaziun dals resultats da la Revoluziun.

En vista a la surpussanza da l’adversari aveva il Convent decis la recrutaziun
d’ulteriurs 300 000 umens e surlaschà als departaments da tscherner il proceder
per rabagliar ensemen lur contingent. Surtut en la Vendée al vest da la
Frantscha ha questa decisiun effectuà ina malcuntentientscha
cuntrarevoluziunara. En questa regiun ch’era da tempra puril-conservativa èn sa
derasadas dapi l’entschatta mars revoltas armadas ch’avevan bunamain il caracter
d’ina guerra civila. In decret dal Convent che smanatschava als rebels cun
confiscaziun dal possess e paina da mort ha nizzegià tuttina pauc sco l’engaschi
da truppas revoluziunaras.

Ultra da quai han era ils sansculottes, animads da l’inflaziun dals pretschs,
fatg pressiun sin il Convent. Sulettamain da la fin schaner 1793 fin
l’entschatta avrigl avevan ils assignats pers lur valur nominala da 55 % sin
43 %. Bain era la racolta da l’onn 1792 stada buna; spetgond sin in augment dals
pretschs han ils purs tuttina tegnì bass lur purschida sin il martgà. En questa
situaziun han ils sansculottes pretendì da registrar las provisiuns da
victualias, da confiscar parts da la producziun, da fixar in pretsch maximal e
da punir ils usuraris. Entant ch’ils girondins han refusà strictamain questas
pretensiuns, èn ils montagnards stads pli bainvulents ed han pudì trair da lur
vart la maioritad dals deputads da la plaine. Per quests deputads eri impurtant
ch’il Convent mantegnia en questa situaziun la direcziun politica e na vegnia
betg inundà da las secziuns parisianas e da la communa. Sin las rinfatschas
ch’ils girondins sajan vi dal furmar ina dictatura ha Marat respundì: «La
libertad ston ins stgaffir cun violenza ed ussa è vegnì il mument d’organisar
per in tschert temp il despotissem da la libertad per destruir il despotissem
dals retgs!»

Il mars da l’onn 1793 han ins stgaffì in Tribunal da revoluziun per derschar
davart ils adversaris da la Revoluziun e las persunas suspectadas. Sco furniturs
da culpants servivan las cumissiuns da surveglianza en las vischnancas. L’avrigl
e matg è suandà in curs dirigì per ils assignats, in pretsch maximal per graun e
farina sco era in emprest sfurzà tar ils ritgs. Per exequir las funcziuns da la
regenza han ins creà in Comité dal bainstar public. Quel cumpigliava la
maioritad dals deputads da la plaine, vegniva dentant dominà cleramain da
Danton. Sa referind als assassinats dal settember da l’onn precendent, ha el
installà il Tribunal revoluziunar sut la suandanta directiva: «Nus avain dad
esser terribels, per ch’il pievel na stoppia betg far quai!»

Ils girondins dentant tschertgavan la confruntaziun cun ils sansculottes da
Paris, suttastritgavan che Paris saja mo in departament sper 83 auters ed han
fatg valair en il Convent ina cumissiun cun girondins per la controlla da las
secziuns parisianas. Il deputà Isnard ha agità il conflict cun ina smanatscha
cumparegliabla a quella dal cont da Braunschweig: «(...) sche la represchentanza
da la naziun vegn donnegiada tras ina revolta, lura decler jau en num da tut la
Frantscha che Paris vegn ad esser destruì.»

La decisiun tranter las duas partidas adversarias ha in comité revoluziunar la
finala preparà ordaifer las secziuns e la communa. Suenter pliras emprovas èsi a
la fin reussì da circumdar il Convent cun 80 000 umens e d’al smanatschar cun
150 chanuns. Cunter la veglia dals montagnards han ins pretendì ultimativamain
da surdar ils manaders dals girondins. La finala ha il Convent decis d’als
metter sut arrest da chasa. Cun eliminar ils girondins ha cumenzà in nov
chapitel da la Revoluziun franzosa, numnadamain il ‹reschim dals giacubins›.

Suenter l’expulsiun dals girondins or dal Convent era il sboz da la constituziun
ch’era vegnì preparà dal filosof illuministic Condorcet daventà senza muntada.
Quest sboz preveseva ina stricta separaziun da las pussanzas, in sistem da
represchentaziun consequent e pli grond’autonomia e cumpetenza da cooperaziun
dals departaments. En tutta prescha han ins reformulà la constituziun fin sia
deliberaziun ils 24 da zercladur 1793. Sut l’influenza da Marie-Jean Hérault de
Séchelles han ins spustà ils accents a favur da l’egualitad sociala,
suttastritgà il dretg da lavur ed il duair da resister cunter ina regenza
antipopulara. Plinavant dueva la nova constituziun marcar il dretg dal singul
sin possess e la disposiziun libra da quel sco era l’obligaziun da sa
suttametter a la voluntad generala. L’entrada en vigur da questa constituziun
republicana ha il Convent dentant spustà sin temp da pasch. La finala dueva
questa constituziun mai entrar en vigur.

L’assassinat dal revoluziunari radical Marat tras la monarchista Charlotte
Corday ils 13 da fanadur 1793 e las revoltas cunter il reschim dal Convent
central da Paris ch’èn ruttas ora tranter auter a Lyon, Marsiglia, Toulon,
Bordeaux e Caën han agità ils sansculottes e tegnì en moviment il Convent. Pir
ussa han ins liberà definitivamain ils purs da tut las chargias feudalas anc
betg pajadas. A medem temp ha cumenzà la vendita dals bains d’emigrants
expropriads e partids si en parcellas. Cun quai èsi bain stà pussaivel da liar
vi da la Revoluziun la massa da purs pitschens; ils sansculottes parisians n’han
ins dentant betg pudì calmar.

Gia il di da la deliberaziun da la constituziun aveva Jacques Roux, il pledader
d’ina gruppa da sansculottes fitg radicala, prelegì en il Convent il ‹manifest
dals enragés› (dals ravgentads): «Ussa vegn l’ovra constituziunala surdada al
suveran. Avais vus bandì il speculantissem? Na. Avais vus proclamà la paina da
mort per ils traffitgants? Na. (...) Pia declerain nus che vus n’avais betg fatg
avunda per la fortuna dal pievel.» Ils 26 da fanadur ha il Convent decis la
paina da mort per cumpraders da graun. Era concernent la defensiun militara da
la Republica cunter ils inimis interns ed externs ha il Convent decretà l’avust
1793: «A partir dad oz sa chattan tut ils Franzos en stadi da mobilisaziun
permanenta enfin che tut ils inimis èn stgatschads dal territori republican. Ils
giuvens umens partan per la guerra; ils maridads fravegian armas e transportan
provediment; las dunnas produceschan tendas e vestgadira e lavuran en ospitals;
ils uffants fan faschadiras or da laschiva veglia e la glieud veglia va sin las
plazzas publicas per rinforzar la morala dals schuldads e l’odi sin ils retgs e
proclamar l’unitad da la Republica.»

L’entschatta settember ha la secziun dals sansculottes danovamain postulà
intervenziuns politicas a favur da l’economia e dal provediment public: «Per
mintga departament vegn approvà ina summa suffizienta per ch’il pretsch da las
vivondas da basa restia per tut ils abitants da la Republica sin la medema
autezza. (...) Ins ha da proclamar in maximum per facultads. (...) Nagin na
dastga prender a fittanza dapli terrens che duvrads per ina tscherta cifra
d’araders. In burgais na duai betg posseder dapli ch’ina ufficina u ina butia.»
In ulteriur pledader da l’ala radicala dals sansculottes, Jacques-René Hébert,
editur da la gasetta populara ‹Le père Duchesne›, ha accusà ils ‹narcotisants›
dal Convent ed animà la glieud pitschna parisiana da circumdar ed occupar
paschaivlamain il Convent per gidar a progredir las discussiuns dals deputads.
Els han cuntanschì la furmaziun d’ina armada da sansculottes che dueva garantir
che la chapitala vegnia furnida cun graun e farina e ch’usuraris e traffitgants
vegnian prosequids. Sin proposta da Danton è vegnì decretà da pajar 40 sous sin
cust dal stadi a basegnus che visitavan las assambleas duas giadas l’emna. Ultra
da quai han ins decis d’arrestar persunas suspectadas ed avert cun quai la via
ad in reschim da terrur. Cun l’introducziun da pretschs e pajas maximalas han
ins acceptà la fin da settember era quellas pretensiuns dals sansculottes.

En questa fasa da la Revoluziun ha surtut il Comité dal bainstar public pretendì
il commando e mussà resolutadad. Suenter la sortida da Danton eri Robespierre
che tirava qua ils fils. Ils 10 d’october 1793 ha Saint-Just, in cumpogn da
Robespierre, drizzà in mandat dal Comité dal bainstar public a la regenza
revoluziunara: «En vista a las circumstanzas na po la constituziun betg ir en
vigur; ins vegniss a destruir la Republica tras la constituziun. (...) Vus sezs
essas memia daspera a la violenza. La spada da la lescha sto dapertut
intervegnir cun sveltezza furiusa e vossa pussanza sto esser dapertut per
impedir in crim. (...) Vus pudais mo sperar sin ina buna prosperitad sche vus
furmais ina regenza ch’è miaivla e pazienta cun il pievel, cun sasezza però
terribla tras la forza da lur decisiuns. (...) Igl è era nizzaivel da regurdar
ils deputads populars tar las armadas a lur duairs. Els han dad esser babs ed
amis da la schuldada, durmir en la tenda, esser pro tar exercizis militars e
betg esser intims cun ils generals, per ch’il schuldà haja dapli fidanza en lur
giustia ed independenza. Di e notg ha il deputà popular da tadlar sin las
supplicas dal schuldà.»

Sin il champ militar manava la Republica da quel temp in veritabel cumbat per
surviver. Il Convent ha perquai spedì cummissaris (ils deputads populars) a
differentas fronts da la guerra civila per far fin cun commandos da l’armada
malfidads. Ils generals accusads da negligientscha vulev’ins sentenziar davant
in tribunal militar ed als remplazzar cun uffiziers pli giuvens e cumprovads,
per part sin proposta da las truppas. La midada da las armadas revoluziunaras ha
surtut l’inschigner militar Lazare Carnot, commember dal Comité dal bainstar
public, prendì per mauns. Ils rests da las veglias truppas da lingia han ins
collià cun ils novs recrutads e furmà corps da truppas ch’eran loials a la
regenza revoluziunara. L’onn 1794 han questas mesiras gì success, uschia che las
armadas revoluziunaras han pudì far frunt en la guerra a pliras fronts. En la
Vendée ed als cunfins al nordost da la Frantscha era la fin da la smanatscha per
la Republica dentant anc lunsch davent.

Fin l’acziun da settember dals sansculottes parisians aveva il Tribunal
revoluziunar ch’era vegnì stgaffì il mars 1793 sentenzià var in quart da 260
accusads. Per ils revoluziunaris era questa bilantscha insuffizienta. Quai
resorta da lur petiziun inoltrada en il Convent ils 5 da settember 1793:
«Legislaturs, igl è vegnì il temp da finir la discordia tranter ils uffants da
la naziun e quels che l’han bandunà. Tant vossa sco nossa sort è colliada
nunmidablamain cun la Republica. U che nus sragischain noss inimis u ch’els
sragischan nus. (...) Montagne sacrala, daventa in vulcan che destruescha cun
tia lava chauda la speranza dals nauschuns e ch’arsenta quels cors che pensan
anc a la monarchia! Ni misericordia ni cumpassiun pli cun ils traditurs! Sche
nus n’essan betg sperts, lura èn els pli sperts. Lain construir ina barriera
eterna tranter nus ed els!»

Ils 17 da settember han ils montagnards ed ils deputads da la plaine deliberà la
lescha davart las persunas suspectadas. Tar quellas quintav’ins «tut quels ch’èn
sa mussads tras lur cumportament u lur relaziuns u tras ideologias exprimidas a
bucca u en scrit sco aderents dals tirans, dal federalissem e sco inimis da la
libertad». Sco persunas dubiusas valevan en spezial «ils anteriurs aristocrats e
lur parents che n’han betg adina exprimì lur relaziun cun la Revoluziun, sco era
ils emigrants returnads en Frantscha». Las cumissiuns localas da surveglianza
avevan da scriver ina glista cun las persunas suspectadas, da relaschar ils
cumonds d’arrestaziun e da procurar per il transferiment en praschun. Là eran
ils arrestads internads sin agens custs fin la conclusiun da la pasch. Era la
cumissiun per la segirtad generala dal Convent possedeva ina glista dals
internads.

Medemamain sin la lingia dals sansculottes steva in’acceleraziun dals process
davant il Tribunal revoluziunar. Las glistas d’accusads da questa perioda mussan
gia la vieuta dramatica che l’istorgia da la Revoluziun dueva prender.
Marie-Antoinette, Charlotte Corday, Olympe de Gouges, ma era feuillants e
girondins han muntà il schafot, tranter els persunalitads dominantas da las
assambleas naziunalas sco Bailly, Barnave e Brissot. Vergniaud, in dals
pledaders ils pli prominents da la gironde e sez accusà, ha descrit questa
vieuta cun ils suandants pleds: «La Revoluziun maglia ses agens uffants.»

Durant ch’ins ha manà la damaun dals 20 d’october 1793 ils girondins a la plazza
d’execuziun, chantavan els ad auta vusch la ‹Marseillaise›. Cun il crudar da la
farcla daventava il chor adina pli e pli flaivel. Nagut na pudeva dentant
impedir ils survivents da chantar. Cur ch’ins udiva mo pli la vusch da
Vergniaud, tunava quai sco la fin da la Republica e da la lescha. E cur che la
dunna da l’anteriur minister da l’intern Roland ha muntà ils 8 da november il
schafot, ha ella salidà la statua da la libertad cun ils pleds: «O libertad, tge
crims vegnan commess en tes num!»

Tranter ils anteriurs adversaris da la Revoluziun tutgavan er ils spirituals
ch’avevan refusà l’engirament. Suenter l’expulsiun dals girondins or dal Convent
la stad 1793 aveva dentant era ina gronda part dal clerus constituziunal midà
vart. Tras quai èn sa rinforzadas las tendenzas anticlericalas. Sa profilà
spezialmain sin quest champ è il deputà Fouché. El ha cuntanschì ch’ils zains da
Nevers èn vegnids culads en, ha laschà inaugurar in bist da Brutus en la
catedrala ed ha inizià ina festa da burgais. Insatge sumegliant è capità ils 7
da november a Paris, nua che l’uvestg Gobel ha stuì abditgar davant il Convent e
la catedrala da Notre-Dame è vegnida rebattegiada en in tempel da la raschun. In
decret dal Convent ha laschà decider mintga vischnanca da sa distanziar da la
religiun. Cumissiuns revoluziunaras e societads popularas han procurà a Paris
che mintga baselgia da la chapitala saja da rebattegiar a la raschun e che
mintga secziun parisiana haja d’introducir in cult per ils martirs da la
libertad (Marat, Lepeletier e Chalier). Schebain che Robespierre è vegnì da
persvader ils 6 da december 1793 il Convent da relaschar in decret che
confermava la libra execuziun da la religiun, han la decristianisaziun e las
baselgias serradas laschà enavos fastizs.

En lur aversiun cunter ils excess da la campagna da decristianisaziun han
Robespierre e Danton empruvà da metter cunfins a las gruppas radicalas sut ils
sansculottes. Sco guardian dals interess populars e da la voluntad generala
(tenor Rousseau) era Robespierre gia sa profilà en la constituanta ed aveva
survegnì il num da l’‹incorruptibel› (l’incorruptible). «El vegn a vegnir
lunsch», aveva profetisà Mirabeau, «el crai tut quai ch’el di.» Dapi il mars
1790 era Robespierre president dal club giacubin ed aveva survivì la separaziun
dals feuillants e dals girondins cun in gudogn d’autoritad. Ils 25 da december
1793, tar la preschentaziun dals princips da la regenza revoluziunara, era el –
sco chau strategic dal Comité dal bainstar public – al zenit da sia pussanza.
Parts da ses pleds sclereschan ils svilups sequents fin tar sia cupitga.

La regenza revoluziunara ha el avertì da dus pols ruinus: «Ella sto manischar
tranter dus grips, la flaivlezza e la temerariadad, il moderantissem e la
smesiranza. Il moderantissem sa cumporta vers la moderaziun sco l’impotenza vers
la castiadad; la smesiranza sumeglia la forza sco l’idropisia la sanadad.» Ni al
moderantissem (Robespierre accusava ils aderents da Danton d’ina politica da
moderaziun sbagliada) ni ad ina radicalitad senza cunfins (tenor el avant maun
tar ils enragés ed ils hébertists) na dastgav’ins laschar spazi, sch’ins na
vuleva betg crudar en ils mauns dals conts europeics cuntrarevoluziunars. «Las
curts estras discuteschan en nossas administraziuns ed assambleas secziunaras;
ellas han access a noss clubs. Ellas han schizunt in sez ed ina vusch en il
parlament. (...) Mussais vus flaivlezza, laudan els vossa precauziun; essas vus
precauts, accuseschan els vus d’esser flaivels. Voss curaschi numnan els
temerariadad, voss senn per la giustia crudaivladad. Schanegiais vus els,
daventani conspiraturs (...).» Il tenor dal pled pudev’ins chapir uschia: quel
che n’era betg sin la lingia da la regenza revoluziunara, commetteva
auttradiment.

Ils hébertists crititgavan la regenza revoluziunara d’esser memia pauc resoluta
envers ils inimis da la Revoluziun. Plinavant giavischavan els che las ideas
economicas dals sansculottes vegnian messas enturn a moda pli consequenta. Da
l’autra vart ha in bun ami da Danton, Camille Desmoulins, intimà en ils ‹Vieux
Cordelier› da levgiar il reschim da terrur cun laschar liber 200 000 persunas
suspectadas e cun stgaffir in comité d’amnestia; a la fin finala ha el era
pretendì la midada da las rollas en il Comité dal bainstar public. Las duas
fracziuns che s’opponivan a la regenza appartegnevan al club dals cordeliers,
als montagnards u stevan datiers dad els, quai che n’als protegiva betg da la
controlla da la regenza revoluziunara. Ils hébertists sco era intgins cumpogns
da Danton, surtut Fabre d’Eglantine, eran daventads attatgabels e suspectads da
corrupziun, quai pervi da contacts suspectus cun martgadants d’armas esters ed
affarists. Ad in suenter l’auter han ins fatg il process.

Danton ch’aveva inizià in onn avant la creaziun dal Tribunal revoluziunar steva
ussa sez sco accusà davant quest tribunal. Sin la dumonda suenter si’adressa ha
el respundì: «Jau hai ditg ed jau repet: mia chasa vegn ad esser en il nagut e
mes num en il Panteon.» L’atgna defensiun da Danton ha imponà sur ils mirs da la
sala da giustia ora ed ha bunamain provocà ina revolta dal pievel. L’accusader
Fouquier-Tinville ha effectuà sur il Comité dal bainstar public in decret ch’ha
pussibilità l’exclusiun da Danton da las tractativas pervi da disturbi da
l’urden public. Ils hébertists han ins executà ils 24 da mars 1794, ils umens
enturn Danton, ils indulgents (moderads) lura ils 5 d’avrigl.

Suenter quest culp dubel cunter figuras d’identificaziun per ina gronda part dal
pievel, è la basa dals montagnards e la regenza revoluziunara sut ils
sansculottes dada ensemen adina dapli. Robespierre ha empruvà da neutralisar la
campagna da decristianisaziun a l’intern ed a l’exteriur cun relaschar in decret
en il Convent: «Il pievel franzos accepta l’existenza d’in esser suprem e
l’immortalitad da l’olma.» Cun ina gronda ceremonia per la ‹festa da l’esser
suprem e da la natira› sut sia direcziun ha Robespierre tschertgà da metter en
pasch la naziun ideologicamain.

Ma era suenter l’expulsiun dals hébertists e dantonists n’è il reschim da terrur
betg vegnì schluccà. Il cuntrari: dus dis suenter la festa da l’esser suprem han
ins relaschà in decret che cumpigliava danovamain ina massa da persunas
suspectadas, tranter auter «quels che derasan decuraschament cun l’intenziun da
sustegnair las acziuns dals tirans cuntrarevoluziunars e quels che derasan
novitads nunvairas per sparter u irritar il pievel».

Per ils accusads na devi ussa nagins defensurs pli davant il Tribunal
revoluziunar engrondì ed en cas d’ina sentenzia da culpaivladad be anc in
chastì, l’execuziun. La fasa da la grande terreur (dal ‹grond terrur›) dals 10
da zercladur fin ils 27 da fanadur 1794 ha manà a 1285 sentenzias da mort
sulettamain en il Tribunal revoluziunar a Paris. Anc pli fitg aveva il reschim
da terrur furià en las regiuns da la Frantscha ch’eran gia pertutgadas da la
guerra civila. Tar las acziuns da puniziun cunter Marsiglia, Lyon, Bordeaux e
Nantes n’era la guillotina betg l’instrument dominant. A Lyon pratitgavan ils
cummissaris dal Convent Collot d’Herbois e Fouché execuziuns en massa cun fisis
e mitraglias. Lur collega Carrier ha ultra da quai ordinà najentaziuns en massa
en la Loire a Nantes.

Suenter lur return en il Convent han – sper Barras – en spezial Collot d’Herbois
e Fouché preparà la cupitga da Robespierre e da ses collavuraturs dal Comité dal
bainstar public. Tuts dus sa crajevan en privel cur che Robespierre ha prelegì
ils 26 da fanadur 1794 davant il Convent ses testament politic: «En tgenins
mauns èn ozendi las armadas, las finanzas e l’administraziun interna da la
Republica? En ils mauns da la coaliziun che ma persequitescha. (...) Ins ha da
punir ils traditurs (...). Jau ma sent clamà da cumbatter il crim, però betg da
dominar el. Il temp n’è anc betg vegnì, nua ch’umans integhers pon servir senza
tema a lur patria; uschè ditg che la massa da nauschuns regna, vegnan ils
defensurs da la libertad ad esser bandegiads.»

La notg suandanta è sa furmà il cumplot per cupitgar Robespierre – tenor Soboul
ina coaliziun dal mument che tegneva ensemen sulettamain tras la tema. Ella è
dentant stada capabla da far taschair Robespierre e Saint-Just, d’als arrestar
ensemen cun intgins cumpogns e d’als executar – suenter in’acziun da tschertas
secziuns parisianas per als liberar – ils 28 da fanadur 1794 e quai senza
sentenzia. Per trair ina bilantscha areguard la finiziun da la fasa radicala pon
ins dir che la dictatura revoluziunara è sbalunada ord atgna culpa, ma ch’igl è
stà ses merit ch’il vegl n’ha betg pli pudì turnar.

La cupitga e l’execuziun da Robespierre e da ses cumpogns n’era betg capitada
per cas en quel mument, nua che la regenza revoluziunara aveva accumplì ses
intent. La smanatscha da las prestaziuns revoluziunaras tras inimis interns ed
externs avev’ins parà cun radicalitad e consequenza. La nova sfida per il center
obedaivel era ussa da segirar ils fritgs da la Revoluziun en ina nova
constituziun. Ils termidorians stevan sin il fund da la republica, pudevan
engraziar lur mandat a la cupitga da la monarchia ed avevan realisà las
innovaziuns culturalas.

La Revoluziun franzosa n’ha betg mo chaschunà midadas politicas e socialas, ma
era midà energicamain la vita da mintgadi e la cultura. Cun l’introducziun dal
chalender da la Revoluziun è stada colliada ina nova cronologia (cumenzond cun
l’onn 1 da la Republica). Quella preveseva dis da diesch uras e novs nums dals
mais. La primavaira cumpigliava ussa per exempel ils mais germinal (pervi dals
scherms pruinds), floréal (pervi da la flur) e prairial (il mais dal prà).
L’emna han ins abolì ed introducì in ciclus da diesch dis cun in di liber mintga
diesch enstagl mintga set dis. Era mesiras, munaidas e pais avevan ussa in
sistem decimal.

Ils eveniments revoluziunars e las midadas vegnivan communitgads en la pressa
ch’è cun quai sa sviluppada andetgamain. Las gasettas han augmentà lur ediziuns
ed han midà d’ina apparientscha dal mais ad ina da l’emna. Era la publicistica
d’illustraziun ha fatg in progress cun vignettas e caricaturas. Motivs populars
eran la deessa da la libertad, la Marianne, l’altar da la patria e tavlas da la
lescha. Sin questa via ha la pressa animà ed influenzà la cultura politica.

Essenzials per la furmaziun da l’opiniun e la communicaziun eran dentant ils
forums dals clubs politics cun in spectrum che tanscheva da ravugls
intellectuals fin a cumpagnias popularas. A las dunnas purscheva questa furma
d’organisaziun bunamain l’unica pussaivladad d’articular lur interess durant la
Revoluziun, cun quai ch’ellas na dastgavan betg eleger. En la fasa dal reschim
giacubin han intginas cumpagnias popularas dumandà ina funcziun da controlla era
sur il Convent cun spiunar ora las opiniuns e survegliar il diever dals simbols
revoluziunars (p.ex. las cocardas) e la participaziun a tschertas festas.

Las festas revoluziunaras, realisadas cun grond engaschament e custs, servivan a
l’identificaziun cun la Revoluziun e la naziun. Tar questas festas vegnivan
midadas furmas e rituals religius e tradiziunals sco engiraments e processiuns
en ina lingua seculara e decristianisada. Ins purtava vestgadira festiva e las
cocardas da las cumpagnias burgaisas, preschentava la tricolora, la deessa da la
libertad cun chapitscha frigica (purtada dals giacubins sco segn
d’identificaziun) ed a partir da l’onn 1792 per part era ina figura da Hercules
sco simbol da l’egualitad dal pievel. Cun quai che la festa da l’unitad e
fraternitad dals 10 d’avust 1792 è svanida suenter la cupitga dal reschim
giacubin, è l’eveniment dals 14 da fanadur 1789 restà impurtant per la naziun ed
è daventà il di da la festa naziunala franzosa.

Las leschas per pretschs maximals han ins abolì ils 24 da december 1794 e laschà
totalmain liber il martgà da graun, cun la consequenza d’avair avert la porta a
speculaziuns cun victualias. L’inflaziun ch’è suandada ha svalità en curt temp
ils raps da palpiri, ils assignats, uschia ch’ils purs ed ils martgadants
acceptavan ussa sulettamain munaidas. Betg pertutgads eran la burgaisia
commerzianta, ils furniturs da l’armada ed ils cumpraders da bains naziunals.
Ils descendents dals novritgs, la jeunesse dorée (giuventetgna d’aur), èn
s’unids a grondas bandas per ir a chatscha da giacubins e sansculottes.

En l’emprima mesadad da l’onn 1795 ha il moviment popular da Paris danovamain
empruvà da metter sut squitsch il Convent. Quai n’è dentant betg reussì, betg il
davos perquai ch’il moviment n’aveva en questa fasa nagin manader a la testa.
Ins ha proclamà sentenzias da mort, deportaziuns e lavur sfurzada. La disfatga
dal moviment popular ha sveglià in cuntramoviment roialistic cun la finamira da
sustegnair il dretg a la curuna dal frar da Louis XVI nà da ses exil a Verona.
Cun sustegn da la flotta englaisa è ina truppa d’emigrants sa tschentada la fin
zercladur 1795 sin la peninsla Quiberon. Las truppas da la regenza als han
dentant battì. Era a Paris ha ina revolta roialistica stuì suttacumber a la
schuldada da la regenza sut il cumond da Napoleun Bonaparte.

L’opposiziun radicaldemocratica sut il cumond da François Noël Babeuf, ina
‹conspiraziun per l’egualitad› da neogiacubins e socialists temprivs, ha preparà
ina nova revolta populara. En il ‹manifest dals plebeians› ha Babeuf preschentà
in concept social fundamentalmain auter che quel dals termidorians, numnadamain
ina cuminanza dals bains socialistica. Previs eran per tuts il dretg e
l’obligaziun da lavur, in’organisaziun da lavur cuminaivla e la disposiziun dals
products da lavur. Curt avant la revolta planisada èn Babeuf ed ils conspiraturs
vegnids arrestads. Babeuf sez è vegnì condemnà a mort suenter in arrest
d’inquisiziun da plirs mais.

Tar las elecziuns da l’avrigl 1797 ha la sconfitta dal moviment radical per
l’egualitad danovamain manà ad in rinforz dals roialists. Per prevegnir ad ina
midada roialistica han trais dals tschintg directurs planisà il settember 1797
in culp da stadi. Ils putschists èn vegnids sustegnids da truppas messas a
disposiziun dals generals Hoche e Bonaparte. La schuldada ha occupà Paris, dus
directurs ed intgins deputads èn vegnids arrestads. En 49 departaments han ins
declerà ils resultats da las elecziuns per nunvalids e cun quai era 177 mandats
da deputads. Per il mument eran las forzas monarchicas neutralisadas tras meds
anticonstiziunals; la Constituziun republicana dentant era discreditada ed il
Segund Directori delegitimà. En questa constellaziun èn succedids il matg 1798 e
zercladur 1799 ulteriurs culps da stadi, avant che Bonaparte ha a la fin finala
surpiglià la pussanza.

Il culp da liberaziun cunter ils Austriacs a Fleurus ils 26 da zercladur 1794 ha
effectuà l’annexiun franzosa dals Pajais Bass austriacs. Il schaner 1795 han ils
termidorians abolì la decisiun anteriura dals giacubins da renunziar a
l’intervenziun en fatschentas d’auters pievels ed han pratitgà activamain in
export da la Revoluziun. En Ollanda è vegnida fundada la Republica batava ed era
ils territoris a sanestra dal Rain eran ussa sut la predominanza franzosa,
dentant senza survegnir il status d’ina republica autonoma.

Ils 5 d’avrigl 1795 han ins fatg pasch cun la Prussia (Pasch da Basilea). La
campagna militara da l’Italia 1796/97 da Napoleun ha er intimà l’Austria da far
la pasch. En la Pasch da Campoformio ha l’Austria desistì da las pretaisas sin
la Belgia ed acceptà per il mument d’esser indeblì en l’Italia dal Nord a favur
da la Republica cisalpina ch’era dependenta da la Frantscha. Tar ils success
politics da Bonaparte en l’Italia appartegneva era la fundaziun da la Republica
ligura e la sutmissiun dal Vatican, collià cun la deportaziun da papa Pius VI.

En la segunda fasa da la Revoluziun aveva l’idea da deliberar las regiuns
conquistadas dal giuf monarchic intimà la schuldada revoluziunara. En il temp
dal Directori furmavan percunter l’explotaziun da resursas en territoris
conquistads e la fundaziun da republicas ils motivs per las attatgas. Igl
existivan dentant differentas concepziuns concernent il status futur dals
territoris. Ina proposta preveseva ina zona da republicas semi-autonomas, sper
la Republica batava e la cisalpina era ina Republica helvetica ed ina Republica
cisrenana. Ina tala perspectiva spetgavan era ils simpatisants da la Revoluziun
en las regiuns numnadas.

Suenter las victorias da l’armada revoluziunara sut Bonaparte en l’Italia è mo
l’Engalterra restada sco inimi militar. L’october 1797 han ins furmà in’armada
sut il commando da Bonaparte cun la finamira da traversar il Chanal. En vista a
la forza da la flotta britannica han ins però puspè desistì da quest plan. Il
Segund Directori ha enstagl decis da bloccar ils exports britannics sin il
continent europeic. Per render flaivla l’Engalterra ha Bonaparte era realisà
in’expediziun egipziana la stad 1798. Il prim d’avust ha la flotta britannica
sut l’admiral Nelson dentant battì ils Franzos ad Abukir. Quest fiasco militar
n’ha però betg impedì Bonaparte d’avanzar en Egipta e d’avrir als scienzads
ch’el aveva prendì cun sai in vast champ da retschertga. Suenter ina campagna
militara cunter l’Imperi osmanic, en rom da la quala el ha conquistà Gaza e
Jaffa ed è returnà pervi da perditas memia grondas, ha Bonaparte dà giu il
commando egipzian ed è returnà en Frantscha. La naziun revoluziunara dueva sa
mussar pronta per sias ambiziuns da pussanza.

La depressiun economica suenter la svalitaziun dals daners da palpiri,
chaschunada da la sminuziun dal pretsch per products agriculs e sco consequenza
d’ina stagnaziun da las fatschentas, aveva instigà ina gronda part da la
populaziun cunter il Directori. En las elecziuns da la primavaira 1799 aveva
l’opposiziun giacubina gudagnà influenza e cuntanschì la stad la substituziun da
dus directurs. La libertad da pressa ed ils clubs politics èn danovamain
prosperads. En questa situaziun ha Siéyès, in dals directurs, lantschà in culp
da stadi cun sustegn militar da Bonaparte. Ils 9/10 da november (18/19 da
brumaire VIII) ha quel sfurzà las duas chombras legislativas d’acceptar
l’aboliziun da la Constituziun vertenta. Sco Emprim consul d’in collegi da trais
ha Bonaparte surprendì la pussanza da la nova regenza provisorica, ha gia
preschentà ils 13 da december 1799 ina nova Constituziun e proclamà: «Vischins,
la Revoluziun ha danovamain ils princips ch’ella aveva al cumenzament, ella è
terminada.»

Ses avanzament e la preservaziun da la pussanza ha Bonaparte gì d’engraziar per
gronda part a l’armada revoluziunara ed als success militars cun sia schuldada.
En la Constituziun da Consulat era plinavant previs il transferiment da possess
tenor la Revoluziun. Ils bains naziunals da provegnientscha roiala, sacrala u
aristocrata èn pia restads en possess da quels ch’als avevan acquistà durant la
Revoluziun – ina premissa impurtanta per la creaziun d’ina pasch sociala.

Als emigrants ch’avevan pers lur possess han ins offert in’indemnisaziun or dal
stgazi statal, quai ch’ha chaschunà il return da var 140 000 persunas en
Frantscha. Era per il Vatican ed ils spirituals refusants e loials al papa ha
Bonaparte concludì ina cumpensaziun. En il concordat cun Pius VII dals 18
d’avrigl 1802 è il catolicissem vegnì acceptà sco religiun maioritara dals
Franzos ed igl è vegnì permess da pratitgar libramain la religiun. Ins ha però
mantegnì la spartiziun da baselgia e stadi e l’expropriaziun dal possess sacral
tras la Revoluziun.

Cun il Code civil, il cudesch burgais da leschas proclamà ils 24 da mars 1804,
ha il reschim da Napoleun Bonaparte purschì a la fin basas legalas concretas per
la preservaziun persistenta dal possess cunter pretaisas restaurativas sco era
cunter pretaisas per l’egualitad sociala. L’egualitad civila è vegnida fixada
sco egualitad legala da tut ils Franzos. Enstagl d’elecziuns regularas ha
Bonaparte però laschà far plebiscits cun dumondas tschernidas. Trais milliuns e
mez Franzos (cunter be 2500 vuschs opponentas) han acceptà si’elevaziun a
Napoleun I sco imperatur dals Franzos. Quella ha gì lieu en preschientscha dal
papa, ma cun encurunaziun d’agen maun, ils 2 da december 1804 en la Catedrala da
Notre-Dame.



https://rm.wikipedia.org/wiki/Egipta

L'Egipta (arab standard ‏مصر‎ Miṣr; arab egipzian Maṣr) – formalmain la
Republica araba da l'Egipta – è in stadi en l'Africa nordorientala. La Peninsla
dal Sinai che fa part da l'Egipta vegn en general considerà sco part dal
continent asiatic. Il pajais cunfina vers nord cun la Mar Mediterrana, vers ost
cun la Mar Cotschna, la strivla da Gaza e l'Israel, vers vest cun la Libia e
vers sid cun il Sudan. Il cunfin menziunà il davos che sa chatta en l'uschenumnà
Triangul da Hala'ib è dentant contestà. L'Egipta vegn considerada sco in dals
stadis dal Maschrek ed è tenor surfatscha circa trais giadas uschè grond sco la
Germania.

Il num dal stadi per egipzian vegl era Km.t che vul dir «terra naira» e sa
referescha terren nair fritgaivel da las planiras dal Nil en cuntrast cun la
«terra cotschna» dals deserts cunfinants, il DSr.t. En il copt è quai sa midà en
Kīmi u Kīmə ed en il grec vegl lura en Kymeía.

La noziun araba Miṣr, il num dal stadi uffizial dad oz, ha ragischs semiticas.
Ella è fitg sumeglianta a la grafia oriunda assirica Miṣir/Muṣur, ma era parentà
cun il num ebraic מִצְרַיִם (Mitzráyim). Ella signifitga simplamain «terra» u
«stadi». Oriundamain designava quest num l'Egipta Bassa (la terra bassa), è
detantant suenter s'extendì al stadi entir (Egipta Bassa ed Auta). Quai
s'exprima er en il num ebraic dual («omaduas Egiptas») da pli tard. En il
dialect arab da l'Egipta sa mida Miṣr en Maṣr e l'adjectiv en maṣri. Il surnum
frequent al-Masri munta pia «l'Egipzian». Durant il temp achemidic aveva
l'Egipta sco satrapia il num persian vegl Mudraya.

Las noziuns europeicas Ägypten, Egipta, Égypte, Egitto etc. derivan dal pled
latin Aegyptus e quai puspè dal grec vegl Αίγυπτος (Aigyptos). Ils Copts
pretendevan ch'els sajan ils descendents da la populaziun egipziana vegla dal
temp dals faraos. Da lur num è derivà il grec Aigyptos che en il rumantsch è
daventà Egipta. Tenor ina teoria populara è Aigyptos ina cuntinuaziun da
l'expressiun egipziana vegla ḥwt-k3-ptḥ che signifitga "dachasa dal Ka (olma) da
Ptah", il num d'in tempel dal dieu Ptah a Memphis.



https://rm.wikipedia.org/wiki/Cristianissem

Il cristianissem è ina religiun mundiala ch’è sa sviluppada or dal giudaissem.
Ils aderents dal cristianissem vegnan numnads ‹cristians›. L’entira communitad
cristiana vegn er numnada ‹cristianadad›. Er il term rumantsch ‹carstgaun›
deriva da ‹cristian› (lat. cristianus).

Da muntada centrala per il cristianissem è Jesus da Nazaret, in predicatur
ambulant gidieu che sa lascha tschiffar dapi ca. ils onns 28–30 a.C. El dueva la
finala vegnir sentenzià a la mort e crucifitgà a Jerusalem. Ses giuvnals han vis
en el suenter sia crucificaziun e levada il figl da Dieu ed il messias che vegn
spetgà en il giudaissem. En lur confess al numnani Jesus Cristus. La cretta en
el furma la basa dal las diversas scrittiras dal Nov Testament. Per lunschor la
gronda part dals cristians craja en in dieu (monoteissem) che sa manifestescha
en la trinitad da bab, figl e sontg spiert. Daspera datti entaifer il
cristianissem pitschnas gruppaziuns antitrinitaras.

Las numerusas confessiuns resp. baselgias entaifer il cristianissem sa laschan
gruppar en quatter direcziuns principalas: la baselgia catolic-romana, las
baselgias ortodoxas, las baselgias protestantas e las baselgias anglicanas. Cun
radund 2,25 milliardas cartents furma il cristianissem avant l’islam (cun 1,57
milliardas) ed il hinduissem (radund 900 milliuns) la religiun la pli derasada
en tut il mund.

Il term ‹cristianissem› (dal grec xριστιανισμός, christianismós) vegn menziunà
l’emprima giada en il segund tschientaner en ina brev da l’uvestg sirian
Ignatius dad Antiochia. Il term è furmà analog als terms pli vegls iουδαισμός
(ioudaismós, giudaissem) e ηλληνισμός (hellēnismós, grecissem). Tenor ils Fatgs
dals apostels (11,26) han ils abitants da la citad siriana Antiochia a
l’Orontes, ch’appartegneva da quel temp a l’Imperi roman, numnà sco emprims ils
giuvnals da Jesus Cristus xριστιανόι (christianói, cristians). En questa citad
eran ils cristians fugids suenter las emprimas persecuziuns ch’avevan gi lieu en
la Palestina. Apparentamain resguardav’ins la confessiun da Cristus sco element
caracteristic da la cretta dals giuvnals da Jesus. Ils cristians han bainprest
er duvrà els sezs questa denominaziun (cf. Fatgs dals apostels 26,26 ed Emprima
brev da Petrus 4,16). Las linguas neolatinas han surpiglià il term nà dal latin.
Il term tudestg ‹Kristentûm› è cumprovà l’emprima giada tar Walther von der
Vogelweide (vers il 1200).

Las ragischs dal cristianissem giaschan en il giudaissem dal prim tschientaner
a.C, dal temp che Israel vegniva dominà dals Romans. Ils origins da la religiun
van enavos sin ils aderents dal predicatur ambulant Jesus da Nazaret. Cun il
giudaissem è il cristianissem surtut collià tras l’emprima part da sia Bibla, il
Vegl Testament, che correspunda a las sontgas scrittiras gidieuas dal Tanach.
Senza il Vegl Testament mancass a la cretta cristiana in’impurtanta part da
si’istorgia ed ina gronda part da ses cuntegns restassan nunchapibels; la
lectura dal Vegl Testament da vart dals cristians è però orientada fermamain a
la persuna da Jesus Cristus (interpretaziun cristologica). Il cristianissem è sa
derasà entaifer curt temp en il territori da la Mar Mediterrana. Durant quest
svilup ha surtut il helenissem influenzà a moda decisiva il pensar cristian.

En il center da la religiun cristiana stat – tenor il maletg da sasez dals
cristians – la charezza senza resalva da Dieu envers ils umans e l’entira
creaziun. La relaziun tranter l’uman, il mund e Dieu vegn explitgada a basa da
questa charezza, en rom da la quala Dieu è sa manifestà als umans en furma da
l’uman Jesus da Nazaret. L’empermischun dal salid vala per ils umans da tut las
naziuns, independentamain da lur rassa, appartegnientscha ad ina classa,
schlattaina u posiziun sociala (cf. Brev da Paulus als Galats 3,28). Il
cristianissem sa chapescha pia sco religiun universala ed a medem temp sco il
lieu, en il qual Dieu è sa manifestà als umans en l’istorgia e sa lascha
pertschaiver. A questa chapientscha resp. a l’appel da missiunar exprimì da
Jesus (Matteus, 28, 19–20) correspunda il caracter missiunar dal cristianissem.

Questa cretta sco er la regurdientscha vi da l’operar da Jesus da Nazaret sco
annunziader da l’evangeli da Dieu è vegnida exprimida en furma dad imnis cun
caracter da cult divin sco er en furmlas da confess ed en pregias. En quests
confess vegnan attribuidas a Jesus titulaziuns da maiestad che derivan per part
dal Vegl Testament: ‹signur›, ‹unschì› (grec Christos, ebraic Messias), ‹figl da
Dieu› ed auters. Pass per pass èn vegnids scrits ils texts dal Nov Testament. En
il decurs dals emprims tschientaners èn quels vegnids fixads e conservads –
ensemen cun la Bibla dals Gidieus – en in canon biblic. Quel furma la basa
unitara da la ductrina cristiana. Areguard la renconuschientscha da l’ulteriur
svilup da la ductrina datti però differenzas confessiunalas.

Concernent il dumber dals cartents furma il cristianissem la pli impurtanta
religiun mundiala. A quella appartegna ca. in terz da tut ils umans.

Sin la gronda part dals continents s’augmenta il dumber dals cristians
actualmain fitg ferm. Questa creschientscha è però sa spustada dal ‹vegl›
continent Europa vers ils ‹novs› continents. La pli auta quota da creschientscha
enconuschan l’Asia e l’Africa. Quest avanzament sa reparta a moda eguala sin la
baselgia catolica, las communitads evangelicas e las baselgias dal moviment da
Tschuncaisma. La cumpart dals luterans sa reducescha pia plaunet. L’Europa è
actualmain segnada d’ina diminuziun da las naschientschas, d’in dumber creschent
da sortidas da la baselgia sco er d’ina unda creschenta da migraziun; tut quests
facturs han per consequenza ch’il dumber total dals cristians sa diminuescha en
l’Europa.

L’entira cristianadad vegn resguardada sco ekklesia, vul dir sco corp da Cristus
cun Cristus sco chau. Mintga singul cristian furma in member da quest corp
mistic.

En il mund antic existivan tschintg patriarcats cristians, als quals eran
mintgamai subordinads ils metropolits, archuvestgs ed uvestgs locals: Roma,
Constantinopel, Alexandria, Antiochia e Jerusalem. Cura ch’igl aveva num da
decider davart dumondas da ductrina centralas, vegniva convocà in concil, vul
dir ina reuniun dals uvestgs. La pli auta stima giudevan ils concils ecumenics
che cumpigliavan uvestgs da tut ils patriarcats. A plirs concils che
consideravan sasez sco ‹ecumenics› è quest status però vegnì annullà pli tard,
damai che betg tut las baselgias èn idas d’accord cun ils conclus. En tut hai dà
tranter ils onns 321 e 787 set concils ecumenics che vegnan renconuschids fin oz
da las baselgias catolicas, ortodoxas, anglicanas e da la gronda part da las
baselgias evangelicas; intginas baselgias protestantas refusan però il Segund
Concil da Nicea pervi da sias decleraziuns areguard l’aduraziun d’imagens.

En il decurs dals proxims tschientaners è l’alienaziun entaifer la baselgia
imperiala avanzada talmain ch’igl è vegnì a la ruptura tranter la tradiziun da
l’ost e quella dal vest. La tradiziun dal vest è sa sviluppada en l’antica
tardiva ed en il temp medieval tempriv en l’Imperi roman occidental; la
tradiziun orientala è sa furmada a Constantinopel, en l’Asia Minura, en la Siria
ed en l’Egipta (Imperi bizantin). Las differenzas dogmaticas sco talas èn bain
restadas pitschnas, ma la baselgia latina aveva sviluppà en il fratemp ductrinas
che n’eran betg vegnidas confirmadas tras concils ecumenics (p.ex. areguard il
putgà original, il purgiatieri, l’agiunta Filioque davart l’operar dal Sontg
Spiert sco er il primat papal). Ulteriuras differenzas existivan dapi daditg en
connex cun il conturn politic, la lingua e dumondas dal ritus e da la liturgia
(gigina da la sonda, paun senza levon). La situaziun è s’accentuada talmain en
il decurs dal 11avel tschientaner ch’il papa ed il patriarc han excommunitgà il
1054 in l’auter. Questa data vala per ordinari sco cumenzament dal schisma
oriental.

Ils patriarcats da Constantinopel, Alexandria, Antiochia e Jerusalem ed intginas
baselgias naziunalas ch’èn vegnidas tiers pli tard suondan la medema teologia e
spiritualitad, la quala è strusch sa midada en il decurs dal temp, e
considereschan sasezs sco part da la baselgia oriunda, fundada da Cristus.
Tuttas baselgias orientalas celebreschan la liturgia en lur lingua naziunala
respectiva. La pli gronda baselgia ortodoxa è oz quella da la Russia. Al
patriarc da Constantinopel cumpeta facticamain dapi la fin da l’Imperi roman
occidental il primat tranter ils patriarcs ortodox. Oz han ils patriarcats
savens er baselgias a l’exteriur ch’als èn suttamessas. I dat differenzas
significantas tranter las baselgias ortodoxas e quellas dal vest; da quellas fan
part la posiziun dal Sontg Spiert en vista a la sanctificaziun dals cartents ed
areguard la materia da consecraziun, la spiritualitad, las iconas e la ductrina
davart la baselgia. Las baselgias ortodoxas han lur center istoric en l’Europa
dal Sidost e da l’Ost, en il Proxim Orient, en l’India ed en l’Africa dal Nord
ed èn da chattar oz en tut il mund (en furma da baselgias d’emigrants).

En la baselgia ortodoxa vegnan ils trais sacraments d’integraziun (batten,
uncziun cun mirra ed Emprima Communiun) spendids en rom d’ina singula festa. Il
celibat è prescrit be per ils uvestgs, per conventuals e per dunschellas
ordinadas, e quai tant en las baselgias ortodoxas sco er en las baselgias da
l’ost ch’èn unidas cun Roma. La ductrina sa basa sin l’idea che la tradiziun
possia progredir sut l’egida dal Sontg Spiert. I vegn però differenzià tranter
ina traditio constitutiva ch’è nunmidabla ed ina traditio divino-apostolica, da
la quala fan part las adiafora (vul dir las chaussas ch’èn eticamain ni bunas ni
nauschas). La baselgia ortodoxa restrenscha la traditio constitutiva a las
determinaziuns ch’èn vegnidas stabilidas en rom dals concils ecumenics
renconuschids.

A partir da l’antica tardiva è sa sviluppada la ductrina che l’uvestg da Roma
saja munì cun in’autoritad che derivia directamain da l’apostel Petrus. Tras
quai saja el da resguardar sco substitut da Cristus e possedia la pussanza
suprema en la baselgia cristiana tant areguard la giurisdicziun, la ductrina sco
er la pastoraziun. En rom da l’Emprim Concil vatican (1870) èn l’infallibilitad
papala areguard artitgels da cretta e ses primat en dumondas da giurisdicziun
vegnids auzads ad in dogma liant.

Vers il 1500 èn sa sviluppads en divers lieus da l’Europa occidentala (Martin
Luther ed Ulrich Zwingli en il territori da lingua tudestga, Johannes Calvin en
il territori da lingua franzosa e Thomas Cranmer en il territori da lingua
englaisa) moviments refurmatorics che sa drizzavan cunter abus entaifer la
baselgia catolica. Suenter la refurmaziun è la baselgia dal vest pia stada
sutdividida supplementarmain en ina tradiziun romana (ch’è stada fidaivla a Roma
en il decurs da la refurmaziun) ed ina tradiziun refurmatorica (ch’è sa schliada
da Roma).

A la baselgia catolic-romana appartegnan en tut il mund radund 1,1 milliardas
cartents. Tenor l’atgna chapientscha è la ‹unica, sontga, catolica ed apostolica
baselgia› (tenor la confessiun da cretta niceica-constantinopolitana) il ‹pievel
da Dieu› che furma sut l’egida dal papa (sco successur da l’apostel Paulus e
substitut da Cristus sin terra) «il scherm indestruibel da l’unitad, da la
speranza e dal salid». Il Segund Concil vatican (1962–1965) ha cumplettà il
dogma da l’infallibilitad papala tras la suandanta decleraziun: «La totalitad
dals cartents ch’han retschet lur unschida dal Sontg (tenor 1 Gion 2,20.27) na
sa betg errar en dumondas da cretta.»

Las baselgias evangelicas defineschan sasezzas sulettamain or da las scrittiras
biblicas (sola scriptura), entant che la baselgia catolic-romana sa basa tant
sin la scrittira sco er sin la tradiziun. Malgrà quai renconuschan las baselgias
evangelicas las tradiziuns ecclesiasticas dals emprims tschientaners, lur sinoda
ed ils confess che resultan da quella (confessiun da cretta apostolica resp.
niceica). Quests elements da cretta vegnan però be approvads perquai ch’els
coincidan cun la chapientscha evangelica da la scrittira e betg pervi dals
uffizis dals auturs correspundents.

La cuntraversa publica da Luther cun la tradiziun catolic-romana ha cumenzà –
suenter in svilup teologic da plirs onns – cun las 95 tesas dal 1517. Sia
ductrina è cuntegnida en dus catechissems formulads d’el sez (catechissem grond
e catechissem pitschen) sco er en ulteriuras scrittiras. Luther sez approvava
anc il batten d’uffants, il sacrament da penetienza e la veneraziun da Maria. A
basa da sia furmaziun teologica sco pader augustin ha el però scrit ina nova
ductrina da giustificaziun che sa fundescha sin Augustinus da Hippo. Tenor
quella fa ‹sulettamain la cretta› (sola fide) meritaivel l’uman davant Dieu
(coram Deo) ed al preserva da la puniziun.

Sa basond sin questa giustificaziun sco er sin il princip sola scriptura
renconuscha la gronda part dals cristians evangelics be dus sacraments: il
batten e la Sontga Tschaina. Per omaduas acziuns èn constitutivs in pled u in
element che sa laschan deducir – tenor la revelaziun biblica – directamain d’in
cumond da Jesus. En la tradiziun evangelica datti differentas chapientschas da
la Sontga Tschaina; tenor la chapientscha da las baselgias commembras dal
Concordat da Leuenberg n’èn questas differenzas però betg uschè grondas ch’ellas
giustifitgassan ina separaziun da las baselgias. La tradiziun refurmatorica vesa
en la communiun ina celebraziun commemorativa da caracter puramain simbolic;
entaifer la tradiziun luterana vegn però accentuà l’idea da la preschientscha
reala da Jesus «en, cun e tranter» ils elements paun e vin (consubtanziaziun).
Ma er ils luterans na van betg uschè lunsch sco la baselgia catolica, tenor la
quala paun e vin sa transfurmeschan en charn e sang da Cristus
(transsubstanziaziun). Ultra da quai èsi er pussaivel entaifer la tradiziun
evangelica da prender penetienza e da retschaiver l’absoluziun; cuntrari a la
baselgia catolica na vegn quai però betg resguardà sco absolutamain necessari e
na vala er betg sco sacrament. En tschertas baselgias evangelicas è il batten
d’uffants minorens vegnì remplazzà tras il batten da cartents, damai ch’ins è da
l’avis en questas baselgias ch’ina cretta persunala da la persuna che vegn
battegiada saja necessaria tenor il Nov Testament per pudair retschaiver il
batten (sola fide). Instituziunalmain èn las diversas confessiuns evangelicas
autonomas. Ed ellas na disponan ni d’ina ductrina cuminaivla che tanschess sur
la Sontga Scrittira ora ni d’in parsura communabel auter che Cristus.

En il center da la ductrina cristiana stattan l’incarnaziun da Dieu, la mort vi
da la crusch e la resurrecziun da Jesus Cristus. Ils cristians crain che quests
eveniments furmian la basa da l’operar divin ch’haja la finamira da reconciliar
l’umanitad cun Dieu. La mort da Jesus vi da la crusch vegn resguardada sco ovra
da spendrament. Che Dieu è daventà uman ed è s’unfrì da libra veglia vegn
interpretà sco expressiun da l’immensa charezza da Dieu envers l’umanitad persa.
Correspundentamain stat en il center da l’agir cristian la charezza (grec αγάπη;
latin caritas) envers Dieu ed envers ils conumans (amur per il proxim).

Ils emprims cristians eran gidieus ch’èn s’unids en lur cretta en Jesus. En el
han els renconuschì il Messias (ebreic maschiach, grec Christos, latinisà
Christus) che vegn annunzià en la profezia biblica e sin il qual ils gidieus
spetgan fin oz. L’emprim cristianissem ha surpiglià da la tradiziun gidieua
l’entira sontga scrittira (il Tanach) sco er la cretta en in messias. Dals
gidieus provegna er la furma da l’aduraziun da Dieu, la furma d’uraziun dals
psalms e bler auter. In ulteriur tratg cuminaivel cun il giudaissem exista en
l’aduraziun dal medem dieu creatur. Ils cristians resguardan Dieu però sco
trinitad che furma in’entitad (homo-ousisos). La cretta en Jesus Cristus ha manà
a tensiuns e la finala a la spartiziun tranter ils gidieus ch’han acceptà quest
nov confess e tals ch’al han renvià. Quests ultims han tranter auter refusà
d’adurar in uman, pertge ch’els n’han betg resguardà Jesus Cristus sco messias
empermess ed anc bler main sco figl da Dieu.

Il cristianissem tempriv è però er segnà d’influenzas betg gidieuas, e quai en
in senn dubel: Per l’ina datti tschertas parallelas tar ulteriuras tradiziuns
religiusas dal Proxim Orient (u ch’eran arrivadas en il Proxim Orient) sco per
exempel tar la religiun monoteista persiana da Zarathustra. Per l’autra èn
tschertas ideas resp. orientaziuns entaifer il cristianissem segnadas
d’influenzas nà da la filosofia antica. Surtut l’effect da la filosofia greca
resp. dal hellenissem sa fa valair en tschertas scrittiras dal Nov Testament.

L’avat budistic Mongkut, il retg da la Tailanda da pli tard, ha tgirà enturn il
1825 in intensiv contact cun l’uvestg catolic Jean-Baptiste Pallegoix. El ha
commentà: «Quai che vus instruis ils umans da far è admirabel. Ma quai che vus
als instruis da crair è tgutg.»

La musica appartegna da vegl ennà a las furmas d’expressiun liturgicas da la
cretta cristiana. En tut las epocas da l’istorgia da musica han ils pli
impurtants musicists da lur temp er stgaffì ovras per la musica sacrala, sco per
exempel Georg Friedrich Händel, Wolfgang Amadeus Mozart u Felix Mendelssohn
Bartholdy; surtut merita però menziun en quest connex Johann Sebastian Bach.
Poets sco Martin Luther u Paul Gerhardt han stgaffì en il territori da lingua
tudestga texts d’auta qualitad ch’han influenzà da lur vart l’ulteriur svilup da
la musica sacrala. E l’influenza da la cretta cristiana na sa restrenscha er
betg a la musica classica sco che mussa l’exempel dal gospel ch’ha recepì surtut
en l’intschess american stils fitg divers sviluppond quels vinavant.

Er areguard il svilup da la lingua sa lascha attribuir al cristianissem en blers
pajais ina rolla decisiva. En il territori da lingua tudestga ha Martin Luther
influenzà cun sia translaziun da la Bibla a moda centrala il svilup e la
derasaziun dal tudestg da scrittira. La Bibla è il cudesch da la litteratura
mundiala ch’è vegnì translatà en las pli bleras linguas insumma. En territoris
linguistics pli pitschens ha il basegn da pudair leger la Bibla en l’atgna
lingua savens insumma pir necessità da sviluppar ina lingua scritta. Ed ina
giada che quest pass è stà realisà, ha quai gidà a promover la valur e
l’identitad da questas linguas er sin auters champs.

Surtut: Theologische Realenzyklopädie, Religion in Geschichte und Gegenwart [4.
ed.], Lexikon für Theologie und Kirche [3. ed.] e Biographisch-Bibliographisches
Kirchenlexikon.



https://rm.wikipedia.org/wiki/Luxemburg

Il Luxemburg (uffizialmain Gronducadi da Luxemburg, luxemburgais Groussherzogtum
Lëtzebuerg, tudestg Grossherzogtum Luxemburg, franzos Grand-Duché de Luxembourg)
è ina monarchia parlamentara ch’è situada al cunfin tranter l’Europa dal Vest e
l’Europa Centrala. Dals oriundamain nov gronducadis europeics è el il sulet ch’è
sa mantegnì fin oz.

Cun ina surfatscha da 2586 kilometers quadrat è il Luxemburg in dals pli
pitschens stadis dal mund, dal qual la surfatscha s’extenda sur las dimensiuns
d’ina citad-stadi ora, e (suenter Malta) il segund pitschen commember da l’Uniun
europeica. Il pajais cunfinescha en il sid cun la Frantscha (73 kilometers), en
il vest e nord cun la Belgia (148 kilometers) ed en l’ost cun la Germania (135
kilometers). Areguard il retgav naziunal brut sa chatta il Luxemburg sin la
plazza 70 da tut ils stadis dal mund; il stadi pitschen è pia rangà avant blers
stadis ch’èn bler pli gronds e ch’han in dumber da populaziun bundant pli aut, e
quai er entaifer l’Uniun europeica. Cun la Belgia ed ils Pajais Bass furma il
Luxemburg ils stadis dal Benelux.

Il pajais è stà in dals commembers da fundaziun da la Communitad economica
europeica (CEE) e gioga in’impurtanta rolla entaifer il process d’unificaziun
europeica. La chapitala da medem num furma la centrala administrativa da l’Uniun
europeica. Ella è la sedia da la Curt da giustia, da la Curt dals quints, dal
Secretariat dal Parlament, da la Banca europeica per investiziuns, da las
partiziuns da la Cumissiun europeica e dal Fond europeic da la stabilitad
finanziala. En pli furma la citad da Luxemburg lieu da dieta dal Cussegl da
l’Uniun europeica. Il 2013 e 2014 ha il pajais fatg part sco commember temporar
dal Cussegl da segirezza da las Naziuns unidas.

Il num Luxemburg deriva probablamain da Lucilinburhuc, pli tard Lützelburg
(‹lützel› = ‹pitschen›; cf. frislandais ‹lütt›, englais ‹little›), in pitschen
chastè, enturn il qual è creschida la citad da Luxemburg. Tenor in’ipotesa pli
nova pudess il num Lucilinburhuc er derivar dal pled ‹Letze› e signifitgar ‹nas
da grip fortifitgà›.

Il pajais è sa furmà sco ducadi entaifer il Sontg Imperi roman. En il territori
da lingua tudestga han ins anc duvrà en il 17avel tschientaner la denominaziun
‹Lützenburg›, sco quai ch’ins po per exempel vesair en la Topographia da
Matthäus Merian. Pli tard è il num lura vegnì remplazzà tras ‹Luxemburg›, quai
che n’è nagut auter che la varianta germanisada dal num franzos. A chaschun dal
Congress da Vienna è il Luxemburg vegnì auzà ad in gronducadi; Wilhelm I da
Nassau-Orange è daventà l’emprim gronduca. Oz è il pajais il davos gronducadi
dal mund.

Il nord dal pajais furma ina part da las Ardennas e vegn numnà Ösling. Questa
part giascha in tras l’auter sin 400 fin 500 meters sur mar. La cuntrada en il
Ösling vegn dominada da culms cuverts cun guaud e da collinas sco er da
profundas vals che vegnan percurridas da flums (p.ex. la Val dal Sauer). La
collina Kneiff a Huldingen furma cun 560 meters il pli aut punct dal pajais. I
suonda il Burgplatz (559 meters) ed il Napoleonsgaard sper Wahl en las Ardennas
dal Sid (554 meters). En il nordost dal pajais fan 358 kilometers quadrat dal
pajais part dal Parc da la natira tudestg-luxemburgais.

En il sid è situà il Gutland fritgaivel che tutga tar la cuntrada en stgalims da
la Lorena (Lothringen). Questa part dal pajais è populada pli spess ch’il nord
ed è er industrialisada pli ferm. Ils flums principals che percurran il pajais
èn la Sauer (dal vest a l’ost), Klerf ed Our en il nord ed Alzette en il sid. Il
punct il pli bass dal pajais, numnà Spatz (129 meters s.m.), sa chatta a la
confluenza da Sauer e Mosel a Wasserbillig. La Mosel furma en il sidost il flum
da cunfin vers la Germania.

Il Luxemburg è segnà dal clima temprà da l’Europa Centrala, il qual vegn
influenzà da vents nà da l’Atlantic. Ils envierns èn miaivels, las stads
tempradas e perquai empernaivlas. L’aria è il pli savens miaivla ed umida; las
precipitaziuns annualas muntan a 782,2 mm; las temperaturas giaschan en media
tar 9 °C (tranter 0,8 °C il schaner e 17,5 °C il fanadur). En il nord dal pajais
èsi per ordinari in pau pli frestg ed i plova er pli savens.

Per proteger la flora e la fauna existan divers projects da protecziun da la
natira ch’èn gia realisads u che sa chattan en planisaziun (territori da
protecziun da la natira Prënzebierg, reservat Sonnebierg, regiun da palì
Cornelysmillen e.a.).

A la testa da las vischnancas dal Luxemburg sa chatta il Buergermeeschter (tud.
Bürgermeister, franz. Maire). El maina las fatschentas da la vischnanca en la
posiziun d’in funcziunari d’administraziun. El vegn sustegnì dals Schäffen (tud.
Schöffen, franz. Echevins) sco er dal cussegl da vischnanca che vegn elegì
democraticamain.

Il prim da schaner 2013 muntava la quota dad esters 44,5 % (= 238 800). 16,40 %
(= 88 200) da la populaziun derivan dal Portugal, 6,55 % (= 35 200) da la
Frantscha, 3,88 % (= 19 898) da l’Italia, 3,20 % (= 17 600) da la Belgia, 2,30 %
(= 12 400) da la Germania.

En il Luxemburg lavuran ultra da quai bundant 160 000 (2013) cunfinaris che
derivan da las regiuns vischinas en la Germania, la Frantscha e la Belgia. Lur
cumpart da las persunas occupadas munta a 44 %.

La situaziun linguistica dal Luxemburg è detg cumplexa. La lingua materna dals
Luxemburgais è il luxemburgais (Lëtzebuergesch). Igl è quai in dialect tudestg
(francon-mosellan) cun ina cumpart da pleds d’emprest franzos in pau pli auta
ch’en il tudestg da standard. Il luxemburgais è però pir vegnì declerà il 1984
sco lingua naziunala e lingua uffiziala discurrida dal pajais. Tenor ina
retschertga fatga da l’Uniun europeica inditgeschan radund 70 % da la populaziun
questa lingua sco lur lingua materna.

Il tudestg da standard ed il franzos furman tenor la lescha da linguas dal 1984
medemamain linguas uffizialas. Il tudestg è stà derasà ditg sco lingua da
standard; suenter il temp d’occupaziun durant la Segunda Guerra mundiala ha la
lingua però pers in pau da sia reputaziun. Il franzos vala gia dapi daditg sco
lingua da prestige ed ha anc pudì augmentar sia preschientscha en il decurs da
la segunda mesadad dal 20avel tschientaner. En las scolas fundamentalas e
professiunalas dominescha bain vinavant il tudestg sco lingua scritta. Dapi il
1944 fan però l’administraziun ed ils ministeris sco er las scolas cuntinuantas
diever dal franzos sco lingua scritta, entant ch’il luxemburgais dominescha sco
lingua discurrida. Medemamain il 1944 è il num dal pajais vegnì midà da
‹Luxemburg› en ‹Luxembourg› e tut las leschas vegnan be pli edidas per franzos.

En las bancas, ils negozis u en la gastronomia vegn savens discurrì franzos,
damai che blers emploiads en il sectur da servetschs derivan da la Lorena
(Frantscha) u da la Vallonia (Belgia).

Dapi il 1970 è il Luxemburg commember da l’Organisation internationale de la
Francophonie. Da la cumissiun interstatala ch’ha surveglià la refurma da
l’ortografia tudestga dal 1996 n’ha il Luxemburg però betg fatg part (ma
applitgescha las novas reglas en scola). Per il luxemburgais exista medemamain
in’ortografia uffiziala; tar singuls pleds èn però sa mantegnidas differenzas
regiunalas.

Tenor la lescha da protecziun da datas fan indicaziuns davart persvasiuns
religiusas u filosoficas part da las datas sensiblas che na dastgan da princip
betg vegnir eruidas. Perquai na datti nagina statistica uffiziala davart la
grondezza da las cuminanzas religiusas.

Tenor in studi dal 2011 appartegnevan il 2008 radund 68,7 % da la populaziun a
la baselgia catolica. Las diversas baselgias evangelicas e protestantas
represchentan ensemen radund 3,7 % da la populaziun e religiuns betg cristianas
radund 2,6 %. La cumpart da persunas senza confessiun munta a 24,9 %.

L’onn 1988 ha papa Gion Paul II auzà la diocesa da Luxemburg en il status d’in
archuvestgieu.

Ils emprims fastizs da colonisaziun sin il territori dal Luxemburg dad oz
derivan dals Celts e tanschan enavos en il segund tschientaner a.C. Radund 100
onns pli tard èn penetrads ils Romans en il pajais, numnadamain ils onns 58–51
cura che Caesar ha occupà la Gallia e parts da la Germania fin al cunfin dal
Rain. Il territori dal Luxemburg odiern è uschia daventà ina part da l’Imperi
roman.

En il decurs dal 5avel tschientaner – dal temp da la migraziun dals pievels –
han ils Francs germans chatschà enavos ils Romans. Muntgs viandants han missiunà
la regiun ed erigì claustras. La claustra Echternach è vegnida erigida l’onn 698
dal missiunar anglosaxon Willibrord.

L’onn 963, cura ch’il pajais fascheva part dal Reginavel francon da l’ost, ha il
cont Siegfried I acquistà tras barat cunter l’abazia St. Maximin a Trier il
pitschen grip en la Val da l’Alzette cun il chastè Lucilinburhuc. Cun quest pass
ha el mess il crap da fundament per il pajais e la famiglia nobla dals da
Luxemburg sco er per il contadi da Luxemburg.

L’onn 1308 è il cont Heinrich da Luxemburg vegnì elegì sco retg dal Sontg Imperi
roman. El e ses figl Johann, il qual è daventà il 1310 retg da la Boemia, han
etablì la posiziun da pussanza dals Luxemburgais entaifer il Sontg Imperi roman
medieval. Il 1354 è il contadi da Luxemburg vegnì auzà tras l’imperatur Karl IV
ad in ducadi. L’emprim duca è daventà Wenzel I. Cun la mort da l’imperatur
Sigismund il 1437 è morta ora la lingia principala da la chasa da Luxemburg,
uschia ch’era la predominanza entaifer l’imperi è ida a fin. L’onn 1441 ha la
davosa duchessa or da la chasa da Luxemburg vendì ses possess a la chasa
franzosa da Burgogna. Tenor dretg statal è il pajais però restà in feud da
l’Imperi. Suenter la mort dal davos duca da la Burgogna, Carl il Temerari, l’onn
1477 è il Luxemburg pervegnì ensemen cun l’entira ierta burgognaisa a la figlia
da Carl, Maria da Burgogna, ed a ses um, l’imperatur da pli tard Maximilian I da
Habsburg.

En consequenza da la Pasch da las Pireneas èsi vegnì il 1659 a l’emprima
spartiziun dal Luxemburg: la part meridiunala dal pajais da Diedenhofen enfin
Montmédy è vegnida attribuida a la Frantscha.

En rom da la Guerra da successiun spagnola è il Luxemburg crudà als Pajais Bass
austriacs ed è uschia puspè daventà in pajais habsburgais entaifer il Sontg
Imperi roman. Dal 1795/1801 al 1814 è la regiun vegnida occupada da las truppas
revoluziunaras ed è qua tras danovamain vegnida sut domini franzos.

Il 1806 è il Sontg Imperi roman, dal qual il ducadi da Luxemburg fascheva part,
vegnì schlià. Sco tut las parts tudestgas situadas da la vart sanestra dal Rain
è il Luxemburg pervegnì a la Frantscha, e quai enfin che l’Imperi napoloenic è ì
a fin. Il Congress da Vienna ha definì il 1815 il Luxemburg sco gronducadi e
fixà che quel duaja daventar in stadi federativ entaifer la Confederaziun
tudestga ch’era gist vegnida fundada. A medem temp han las decisiuns dal
Congress manà ad in’uniun persunala dal Luxemburg cun il Reginavel dals Pajais
Bass reunids. Quai ha gì per consequenza la segunda spartiziun dal pajais u,
formulà autramain, la restauraziun be parziala dal status quo ante: intginas
regiuns en il nord dal vegl Luxemburg èn passadas directamain da la Frantscha
als Pajais Bass, regiuns en l’ost percunter èn vegnidas attribuidas a la
Provinza renana entaifer la Prussia. Il 1830 è il Luxemburg s’unì a la
Revoluziun beltga. Il 1839 ha gì lieu la terza e davosa spartiziun dal pajais:
l’uschenumnà ‹quartier franzos›, numnadamain la part occidentala da lingua
franzosa ed intgins territoris enturn las citads dad Arel e Martelingen èn
daventads sco provinza Luxemburg ina part da la Belgia. Dapi lura è restà en il
Gronducadi da Luxemburg be pli il ‹quartier tudestg›, numnadamain la mesadad
orientala da lingua tudestga.

Fin a la dissoluziun da la Confederaziun tudestga il 1866 ha il Reginavel dals
Pajais Bass represchentà entaifer il parlament tudestg la vusch virila dal
Luxemburg.

L’onn 1867 èsi vegnì a la Crisa da Luxemburg. Napoléon III ha empruvà da cumprar
il Luxemburg da retg Wilhelm III dals Pajais Bass. La publicitad en il
Gronducadi sco er en las autras parts da la Confederaziun tudestga è sa messa
cun indignaziun cunter la vendita dal pajais a la Frantscha: il Luxemburg, la
patria da la dinastia dals Luxemburgais ch’aveva tschentà quatter regents dal
Sontg Imperi roman, na dueva betg crudar a la Frantscha, l’inimi mortal da quel
temp. In ferm moviment da protesta ha appellà en ina petiziun al retg e gronduca
Wilhelm III da mantegnair il status quo. La parola ‹Mir wëlle bleiwe wat mir
sinn› è daventada populara tar ils abitants dal Luxemburg. Questa crisa è ida a
fin cun il Contract da Londra dal 1867, en il qual il pajais è vegnì declerà –
sco cumpromiss – neutral per adina. La fortezza tudestga en il Luxemburg è
sinaquai vegnida disfatga.

L’independenza cumpletta ha il Luxemburg obtegnì l’onn 1890 suenter la mort dal
retg dals Pajais Bass Wilhelm III. La chasa roiala dals Pajais Bass
(Orania-Nassau) era morta ora en la lingia masculina. A basa dal contract
d’ierta statuì tranter ils prinzis da la chasa da Nassau tenor dretg privat èn
sinaquai vegnids a la regenza ils parents masculins ils pli stretg parents,
numnadamain ils ducas da Nassau-Weilburg. Uschia ha il Luxemburg survegnì
si’atgna dinastia ereditara, la chasa da Nassau-Weilburg.

Durant l’Emprima Guerra mundiala (1914–1918) han ils Tudestgs violà la
neutralitad dal Luxemburg cun occupar il pajais per pudair laschar passar
truppas encunter la Frantscha. A la fin da la guerra èsi vegnì a la crisa
statala dal 1818/19: pervi da sia tenuta pro-tudestga è la gronduchessa Marie
Adelheid vegnida sut grond squitsch a l’intern dal pajais ed ha la finala
demissiunà a favur da sia sora Charlotte.

Ils onns 1930 han ils naziunalsocialists cumenzà a resguardar il Luxemburg sco
anteriur territori tudestg. Perquai avevan els en mira l’annexiun dal pajais.

En rom da la Segunda Guerra mundiala (1939–1945) han ils Tudestgs danovamain
occupà il Luxemburg: il matg 1940 èn truppas tudestgas entradas en il Benelux ed
han attatgà da qua anora la Frantscha. La regenza e la gronduchessa èn mitschads
en l’exil a Londra. L’emprim è vegnida installada in’administraziun militara,
silsuenter in’administraziun civila sut il manader dal Reichsgau cunfinant
Moselland. Ils Luxemburgais èn vegnids sfurzads da prestar servetsch en l’armada
tudestga e burgais gidieus èn vegnids deportads en champs da concentraziun
tudestgs. L’avust 1942 ha la Germania annectà il pajais occupà e transfurmà ils
districts en Landkreise tenor la divisiun territoriala dal Reich tudestg. La
Segunda Guerra mundiala ha muntà per il giuven pajais in temp d’emprova ordvart
difficil ch’ha gì per consequenza che simbols naziunals sco la monarchia u la
lingua luxemburgaisa èn s’ignivads anc pli ferm en la schientscha da la
populaziun. Ils 10 da settember 1944 è il Luxemburg vegnì liberà l’emprima giada
dals Americans. Il december dal medem onn è però succedida da vart dals Tudestgs
l’Offensiva da las Ardennas.

Ils rapports da perscrutaziun dals istoriografs luxemburgais Denis Scuto e
Vincent Artuso han silsuenter mussà il suandant: Suenter che la regenza
uffiziala dal Luxemburg era ida en l’exil, è vegnida installada ina cumissiun
administrativa ch’ha surpiglià las fatschentas guvernativas. Quella è stada
participada a moda activa a la deportaziun da Gidieus. Ella n’ha betg be
collavurà cun ils nazis, mabain ha extradì blers Gidieus, tranter els blers
uffants, or d’agen impuls als nazis.

Gia avant la Segunda Guerra mundiala era sa manifestà en il Luxemburg in
antisemitissem evident e fitg derasà. La Terza lescha da razza da Nürnberg ha il
Luxemburg surpiglià gia avant la guerra da libra voluntad e scumandà la lètg cun
Gidieus. Gidieus ch’eran fugids en il Luxemburg vegnivan registrads
separadamain. Els valevan sco umans da segunda classa e vegnivan tranter auter
impedids tar la tschertga da lavur.

Enfin oz n’è il Luxemburg ni sa perstgisà per la collavuraziun, ni per la
persecuziun activa da Gidieus ed er betg per l’expropriaziun dal possess da
Gidieus a favur da burgais dal Luxemburg. Medemamain n’han gì lieu fin oz
naginas restituziuns da facultads u immobiglias ed er betg reparaziuns
finanzialas.

Suenter la Segunda Guerra mundiala è l’uniun da duana e d’economia vegnida
extendida successivamain sin ils Pajais Bass (stadis da Benelux). Il 1945 è il
Luxemburg er daventà commember da las Naziuns unidas. Il 1948 ha il pajais
dissolvì formalmain la ‹neutralitad perpetna› ch’era vegnida fixada il 1867.
L’onn 1952 è la citad da Luxemburg daventada la sedia da la Communitad europeica
da charvun e d’atschal ed il 1957 ha il Luxemburg fatg part sco in da sis
commembers da fundaziun da la Communitad economica europeica.

Il 1985 ha il Luxemburg segnà ensemen cun quatter ulteriurs stadis da l’Uniun
europeica la Cunvegna da Schengen, numnada tenor il lieu luxemburgais situà sper
la Mosel. L’onn 1986 è vegnì surdà il Premi da Carl a l’entira populaziun
luxemburgaisa per merits spezials areguard l’unificaziun europeica. Il 1995 è la
Cunvegna da Schengen entrada uffizialmain en vigur. Dapi il 2002 è l’euro en
diever sco valuta uffiziala, suenter ch’ins l’aveva gia introducì a partir dal
1999 sco valuta da contabilitad.

Dapi la Segunda Conferenza da Londra dal 1867 è il Gronducadi da Luxemburg in
stadi suveran ed independent. La furma statala è quella d’ina monarchia
parlamentara; la curuna vegn dada vinavant en la famiglia Nassau en moda
ereditara.

Per la legislaziun è responsabla la chombra dals deputads (Chambre des Députés)
che vegn elegida mintga tschintg onns.

Punct da partenza per l’installaziun da l’apparat statal aveva furmà il 1868 il
stadi da funcziunaris a basa monarchica (il gronduca regent e ‹ses› ministers e
scheffuncziunaris). Da questa tradiziun è sa mantegnida la denominaziun
‹minister da stadi› enstagl da ‹primminister›, l’inviolabilitad da la persuna e
la pussanza politica (teoretica) dal gronduca; al livel communal plinavant l’in
sper l’auter dal Bourgmestre (sco funcziunari d’administraziun dal gronduca) ed
ils Schöffen che na valan betg sco funcziunaris, mabain vegnan elegids ‹or dal
pievel›.

Oz po il gronduca per gronda part exequir ses dretgs be formalmain. L’artitgel 1
da la constituziun vertenta statuescha ch’il Luxemburg saja in «stadi ...
democratic». Quest princip garanteschan la chombra dals deputads che vegn
elegida directamain dal pievel e da la quala resorta la regenza, l’elecziun dal
Bourgmestre or dal cussegl communal e betg il davos la pussaivladad da votaziuns
dal pievel.

La constituziun dal Gronducadi da Luxemburg da l’october 1868 è vegnida
publitgada en versiun originala tudestga cun translaziun franzosa. Malgrà
numerusas adattaziuns furma ella fin oz la constituziuns valaivla dal pajais.

La devisa u maxima statala è Mir wëlle bleiwe wat mir sinn («Nus vulain restar
quai che nus essan»). Quella è sa furmada a chaschun da la Crisa dal Luxemburg
il 1867, cura che Napoléon III aveva l’intenziun d’acquistar il Gronducadi che
fascheva part da la Confederaziun tudestga e che steva sut il regent Wilhelm III
dals Pajais Bass.

La tricolora cotschen-alv-blaua dal Luxemburg exista en sia furma odierna dapi
il 1972. Tar la colur blaua en la bandiera dal Gronducadi sa tracti da
blau-tschiel, cuntrari a la bandiera dals Pajais Bass cun ses blau ultramarin.
Gist pervi da quest privel da scumbigl vegn discussiunà dapi il 2006 en il
Luxemburg davart ina midada da la bandiera. Sco emprim pass en questa direcziun
è vegnì decidì ch’era la bandiera cun il liun cotschen (Roude Léiw) saja admessa
sin il territori luxemburgais.

La vopna dal Luxemburg è vegnida fixada suenter plirs midaments tras cont
Heinrich V ed è sa mantegnida en questa furma fin oz.

L’emprima e la davosa strofa da la chanzun Ons Heemecht (‹Nossa patria›; text
original luxemburgais: Michel Lentz, musica: Johann-Anton Zinnen) da l’onn 1864
furman l’imni naziunal dal pajais.

Il 2008 ha gronduca Henri refusà da suttascriver ina lescha che preveseva
assistenza al suicidi. Per metter spertamain fin a la crisa statala imminenta, è
il gronduca vegnì deliberà tras in midament da la constituziun da stuair
sancziunar las leschas; dapi lura sa restrenscha si’incumbensa sin l’act da
promulgar las leschas.

La pussanza executiva giascha en ils mauns dal gronduca e da la regenza. La
regenza sa cumpona dal primminister, che porta il titel tradiziunal ‹minister da
stadi›, da quindesch ministers e da trais secretaris da stadi.

La chombra dals deputads (franzos Chambre des Députés, luxemburgais simplamain
Chamber) cumpiglia 60 sedias. Ils deputads vegnan elegids en elecziuns
naziunalas per ina durada d’uffizi da tschintg onns.

Las partidas dominantas entaifer la politica naziunala cuvran il spectrum
enconuschent tranter la dretga e la sanestra e vegnan per gronda part numnadas
tenor lur colur da partida: Déi Blo, Déi Roud, Déi Gréng, Déi Schwaarz.

Las ragischs dal dretg privat dal Luxemburg èn da chattar en il Code Civil
franzos ch’è sa furmà sut Napoleon Bonaparte. Ensemen cun il dretg franzos e
beltg tutga il dretg luxemburgais tar ils urdens giuridics da la famiglia romana
ch’èn restads influenzads fin oz il pli ferm dal dretg civil napoleonic. Il
medem vala er per il dretg penal. Il dretg administrativ ed il dretg da taglia
correspundan percunter pli ferm al dretg tudestg. Linguatg giuridic furma il
franzos; avant dretgira po vegnir fatg diever, tut tenor cas, dal luxemburgais,
tudestg u franzos.

Il Luxemburg era il 2014 in dals pajais cun ils pli bass debits en tut l’Europa.
Tar tut las economias publicas ensemen – pia il stadi, las vischnancas e las
assicuranzas socialas – è resultà il 2010 in deficit da 1,7 % dal product
naziunal brut. Uschia sa mova il Luxemburg entaifer ils criteris da Maastricht
che lubeschan in deficit maximal da 3 %.

Las forzas armadas dal Luxemburg consistan da radund 1000 commembers ed èn
sutdividas en in battagliun d’infantaria e duas cumpagnias d’exploraziun. Forzas
navalas u aviaticas n’enconuscha il pajais betg; percunter è ina furmaziun
aviatica d’exploraziun da la NATO staziunada a Luxemburg. Il Luxemburg sa
participescha adina puspè a missiuns da pasch internaziunalas (t.a. Cosovo,
Bosnia-Erzegovina, Macedonia, Congo, Tschad, Afghanistan e Libanon)

La Police Grand-Ducale furma l’organ da l’executiva per la segirezza a l’intern
dal pajais, per mantegnair l’urden public e per far valair las leschas.

Il Service de Renseignement de l’État (SRE) è il servetsch d’infurmaziun dal
Luxemburg. El rimna ed evaluescha infurmaziuns che pudessan muntar in privel per
il territori dal pajais u per instituziuns internaziunalas ch’han lur sedia en
il Luxemburg.

Il Luxemburg fa tranter auter part da las suandantas organisaziuns: Benelux,
Uniun europeica, Cussegl da l’Europa, Organisaziun per la segirezza e la
cooperaziun en l’Europa, Organisaziun dal pact da l’Atlantic dal Nord (NATO) sco
er da las Naziuns unidas e da sias organisaziuns affiliadas.

Il Luxemburg è stà in dals pajais fundaturs da l’Uniun europeica (resp. da sias
organisaziuns predecessuras) e furma la sedia da diversas instituziuns
europeicas sco la Curt da giustia, da la Curt dals quints, dal Secretariat dal
Parlament, da la Banca europeica per investiziuns, da las partiziuns da la
Cumissiun europeica e dal Fond europeic da la stabilitad finanziala. En pli
furma la citad da Luxemburg lieu da dieta dal Cussegl da l’Uniun europeica.

Il Luxemburg sa participescha sco commember activ a la politica da l’Uniun
europeica. Il stadi sa stenta per ina represchentaziun adequata er dals pajais
pitschens entaifer l’Uniun e s’engascha per refurmas e per il svilup cuntinuant
da las instituziuns da l’UE. Il stadi è in aderent passiunà da la collavuraziun
en Europa ed ha ratifitgà sco emprim stadi insumma il Contract da Maastricht.
L’engaschament da la populaziun dal Luxemburg al process d’unificaziun è vegnì
remunerà il 1986 cun il Premi da Carl da la citad dad Aachen.

Prioritad ha per il Luxemburg surtut la cultivaziun da bunas relaziuns cun ils
vischins Germania, Frantscha e Belgia. Il Luxemburg sa chapescha sco center da
gravitaziun da la regiun gronda Saar-Lor-Lux, da la quala fan er part Trier e la
Vallonia beltga. 150 000 cunfinaris da la Lorena, la Vallonia, il Saarland, la
regiun da Trier e da l’Eifel lavuran en il Luxemburg.

Il Luxemburg enconuscha in temp da scola obligatoric dal quart al 16avel onn da
la vita. La scola elementara è partida en quatter ciclus: l’emprim ciclus
tanscha dal terz al tschintgavel onn da la vita e cumpiglia l’educaziun
prescolara facultativa e la prescola; ils ciclus dus fin quatter correspundan a
la scola primara. Alura suonda il stgalim secundar (dudeschavel fin almain
sedeschavel onn da la vita).

Tenor in studi da l’Uffizi statistic da l’Uniun europeica (Eurostat) èn las
entradas en il Luxemburg in tras l’auter duas giadas e mez pli autas che la
media europeica. In tras l’auter posseda mintga tegnairchasa luxemburgais ina
facultad da 570 000 euros. Residents da l’exteriur èn tendenzialmain bundant pli
ritgs; l’excepziun furman però ils Portugais ch’èn la communitad da l’exteriur
lunschor la pli gronda. Il product naziunal brut per persuna è, abstrahà dal
Liechtenstein e dal Monaco, in dals pli auts dal mund. La valita totala da las
raubas e dals servetschs ch’èn vegnids creads il 2009 en l’economia publica
luxemburgaisa munta a 104 512 dollars per persuna. En quest ranking sa chatta il
Luxemburg sin l’emprima plazza mundiala, cleramain avant la Norvegia (79 085
dollars), il Katar (68 872 dollars) e la Svizra (67 560 dollars).

Igl è però da tegnair quint che la gronda part da las statisticas areguard il
Luxemburg èn sfalsifitgadas per il factur dus resp. per 0,5. Il motiv: radund la
mesadad da las persunas occupadas èn cunfinaris; quels realiseschan ensemen cun
ils abitants dal pajais il product naziunal brut e pajan las medemas taglias e
contribuziuns socialas, na cumparan però betg en la statistica statala.

Il sectur da finanzas furma l’accent principal entaifer l’economia publica dal
Luxemburg. La plazza da finanzas è surtut sa furmada grazia a bunas cundiziuns
da basa legislativas, in’orientaziun internaziunala e tariffas da taglia
favuraivlas (‹strategia da nischa›). Gia il 1970 aveva il sectur da finanzas in
pais levamain pli aut ch’èn l’economia d’auters pajais; ma surtut en ils proxims
onns e decennis dueva il sectur da finanzas daventar il motor per propi da
l’economia publica dal Luxemburg.

Ina da las pitgas centralas da la plazza da finanzas dal Luxemburg furma
l’industria da fonds. Il 2010 eran domiciliads en il pajais bundant 3500 fonds
d’investiziun; quels administravan daners en l’autezza da bundant 2 billiuns
euros. Cun quai è il Luxemburg il lieu d’administraziun da fonds principal en
l’Europa e sa chatta en tut il mund sin la segunda plazza suenter ils Stadis
Unids. Ils pajais d’origin principals dals offeriders da fonds ch’èn preschents
en il Luxemburg èn ils Stadis Unids, la Germania e la Svizra.

Il november 2014 èn vegnidas publitgadas 28 000 paginas da documents
confidenzials che dattan invista en ils models d’evitar taglia dals concerns
globals (‹Luxemburg-Leaks›). La publicaziun da quests documents è vegnida
preparada da 80 schurnalists en 26 pajais.

L’agricultura cumpiglia be pli 0,5 % da la valur agiuntada brutta. Il dumber da
manaschis sa diminuescha vinavant, medemamain la cumpart da la populaziun rurala
en general. Percunter crescha la grondezza dals singuls manaschis (1980:
29,63 ha; 1990: 38,37 ha; 2002: 57,18 ha; 2010: 59,6 ha). Malgrà questa
grondezza dominescha vinavant il manaschi da famiglia.

Tenor in rapport da l’OECD dal 2011 è il sistem da sanadad dal Luxemburg in dals
pli chars en tut l’Europa (tenor il criteri expensas per persuna). L’aspectativa
da vita giascha tar 80,7 onns; la mortalitad d’uffants pitschens è la pli bassa
da tut ils pajais da l’OECD.

Ils pli impurtants partenaris da commerzi furman ils stadis vischins Belgia,
Germania e Frantscha. En quests pajais van radund 60 % dals exports e bunamain
80 % dals imports derivan da là. La bilantscha da commerzi dal Luxemburg è
positiva.

Il 2013 cumpigliava la bilantscha dal stadi expensas en l’autezza da 14,2
milliardas euros ed entradas da 12,9 milliardas euros. Da quai resulta in
deficit en l’autezza da 2,8 % dal product naziunal brut.

Il Luxemburg dispona d’ina spessa rait da vias naziunalas (2899 km); da quai èn
52 km autostradas. Per motivs da taglia è il benzin pli bunmartgà ch’en ils
pajais vischins, quai che promova in turissem da carburant.

L’entira rait da viafier sin il territori dal Luxemburg ha ina lunghezza da
274 km. La societad da viafier principala furma la Société Nationale des Chemins
de Fer Luxembourgeois (CFL).

Il 2002 ha il Luxemburg segnà cun la Frantscha ina cunvegna areguard la rait dal
TGV. Il Luxemburg è sa participà finanzialmain a l’erecziun da la lingia tranter
Paris e Metz. A medem temp è vegnì refatg il tschancun tranter Metz e Luxemburg.
Dapi il 2009 ha pudì vegnir reducì uschia il temp da viadi tranter Luxemburg e
Paris da trais uras e mez a duas uras ed in quart.

En planisaziun èn plinavant trens ad auta sveltezza tranter las chapitalas da
l’Uniun europeica Brüssel, Luxemburg e Strassburg. Medemamain duai il pajais
vegnir collià cun la rait da trens ad auta sveltezza en Germania. E la chapitala
da Luxemburg duai survegnir ina nova rait da trams che collia la staziun
principala cun il center da la citad e cun Kirchberg.

L’onn 1994 ha l’Unesco declerà l’ensemble da la citad veglia dal Luxemburg sco
Patrimoni cultural mundial. Il 1995 ed il 2007 è la citad da Luxemburg stada la
Chapitala culturala da l’Europa.

Antoine Meyer (1801–1857) ha mess cun si’ovra ‹E’ Schrek ob de’ Lezeburger
Parnassus› il fundament per in’atgna litteratura luxemburgaisa. Il proxim pass
vers ina litteratura naziunala ha fatg Edmond de la Fontaine, numnà Dicks
(1823–1891), ch’ha scrit ils emprims tocs da teater luxemburgais. El è però
surtut daventà enconuschent cun sias poesias e chanzuns ch’èn daventadas fitg
popularas.

Films en lingua luxemburgaisa vegnan producids be darar. Ma quests paucs films
chattan alura grond resun tar il public naziunal, sco per exempel ‹Perl oder
Pica› (2006) da Pol Cruchten. L’onn 2010 ha la promoziun da film statala
sustegnì en tut 23 producziuns cun 4,68 milliuns euros.

Savens vegnan er producids films da l’exteriur en il Luxemburg, saja quai pervi
da la cuntrada u pervi da las cundiziuns da producziun favuraivlas. Exempels èn
‹Das Mädchen mit dem Perlenohrring› (2003) cun Scarlett Johansson, ch’è stà
nominà per trais Oscars, ed il film ‹Shadow of a Vampire›.

La musica classica è represchentada en il Luxemubrg tranter auter cun
l’Orchestre Philharmonique du Luxembourg. Bunamain mintga vitg enconuscha sia
musica da sturs che suna a chaschun da festas popularas. Il Luxemburg ha gudagnà
tschintg giadas l’Eurovision Song Contest, tranter auter il 1972 cun Vicky
Leandros (‹Après toi›). La scena da musica moderna dal Luxemburg viva da bleras
bands da scolars e students; renum sur ils cunfins naziunals ora ha la scena da
metal/rock/hardcore.

Spaisas tipicas per la regiun èn Judd mat Gaardebounen (charn-portg fimentada
cun bagiaunas grossas) e Bouneschlupp (schuppa da bagiaunas cun tartuffels),
plinavant ils Kniddelen, gronds canedels che consistan da farina, aua, ovs e
sal. Enconuschents dessert èn pe exempel Quetschentaart ed Omelette soufflée au
kirsch.

Il sport ch’ha adina puspè manà a gronds success en il Luxemburg èn las cursas
da velo. Il Tour de Luxembourg vegn realisada dapi il 1935 sco preparaziun sin
il Tour de France. Cun François Faber (1909), Nicolas Frantz (1927 e 1928),
Charly Gaul (1958) ed Andy Schleck (2010) han gia quatter velocipedists dal
Luxemburg gudagnà il Tour de France.

Medemamain fitg preschenta en il pajais è l’atletica leva. Surtut en la
chapitala da Luxemburg exista in’infrastructura vasta e moderna. Là ha er lieu
il Maraton da Luxemburg, in dals paucs dal mund che vegn manà tras la saira,
accumpagnà da tizuns ed illuminaziuns bengalas.



https://rm.wikipedia.org/wiki/Lingua_furlana

Il furlan (talian: friulano) è ina lingua romana. Ella vegn discurrida en il
Friul, la regiun dad Udine situada en il nordost da l’Italia al cunfin tar la
Slovenia. Ins stima che var 600 000 persunas discurrian furlan. La lingua è
renconuschida sco lingua uffiziala e lingua da scola. Per part vegn ella era
utilisada sco lingua litterara.

Tenor insaquants perscrutaders furma il furlan ensemen cun il ladin da las
Dolomitas ed il rumantsch dal Grischun la gruppa da las uschenumnadas ‹linguas
retoromanas›. Questa teoria è dentant contestada (cf. l’artitgel Questione
ladina).

Quasi tut ils pledaders e las pledadras dal furlan discurran era perfetgamain
talian. Era ils Slovens che vivan en la regiun da Gorizia e la minoritad
tudestga en il Friul utiliseschan per gronda part il furlan sco segunda u terza
lingua dasper il sloven, tudestg u talian.

L’origin dal furlan n’è betg sclerì dal tuttafatg. In punct da dispita è
l’influenza dal latin discurrì ad Aquileia che furmava in’impurtanta citad da
l’Imperi roman situada en il Friul odiern. Insaquants scienzads pretendan che
diversas caracteristicas da questa varianta locala dal latin sajan vegnidas
surprendidas pli tard en il furlan. Las inscripziuns chattadas en quella regiun
mussan dentant be divergenzas dal latin standard ch’eran per gronda part era
enconuschentas en l’ulteriura part da l’Imperi roman. Cun quai ch’ils indigens
originars dal Friul eran Carnians, dominava fin a l’arriv dals Romans 181 a.C.
questa varianta celtica. La part dal substrat celtic en il vocabulari modern
furlan è però minim; unicamain ils nums da lieu mussan la derivanza celtica
(p.ex. nums da lieu sin -acco u -icco).

Sut l’influenza dal langobard vegn il furlan ad esser sa sviluppà dal latin
enturn l’onn 1000 s.C. Las emprimas perditgas en scrit en furlan sa chattan en
actas d’administraziun dal 13avel tschientaner. Autras perditgas dateschan dal
suandant tschientaner, dal qual ins ha plinavant chattà texts litterars (p.ex.
ils Frammenti letterari).

L’enconuschent linguist Graziadio Isaia Ascoli ha preschentà l’onn 1871 l’idea
d’ina unitad tranter il ladin, il rumantsch dal Grischun ed il furlan. Tenor
questa teoria appartegnan las trais linguas a la medema famiglia. Pli baud dueva
quella esser stada derasada da la Svizra Orientala dad oz fin en l’Istria;
ozendi cumparan las trais linguas dentant mo pli sco inslas isoladas. Il
linguist Francescato pretenda plinavant ch’il venezian, il furlan ed il ladin
hajan insaquants segns caracteristics communabels. Ozendi è la gronda part da
l’avis che tut las linguas menziunadas appartegnevan bain a la medema famiglia,
ma ch’ellas èn sa sviluppadas gia avant blers tschientaners en differentas
direcziuns. Segns caracteristics ch’èn, tenor Ascoli, tipicamain rumantschs
datti ultra da quai era en variantas dal talian dal nord.

Ozendi vegn il furlan discurrì surtut en las provinzas Pordenone, Udine ed en
las Alps Carnianas. Fitg derasà è el ulteriuramain en la provinza Gorizia ed en
l’ost da la regiun Venezia. En il passà era la derasaziun anc pli gronda cun
quai ch’i vegniva era discurrì furlan a Trieste e Muggia.

Fin en ils onns 1960 era il Friul ina regiun fitg povra. Blers abitants èn
emigrads en Frantscha, en Belgia u en Svizra. Destinaziuns ordaifer l’Europa
eran il Canada, l’Australia, l’Argentinia, la Brasilia, ils Stadis Unids da
l’America e l’Africa dal Sid. Là chatt’ins anc ozendi cuminanzas d’emigrants
furlans (Fogolâr furlan) che vulan mantegnair lur tradiziuns ed oravant tut il
furlan.

Las emprimas perditgas dal furlan dateschan dal 13avel tschientaner ed
appartegnan a las domenas economia e giurisprudenza. En l’administraziun
vegnivan il latin ed il furlan savens duvrads in sper l’auter. Las emprimas
notizias litteraras èn poesias d’amur dal 14avel tschientaner, inspiradas
probablamain dal Dolce Stil Novo. L’ovra la pli enconuschenta da quel temp è la
poesia Piruç myò doç inculurit (‹mes pair dultsch e colurus›), scritta circa il
1380 d’in autur anonim da Cividale del Friuli.

Cun quai ch’i na dat betg grondas differenzas en la transposiziun pon ins dir
che la lingua n’è betg sa sviluppada enormamain. Cun excepziun da pleds obsolets
(p.ex. dum(n) lo) n’avess in pledader modern dal furlan nagins problems da
chapir questa poesia.

Ina segunda èra da grond’impurtanza per la litteratura furlana ha gì lieu en il
16avel tschientaner. La persuna-chau da quest temp è stà l’autur Ermes di
Colorêt; si’ovra cumpiglia dapli che 200 poesias.

Las varietads dal furlan pon ins distinguer tenor l’utilisaziun dals vocals
lungs. En tschertas varietads èn quests vocals diftongads. La grafica sutvart
preschenta quatter pleds en furlan da standard (pît ‹pe›, sêt ‹said›, pôc ‹in
pau›, fûc ‹fieu›) e la realisaziun en quatter varietads. Ils monoftongs èn
colurads blau ed ils diftongs mellen.

Il furlan ha dus geners, masculin e feminin, per exempel il mûr (la paraid), la
cjadree (la sutga).

Il e la avant in vocal vegnan apostrofads: l’ . Era l’artitgel indefinit ha en
furlan dus geners:

Tar questas furmas sa tracti da furmas dal furlan standard. Variantas regiunalas
conuschan era la furma el (Friul dal Nord) u al (Friul dal Sid e Vest) per
l’artitgel definit masculin singular. Surtut en il Friul dal Nord datti ultra da
quellas furmas anc las u li per lis e le per la.

I dat era nomens feminins che fineschan sin in consonant, per exempel ils nomens
sin ‹-zion› deducids dal latin.

I dat nomens masculins che fineschan sin ‹-e›, sco per exempel sisteme (sistem)
e probleme (problem); i sa tracta normalmain da pleds che derivan dal grec
antic. Ins chatta dentant era furmas assimiladas sco problem u sistem.

Gist ozendi inscuntr’ins adina pli savens pleds emprestads or dal talian, sco
per exempel treno, era sche l’‹-o› final è fitg atipic per il furlan. Blers da
quests pleds furman però il plural tenor il sistem furlan cun ‹-s› (trens).
Quest trend disturba ils purists. Els insistan ch’ins utiliseschia pleds furlans
originals enstagl da versiuns talianas. En numerus cas lasch’ins simplamain
crudar l’‹-o› final (ina sort da via da mez) ed il nomen finescha danovamain sin
in consonant (tren). En meds da massa stampads, che vegnan controllads da
purists, vegn quest trend persequità consequentamain.

Ils adjectivs furlans possedan ina congruenza da gener e da numerus. Uschia
datti per la gronda part dals adjectivs quatter furmas; qua l’exempel brut
(trid):

En varietads dal nord cumpara era la furma brutes enstagl da la furma da
standard brutis. La furmaziun da la furma feminina d’in adjectiv suonda a reglas
che n’èn betg adina uschè cleras:

En intginas varietads furlanas datti nomens cun in consonant da finiziun che
daventa mit sch’ins agiunscha il ‹-s› plural. Il plural da gjat articulesch’ins
per exempel gjas, era sche la scripziun è gjats. Era nomens cun ‹-ç› final (che
vegn articulà sco il rumantsch ‹tsch›) furman il plural cun ‹-s›, per exempel
messaç/messaçs.

Ina particularitad dal furlan èn ils pronoms pleonastics che na vegnan però betg
articulads. Els èn obligatorics e sa posiziuneschan en frasas communicativas
davant il verb. En frasas interrogativas ed affectivas èn els agiunts al verb:

In exempel: jo o lavori signifitgescha ‹jau lavur›; lavorio jo? signifitgescha
‹lavur jau?›.

En il furlan datti quatter conjugaziuns che sa distinguan tenor lur finiziun
verbala en l’infinitiv: ‹-â›, ‹-ê›, ‹-i› ed ‹-î›. Prend’ins davent questas
finiziuns resta il tschep per furmar ulteriuras furmas. I dat dentant era verbs
irregulars. Ils pli frequents èn: jessi (esser), vê (avair), podê
(savair/pudair) e lâ (ir).

Cun agiunscher la finiziun ‹-mentri› a la furma feminina d’in adjectiv pon ins
furmar l’adverb correspundent, per exempel lente, lentementri (plaun).
In’excepziun èn ils adjectivs sin ‹-il› ch’utiliseschan per la furmaziun
d’adverbs la furma masculina: facil, facilmentri (facil).

Il stgazi da pleds furlan sa basa per la gronda part sin il latin. Natiralmain
ha la lingua fatg tras insaquantas midadas fonologicas e morfologicas. Blers
pleds èn ils medems sco en autras linguas romanas. Era autras linguas han
influenzà il stgazi da pleds furlan:

Grazia a la lescha 482/1999 è il furlan acceptà uffizialmain en l’Italia sco
lingua minoritara. En las scolas primaras datti singulas lecziuns en furlan (rom
facultativ). Ultra da quai datti era gasettas-online e gruppas da musica che
scrivan texts en furlan. Avant curt temp èn vegnids preschentads dus films en
furlan (Tierç lion, Lidrîs cuadrade di trê) ch’han survegnì bunas criticas da
gasettas talianas. Signals da traffic bilings (talian e furlan) ves’ins en ca.
40 pertschient da las vischnancas da la provinza d’Udine. Dapi l’onn 2004 vegnan
signals unicamain talians remplazzads cun bilings. I dat era ina translaziun da
la bibla. Il poet e scriptur Ermes Culos ha translatà differentas ovas
litteraras sco per exempel Don Quijote da Miguel de Cervantes en furlan. Ultra
da quai ha el translatà La Divina Commedia da Dante Alighieri. La translaziun è
disponibla en il Project Gutenberg. L’organisaziun per il mantegniment dal
furlan è la Societât filologjiche furlane, fundada l’onn 1919 a Görz.

Mintga lieu en il Friul ha in num furlan e talian. Dus exempels: il num furlan
per Udine è Udin, quel da Tolmezzo è Tumieç. Cun quai ch’il talian è la lingua
uffiziala, èn ils nums da lieu talians ils uffizials. Dentant vegnan era las
versiuns furlanas acceptadas en contexts uffizials.

La problematica da la standardisaziun da las linguas minoritaras è era
preschenta en il furlan. Normalmain vegn il furlan central resguardà sco
standard, però è questa vista contestada enfin oz.

Las quatter gruppas dialectalas sa distinguan en emprima lingia tras ils vocals
da finiziun nominals u adjectivals:

A la furma dal Friul central cjase correspundan las furmas d’autras regiuns
cjasa u cjaso. Pier Paolo Pasolini, il represchentant il pli enconuschent en il
20avel tschientaner, ha scrit sias ovras en furlan dal vest, sia lingua materna.

Las emprimas ovras dal 13avel tschientaner sa basan sin il furlan discurrì en la
regiun da Cividale del Friuli. Da quel temp era quai la citad la pli impurtanta
dal Friul. Interessantamain exista qua ina gronda frequenza dal vocal da
finiziun ‹-o›. Ozendi chatt’ins quel be en diversas vischnancas en Carnia.
Udine, nua che la finiziun ‹-a› era la pli utilisada, ha pli tard remplazzà
Cividale del Friuli sco citad principala dal Friul. La finiziun ‹-e› è
documentada pir a partir dal 16avel tschientaner.

Il sistem da scrittira uffizial consista da l’alfabet latin e dal ‹c- cédille›
(ç). Il bustab ‹q› vegn mo utilisà per nums da persunas u nums da lieu istorics.
En tut ils auters cas vegn el remplazzà dal ‹c›. Ils bustabs ‹k›, ‹x›, ‹w› e ‹y›
vegnan avant be en pleds emprestads. Els na fan betg part da l’alfabet:

Ultra da quai existan era ils accents gravis, lenis e circumflex. Per distinguer
pèrs minimals inditga l’accent circumflex in vocal lung, per exempel lât vs.
lat.

Pari nestri, che tu sês intai cîi, che al sedi santificât il to non, che al
vegni il to ream, che e sedi fate la tô volontât come in cîl, cussì in tiere.
Danus vuê il pan che nus covente, parinus jù i nestris debits come che nô ur ai
parìn jù ai nestris debitôrs e no sta molânus inte tentazion, ma diliberinus dal
mâl.



https://rm.wikipedia.org/wiki/Filosofia

La filosofia (grec φιλοσοφία philosophía, verbalmain ‹l’amur per la
sabientscha›) è l’emprova da chapir ed interpretar il mund e l’existenza umana.
Ella sa differenziescha da las autras scienzas entras quai ch’ella na po betg
vegnir caracterisada tras in champ tematic cunfinà.

Ils cumenzaments dal pensar filosofic occidental han lur ragischs en il 6avel
tschientaner a.C. Sper e per part cunter il maletg dal mund irraziunal dal mitus
è il pensar sistematic e scientific uman sa furmà en la filosofia antica e la
matematica. En il decurs dals tschientaners èn las differentas metodas e
disciplinas da l’access al mund e da las scienzas sa sviluppadas directamain u
indirectamain or da la filosofia.

Domenas centralas da la filosofia èn la logica (la scienza dal pensar logic),
l’etica (la scienza da l’agir correct) e la metafisica (la scienza dal fundament
da l’esser e da la realitad). Las teorias da l’enconuschientscha e da la scienza
tractan en pli las premissas e metodas d’acquistar enconuschientschas fundadas.

I dat problems ch’ins na po betg schliar cun agid da las scienzas ‹normalas›.
Per exempel las dumondas tge che saja ‹bun› u ‹nausch›, tge che ‹giustia›
signifitgeschia, sch’i dettia in Dieu, sche l’uman haja in’olma immortala u tge
che saja il ‹senn da la vita›. Era ulteriuras classas da dumondas na pon betg
esser champs scientifics. Qua intgins exempels: La biologia perscrutescha il
mund vivent, na po dentant betg definir tge ch’è l’‹esser› dal vivent, sche e
cura organissems vivents dastgan vegnir mazzads u tge dretgs ed obligaziuns che
la vita umana ha. Cun agid da la fisica e da la matematica pon ins bain exprimer
leschas da la natira, ma a la dumonda, schebain la natira saja insumma confurma
a la lescha na po la scienza natirala betg respunder. La giurisprudenza
examinescha e determinescha la concordanza cun las leschas, na po dentant betg
definir il cuntegn ideal dal cudesch da leschas. La fin finala datti era
problems che fruntan sin ils cunfins dal pensar, sco per exempel la dumonda
schebain la realitad vivida individualmain existia era propi. En tuts quests cas
na bastan ils models d’explicaziun da las singulas scienzas betg per chattar
respostas cuntentaivlas. Tar quests problems sa tracti da dumondas
‹filosoficas›.

Gia avant dapli che dus millennis ha il filosof grec Platon gì dubis davart il
maletg che l’uman aveva stgaffì da sasez e dal mund. En sia ‹sumeglia dal cuvel›
ha el reflectà la capacitad da percepir e scuvrir restrenschida dals umans:
Umans sesan en ina lingia en in cuvel, tuts èn liads e vesan mo la paraid davant
els. La glisch vegn d’in fieu ch’arda lunsch davos lur dies. Tranter ils umans
ed il fieu stat in mir e davos quel vegnan purtads e muventads differents
objects. Quels surpassan il mir e cumparan als umans sco sumbrivas mobilas. Per
ils umans ston las vuschs e las ramurs dal travasch davos il mir pia nascher or
da las sumbrivas. – Cun quest scenari ha Platon mess en dumonda il mund ‹real›
che cumpara per nus en la glisch dal sulegl dador il cuvel. El ans ha vulì
mussar, pertge ch’ils filosofs mettan en dumonda la ‹vardad› sco ella cumpara en
la percepziun umana.

La filosofia tracta surtut fatgs dal mintgadi che paran l’emprim evidents: ‹Ti
na dastgas betg mazzar›, ‹la democrazia è la meglra furma da stadi›, ‹vardad è
quai ch’è verifitgablamain vair›, ‹il mund è quai che sa chatta en l’univers› u
‹il pensar è liber›. Pir cur che talas persvasiuns, pia quai ch’ins accepta per
regla senza dumandar, vegnan messas en dumonda, nascha la filosofia. Umans che
na dumondan betg, na chattan era betg la via a la filosofia. L’esser surprais,
l’esser stut dals uffants, il malesser cun il mund u cun sasez: tut quai po
esser il cumenzament dal pensar filosofic. La mirveglia originara dals umans ha
Platon descrit suandantamain:

Tge che la ‹filosofia› è na sa lascha betg definir generalmain, cunquai che
mintgin che filosofescha sviluppa in’atgna vista da las chaussas. Tras quai
datti almain tantas respostas pussaivlas sco filosofas e filosofs. Carl
Friedrich von Weizsäcker di: «La filosofia è la scienza davart la quala ins na
po betg discurrer senza la pratitgar a medem temp.»

Blers umans filosofeschan per chapir sasez ed il mund e per tschentar lur agir e
lur maletg dal mund sin ina basa bain motivada. Tgi che filosofescha seriusamain
tschenta dumondas criticas al mund exteriur e na sa lascha betg engianar u
manipular uschè svelt. Il potenzial constructiv da la filosofia sa basa sin il
metter en dumonda las relaziuns socialas ed il lavurar vi da models alternativs
sco era sin ina relativaziun da las pretaisas da las scienzas e religiuns. En
quest senn è la finamira dal filosofar individual da manar ina vita autonoma e
raschunaivla a basa da l’agen pensar (sapere aude).

Manar ina vita dominada da la filosofia era fitg derasà en l’antica, surtut tar
ils stoichers, ils epicureers ed ils cinics. Per la concordanza dal pensar e da
l’agir ideala ha il cinic Diogenes da Sinope statuì cun sia maniera da viver
abstinenta in exempel tant per ils aderents sco per ils adversaris da questa
maniera filosofica. L’unitad da la teoria e da la pratica vegn dentant era
accentuada en la filosofia orientala.

Diogenes che mussava ses pensar filosofic cun viver abstinent dal travasch
mundial, dat era perditga da la quietezza e dal temp liber ch’èn necessaris per
pudair filosofar. (Er noss pled ‹scola› sa basa sin il pled grec σχολή, scholé
che munta temp liber).

Sur lungs temps sa fatschenta la filosofia dentant en champs centrals adina
puspè cun las medemas dumondas fundamentalas. Tut tenor ils midaments istorics e
socials daventan necessarias novas formulaziuns per las respostas sin las
dumondas fundamentalas da l’uman. Auter ch’en las scienzas specificas
n’accumuleschan ni la filosofia ni ils singuls filosofs ina savida u enconuschan
ils resultats definitivs ed en general acceptads. Il cuntrari ramassan els
respostas istoricas, reflecteschan quellas e collian ellas cun novas
ponderaziuns che naschan en lur temp ed ambient specific. Uschia pon ins
considerar il discurs filosofic sco in process etern – sco in discurs cuntravers
tras ils tschientaners.

La noziun ‹filosofia›, cumponida or dal grec φίλος (phílos) ‹ami› e σοφία
(sophía) ‹sabientscha›, signifitga pled per pled ‹amur per la sabientscha›
respectivamain ‹per la savida› – cun quai che sophía signifitgava oriundamain
mintga savida u enconuschientscha, era artisanala u tecnica. Il verb ‹filosofar›
cumpara l’emprima giada tar l’istoricher grec Herodot (484–425 a.C.) (I, 30, 2)
che circumscriva la brama da savair dal politicher d’Athen Solon (ca. 640–559
a.C.). Che Heraklit utilisava gia la noziun philósophos n’è betg probabel. En
l’antica attribuiv’ins l’invenziun da la noziun ‹filosofia› a Pythagoras da
Samos. Il platonic Herakleides Pontikos ha dà vinavant l’istorgia da Pythagoras.
Quel haja ditg che mo Dieu possedia sophía, l’uman possia mo sa stentar da
survegnir ella. Qua definesch’ins sophía gia sco savida metafisica.
L’autenticitad da quest raquint tradì mo indirectamain e fragmentarmain è
contestada. Pir tar Platon chatt’ins las noziuns ‹filosof› e ‹filosofar› en il
senn da Herakleides. En ses dialog Phaidros (278d) constatescha Platon ch’il ‹sa
stentar› per sabientscha (il filosofar) ed il ‹possess› da la sabientscha
s’excludian e ch’il possess tutgia mo a Dieu.

Atras si’entira istorgia è la filosofia vegnida definida sco sforz per il bun,
il vair ed il bel (Platon) u per la sabientscha, la vardad e l’enconuschientscha
(Hobbes, Locke, Berkeley). Ella tschertga ils princips ils pli auts
(Aristoteles) ed ha en mira l’acquist dal savair gist (Platon). Ella cumbatta
per l’enconuschientscha da tut las chaussas, era da quellas invisiblas
(Paracelsus), è scienza da tut las pussaivladads (Wolff) e da l’absolut (Fichte,
Schelling, Hegel). Ella fa urden e colliescha tut las scienzas (Kant, Mach,
Wundt) e represchenta la ‹scienza da tut las scienzas› (Fechner). En il center
stat l’analisa, l’elavuraziun e la definiziun exacta da noziuns (Sokrates, Kant,
Herbart). La filosofia è dentant a medem temp era l’art d’emprender a murir
(Platon), è scolaziun da valur normativa (Windelband) ed il sforz raziunal per
beadientscha (Epikur, Shaftesbury) respectivamain il sforz per virtid ed
abilitad (Aristoteles, Stoa).

Or dal punct da vista occidental s’unescha la noziun ‹filosofia› cun ils origins
en la Grezia antica. Las tradiziuns da pensar orientalas – medemamain anticas –
vegnan savens survesidas u sutstimadas. A la filosofia appartegnan en pli
ideologias religiusas, uschè lunsch che lur represchentants n’argumenteschan
betg teologicamain, mabain filosoficamain.

L’identitad da la filosofia sco scienza è adina sa midada durant si’istorgia.
Ils emprims filosofs grecs fin al temp da Sokrates e Platon han accentuà la
raschun per sa distanziar d’in maletg dal mund mitologic u da tradiziuns
religiusas. Uschia è il pensar s’emancipà dal mitus, senza dentant sbittar quel
dal tuttafatg. Ils filosofs faschevan numnadamain gugent diever dal mitus e da
meds d’expressiun poetics per promover lur teorias.

Cuntrari a Sokrates e ses scolars che consideravan ils sforzs per
l’enconuschientscha sco atgna finamira, dumandavan ils sofists ina recumpensa
per lur instrucziun. Per intgins sofists gievi surtut per l’art da batter in
adversari en ina debatta cun meds retorics e trics logics. Lur finamira era ‹da
transfurmar la vart pli debla en quella pli ferma›, e quai tant cun arguments
sco tras engion.

Suenter ch’il cristianissem è sa fatg valair en l’antica tardiva, è la filosofia
stada imaginabla sur blers tschientaners mo sin basa da l’ideologia religiusa da
quel temp; ella na dastgava betg vegnir en conflict cun las ideas fundamentalas
da la teologia cristiana. Ina tala cunfinaziun regnava era tar l’islam ed il
giudaissem. En l’Europa Occidentala dominava tras quai per lung temp il maletg
da la filosofia sco ‹fantschella da la teologia› (ancilla theologiae), d’ina
scienza auxiliara che dueva sustegnair las palentadas divinas cun arguments
raziunals.

En las universitads dal temp medieval ha la filosofia survegnì il status d’in
rom d’instrucziun fundamental (propedeutica). Il center dal studi era definì
tras ils uschenumnads artes liberales. Tar quels appartegnevan la ‹grammatica›,
la ‹dialectica›, la ‹retorica›, la ‹geometria›, l’‹aritmetica›, l’‹astronomia› e
la ‹musica›. In diplom da quest studium generale en la facultad artistica era
necessari per studegiar ils roms ‹pli auts› sco la medischina, la giurisprudenza
e la teologia. (Sin questa tradiziun basan las noziuns academicas d’ozendi B.A.,
M.A., Ph.D. respectivamain Dr. phil.).

En il 13avel tschientaner ha l’occupaziun cun la filosofia d’Aristoteles manà en
l’Europa Occidentala ad ina pli gronda suveranitad da la filosofia che
surpassava ils cunfins da las set disciplinas. Numerus filosofs e teologs sco
Albertus Magnus e Tomas d’Aquin han recepì Aristoteles sur scrittiras orientalas
ed han empruvà da cumbinar sia filosofia cun las teorias da la baselgia catolica
per cuntanscher in’interpretaziun da la realitad pli cumplessiva. Ina tala
sintesa ha Tomas d’Aquin preschentà en sia ‹Summa theologica›. Independentamain
han ins gia cumenzà en il 12avel tschientaner a stimar puspè dapli il savair
ch’è sa sviluppà a basa da l’atgna experientscha. Quai ha furmà la premissa per
la naschientscha dal pensar dal temp modern e da la metoda experimentala sco
basa per las scienzas natiralas.

A partir da la renaschientscha ha la filosofia surpassà pli e pli ils cunfins da
la teologia. Ils filosofs n’avevan betg pli tema da preschentar ideas
incumpatiblas cun las teorias da la baselgia u schizunt cun il cristianissem.
Dapi il temp da l’umanissem e da l’illuminissem ha la filosofia confruntà e
cunfinà la religiun criticamain e sa veseva savens superiura ad ella. Igl
existivan dentant era numerus filosofs che mettevan pais sin l’accord da lur
posiziun filosofica cun quella religiusa.

Surtut en il temp modern han ins vis la filosofia sco scienza universala situada
sur las singulas scienzas e destinada per tschiffar la realitad sco entir. Cun
agid da la filosofia vulevan ins penetrar en las ultimas causas e princips per
scuvrir e render accessibel las vardads eternas e generalas (philosophia
perennis).

Fin il 18avel tschientaner è la filosofia restada ina da las quatter facultads
classicas. Ina scolaziun fundamentala en filosofia era vinavant necessaria,
avant ch’ils students dastgavan s’occupar per exempel cun dumondas e
perscrutaziuns da la scienza natirala. En tschertas universitads tradiziunalas
furma il philosophicum fin oz in duair per tut ils students durant il studi da
basa.

En il 19avel tschientaner èn las scienzas natiralas, pli tard era ils roms
filologics e sociologics, s’emancipads pli e pli e daventads independents. Las
professuras filosoficas han patì sut quest squitsch da spezialisaziun; savens
restava mo pli l’incumbensa da reflectar davart las scienzas specificas e lur
premissas.

Sper la filosofia universitara hai dentant adina era dà pensaders independents
ordaifer las instituziuns. Dapi ch’ins ha numnà ils illuminists franzos
Voltaire, Rousseau e Diderot les philosophes, chapiv’ins sut questa noziun en
general era scripturs studegiads che scrivevan sur da tematicas d’interess
public – uschia era scienzads universals sco Goethe e Schiller. Ils pensaders
dal 18avel e dal 19avel tschientaner Adam Smith, Abraham Lincoln, Jean Paul,
Friedrich Nietzsche, Émile Zola, Leo Tolstoj, Karl Marx, Sigmund Freud u Søren
Kierkegaard n’eran tuts betg liads ad in’universitad e na pratitgavan nagina
filosofia da scola. Tuttina han els dà impuls filosofics bainvis dal public ed
han reflectà l’istorgia da la filosofia en lur atgna moda – cumparegliabel cun
ils pensaders d’ozendi Paul Watzlawick, Umberto Eco u Peter Sloterdijk.

Normalmain vegn la filosofia sutdividida en in champ teoretic ed in pratic. La
filosofia teoretica perscrutescha las pussaivladads ed il cunfins da
l’enconuschientscha e las structuras generalas da la conscienza umana. Ultra da
quai fa ella constataziuns fundamentalas davart l’‹esser›. Sias disciplinas èn
tranter auter l’ontologia, la metafisica, la logica, la teoria da
l’enconuschientscha e da la scienza. La filosofia pratica da l’autra vart tracta
l’agir uman. Sias disciplinas èn tranter auter l’etica, la filosofia dal dretg,
la filosofia politica e la filosofia sociala.

Era sch’ins na po betg cunfinar il champ che la filosofia occupescha (cun quai
ch’ella tracta ‹tut›), datti bain tschertas domenas, en las qualas ella agescha
en emprima lingia. Il filosof Immanuel Kant ha definì quellas cun formular las
suandantas dumondas:

La logica, la teoria da l’enconuschientscha e la metafisica sa dispitan per la
curuna da la disciplina filosofica la pli auta. Tuttas trais pretendan pli u
main da pudair preschentar ils fundaments ils pli profunds da tut il pensar e da
tut la vardad, quai vul dir las leschas e structuras fundamentalas da la
realitad.

La logica na s’interessescha betg per cuntegns concrets, mabain po vegnir
definida sco scienza dal concluder correctamain. Ella dumonda co ch’ins po
vegnir sin basa da tschertas premissas e cun agid da tschertas reglas a
conclusiuns fundadas. Uschia tematisescha ella la basa da tut las sorts da
scienza che sa basan sin arguments.

Pli baud duvrav’ins la noziun ‹logica› en ina significaziun pli vasta ch’ozendi.
Quella cumpigliava era la teoria da l’enconuschientscha, problems da la
filosofia linguistica e la retorica. En la filosofia moderna cumpiglia la noziun
‹logica› percunter mo la logica formala che furma champs specifics da la
matematica e da l’informatica. Quant enavant che la logica s’extenda era sin
champs na matematics (p.ex. la teoria d’argumentaziun u la teoria da l’acziun
dal discurrer) è contestà.

Tar ils logichers impurtants da l’istorgia da la filosofia appartegnan
Aristoteles, Chrysipp, Johannes Buridanus, Gottlob Frege, Charles Sanders
Peirce, Bertrand Russell, plinavant Alfred N. Whitehead, Kurt Gödel ed Alfred
Tarski.

Dapi la ‹vieuta copernicana› en la filosofia, instradada tras Immanuel Kant,
vala la critica da l’enconuschientscha sco disciplina fundamentala da la
filosofia. Ella perscrutescha las premissas da basa, las pussaivladads ed ils
cunfins da l’enconuschientscha umana. Auter che la teoria da l’enconuschientscha
ch’examinescha era la reussida ed il svilup da l’act da l’enconuschientscha
uman, tematisescha la critica da l’enconuschientscha las cundiziuns e la
pussaivladad da l’enconuschientscha insumma.

La teoria da l’enconuschientscha dumonda suenter la pussaivladad d’obtegnair il
savair e d’al segirar. Ella emprova da marcar ils cunfins da l’enconuschientscha
e da definir quai ch’ins po numnar ‹scientific›. En quest connex sa fatschenta
ella cun la dumonda co che teorias sa laschan verifitgar u falsifitgar. En pli
examinescha ella la percepziun da la realitad sco era l’influenza da la lingua e
dal pensar sin l’act da l’enconuschientscha.

Impurtants teoretichers da l’enconuschientscha èn tranter auter Platon,
Aristoteles, René Descartes, John Locke, David Hume, Immanuel Kant, Auguste
Comte, Edmund Husserl e Ludwig Wittgenstein.

La teoria da la scienza è colliada stretgamain cun la teoria da
l’enconuschientscha. Ella analisescha e postulescha las premissas, las metodas e
las finamiras da la scienza. La teoria da la scienza definescha ils criteris per
las noziuns ‹scienza› e ‹scientific› e las cunfinescha tras quai da las
pseudo-scienzas. A quests axioms fundamentals appartegnan directivas sco la
necessitad da repeter u il princip da pudair falsifitgar experiments.

La teoria da la scienza tracta en pli la relaziun tranter las enconuschientschas
scientificas ed ils concepts da vardad respectivamain realitad. Medemamain fan
l’urden e l’ierarchia da la savida umana e la perscrutaziun dals princips dal
svilup scientific (cf. midada da paradigmas) part da questa disciplina.

Impurtants represchentants da la teoria da la scienza èn Aristoteles, Francis
Bacon, Rudolf Carnap, Karl Popper, Thomas Kuhn, Paul Feyerabend e Hilary Putnam.

La metafisica examinescha ils fundaments e las structuras generalas dal mund ed
emprova da metter la realitad en in context pli vast (savens cun agid d’in
sistem universal). Ultra da quai tschenta ella las ‹ultimas dumondas› suenter il
senn ed il scopo da tut l’esser.

Tradiziunalmain part’ins la metafisica en in rom general ed en in rom spezial.
La metafisica generala sa numna ontologia e dumonda suenter las structuras da
basa da tut la substanza e l’esser. La metafisica speziala sa divida en trais
disciplinas tenor las suandantas dumondas:

Or da raschuns da princip na pon e na vulan las scienzas natiralas cun lur
instrumentari betg tractar talas dumondas. Ils objects da la metafisica èn
numnadamain privads da tut la pussaivladad umana d’experientscha empirica
(sensitiva). Ma er ordaifer las scienzas natiralas è la metafisica vegnida
crititgada ils davos tschientaners cun metter en dumonda l’existenza u la
relevanza da champs betg examinabels empiricamain. En il decurs dal 20avel
tschientaner è questa critica sa manifestada en duas modas. D’ina vart han il
positivissem ed ils represchentants da la filosofia analitica pretendì da
remplazzar la metafisica tras l’analisa logica da la lingua. Da l’autra vart ha
per exempel Martin Heidegger stgaffì ina disposiziun per ina metafisica main
religiusa e ‹da l’auter mund›, cun la finamira d’analisar l’esser uman
(ontologia fundamentala, filosofia da l’existenza).

Impurtants filosofs ch’han tractà dumondas da la metafisica èn Platon,
Aristoteles, Tomas d’Aquin, Gottfried Wilhelm Leibniz, René Descartes sco era
represchentants da l’idealissem tudestg e da la nova scolastica.

La filosofia da la lingua perscrutescha la relaziun tranter la lingua, il pensar
e la realitad. L’analisa da la lingua, per exempel cun ina demontascha da
noziuns, è in vegl proceder. L’impurtanza da la lingua per process
communicativs, per chattar la vardad, per las pussaivladads d’enconuschientscha
e per la descripziun e percepziun dal mund ha adina furmà in tema central da la
filosofia.

Uschia han ins gia discus en il temp antic la dumonda, schebain in object
obtegnia sia noziun particulara ‹tras la natira› u mo grazia ad ina fixaziun
arbitrara tras ils umans. Era in dals temas centrals da la filosofia medievala –
la dispita d’universalias – pon ins attribuir a quest champ.

La filosofia da la lingua moderna – ch’ha chaschunà en il 20avel tschientaner
l’uschenumnada ‹midada linguistica› (‹linguistic turn›) – tracta tranter auter
l’interdependenza tranter lingua e pensar (cf. ipotesa da Sapir-Whorf), la
dumonda, tge che ‹significaziun› è insumma (cf. semantica), la producziun da la
vardad, da l’enconuschientscha e dal savair tras la communicaziun (cf.
pragmatica) e l’influenza sfalsifitganta da la lingua sin la realitad (p.ex. en
la linguistica feministica).

Als filosofs linguistics appartegnan Gottlob Frege, Charles S. Peirce, George
Edward Moore, Bertrand Russell, W.v.O. Quine e Ludwig Wittgenstein. Impurtantas
contribuziuns èn era vegnidas da Ferdinand de Saussure (structuralissem), Martin
Heidegger (etimologia e neologissems), Michel Foucault (analisa dal discurs) e
Jacques Derrida (poststructuralissem).

L’etica filosofica construescha criteris per la valitaziun d’acziuns ed
analisescha quellas areguard lur motivs e consequenzas. En quai sa
differenziescha ella da la morala che prescriva tschertas acziuns a moda
imperativa. La basa da l’etica furma la metaetica. Ella analisescha il discurrer
davart l’etica e davart noziuns sco ‹bun›, ‹nausch› u ‹acziun›.

La finamira da ‹l’etica normativa› è da giustifitgar normas e valurs generalmain
valaivlas. Tenor opiniun da blers filosofs na sa lascha questa finamira dentant
betg cuntanscher, e quai per motivs da la logica. Tenor la logica deontologica e
sin basa da la lescha da Hume èsi numnadamain nunpussaivel da deducir normas or
da frasas betg normativas. Or da quai resulta che tschertas valurs, normas u
preferenzas ston gia esser avant maun per ch’ulteriuras normas possian vegnir
deducidas. Per quest motiv saja l’etica be duvrabla per controllar sche normas
cun ina finamira surordinada èn colliablas logicamain ina cun l’autra u betg.

Auters filosofs emprovan tuttina da chattar giustificaziuns absolutas per
normas, e quai cun applitgar concepts fitg differents che sa cuntradin per part.
La pli enconuschenta giustificaziun per l’etica discursiva en Germania è quella
dad Apel. El di che mintga dubitader saja gia in participant d’in discurs ed
haja tras quai acceptà las reglas discursivas.

Ils filosofs pratics emprovan savens da chattar ina regla suprema u in criteri
universal per l’agir moral. La regla d’aur n’è betg uschè populara, cun quai
ch’ella premetta ils medems giavischs da tut ils participants. Tenor
l’utilitarissem è il princip moral suprem quel da cuntanscher la fortuna
maximala per in dumber maximal. Era derasà è l’imperativ categoric da Kant:

Il metter en dumonda tut las valurs eticas tras l’amoralissem ed il relativissem
cuntrastescha cun la dumonda da la societad suenter eticas tenor secturs (da
l’etica da medischina, l’etica dals animals u l’etica da la scienza fin tar
l’etica dals hackers e l’etica da l’informatica), ma era suenter la creaziun
d’instituziuns sco il cussegl d’etica naziunal.

Etichers cun influenza èn tranter auter Aristoteles, ils stoichers ed ils
epicureers, Tomas d’Aquin, Immanuel Kant, Jeremy Bentham e John Stuart Mill sco
er Max Scheler, Hans Jonas e Karl-Otto Apel.

In diever direct da l’etica è da chattar en la filosofia dal dretg che furma a
medem temp ina disciplina da basa da las scienzas dal dretg. La dumonda suenter
dretg e giustia e la consequenza da la violaziun da normas moralas ed eticas sa
basa sin la percepziun d’acziuns sco ‹bunas› e ‹nauschas›. Natiralmain dumonda
la filosofia dal dretg era suenter la naschientscha, l’instituziun e la
legitimaziun dal dretg, la relaziun dal ‹dretg natiral› (cf. dretgs da l’uman) e
dal ‹dretg tschentà› (‹dretg positiv›) e suenter l’impurtanza da normas da dretg
e lur abrogaziun. Qua datti colliaziuns tar la filosofia politica.

Filosofs dal dretg impurtants èn Hugo Grotius, Niccolò Machiavelli, Thomas
Hobbes, Hans Kelsen, Gustav Radbruch, H.L.A. Hart, Niklas Luhmann, Jürgen
Habermas, John Rawls, Ronald Dworkin e Robert Alexy.

Sco la filosofia dal dretg è era la filosofia politica vegnida absorbada per
gronda part da las scienzas vischinas. Uschia han grondas parts da las
discussiuns filosoficas lieu en las scienzas dal dretg respectivamain da la
politica. La naschientscha, la legitimitad e la cumposiziun d’in stadi vegnan
analisads da la teoria dal stadi. La teoria politica e l’istorgia d’ideas
dumondan suenter la meglra furma da guvern, la relaziun tranter il burgais ed il
stadi, suenter l’urden da pussanza, leschas, possess, segirtad e libertad.

Impurtants impuls vegnan tranter auter dals pensaders politics Platon,
Aristoteles, Augustinus, Marsilius da Padua, Niccolò Machiavelli, Thomas Hobbes,
John Locke, Jean-Jacques Rousseau, Immanuel Kant, Karl Marx, Michail Bakunin,
Carl Schmitt, Hannah Arendt, Karl Popper e Michel Foucault.

La filosofia dal spiert respectivamain da la conscienza tractan atgnamain
tematicas fitg veglias. Tuttina èn ellas disciplinas giuvnas ed
interdisciplinaras che cunfinan a las scienzas da cogniziun ed a las
neuroscienzas. En il center stattan dumondas davart l’esser dal spiert e da la
conscienza u la relaziun tranter corp ed olma respectivamain tranter materia e
spiert. Era la pussaivladad d’ina libra voluntad, l’esser da stadis mentals, ils
cuntegns da la conscienza ed emoziuns vegnan examinads. Ultra da quai s’occupa
quest champ cun la valitaziun da differents stadis da conscienza, cun reflexiuns
davart in’intelligenza artifiziala, cun l’identitad da sasez e cun dumondas
davart la cuntinuaziun dal spiert e da la conscienza suenter la mort fisicala.

Represchentants èn Gottfried Wilhelm Leibniz, Baruch de Spinoza, Alan Turing,
Hilary Putnam, John Searle e Donald Davidson. Era las teorias dal budissem èn
fitg impurtantas.

L’antropologia filosofica moderna tracta l’esser da l’uman sco spezia biologica
e sco creatira sociala. Cun quai ch’ella vegn pratitgada d’umans, è ella ina
reflexiun da sasez che mussa a medem temp ina perspectiva interna sco externa.
La situaziun da l’uman vegn examinada sin basa da tut las enconuschientschas da
las singulas scienzas.

La posiziun da l’uman en il cosmos, la relaziun tranter cultura e natira,
l’isolaziun e la collectivisaziun, ils problems da la sexualitad u la rolla da
l’amur e da la mort furman tematicas fundamentalas da l’antropologia filosofica.
En pli sa dumonda questa disciplina sche l’uman saja tenor sia natira bun u
nausch, sche violenza e dolur appartegnian a l’existenza umana u sche la vita
haja in senn. L’antropologia filosofica perscrutescha era basegns fundamentals e
capacitads da l’uman sco la realisaziun da sasez, la creativitad, la mirveglia e
la brama da savair, il sforz da pussanza e l’altruissem, il fenomen da la
libertad e la percepziun da l’auter.

Surtut en la segunda mesadad dal 20avel tschientaner han tscherts filosofs
crititgà las teorias ch’èn s’etablidas en l’antropologia filosofica davart ils
tratgs caracteristics da l’uman. Tranter quels tutgan Michel Foucault u Jürgen
Habermas (mintgamai cun differents motivs ed accents).

Filosofs impurtants ch’han lavurà vi da problems antropologics èn Tomas d’Aquin,
Immanuel Kant, Arthur Schopenhauer, Friedrich Nietzsche, Søren Kierkegaard, Max
Scheler, Arnold Gehlen, Ernst Cassirer, Helmuth Plessner ed ils represchentants
da la filosofia da l’existenza.

Tscherts filosofs fan er diever da la teoria dal gieu per explitgar dumondas e
furmas da la convivenza. Tant ils paradoxons individuals (p.ex. il dilemma dals
arrestads) sco era quels socials (p.ex. la tragedia dals bains cumins) pon ins
attribuir a quest rom. In ulteriur champ da perscrutaziun furma la teoria da
l’acziun. Questa teoria tracta ils motivs per l’agir da l’uman e s’occupa cun
dumondas davart la libra voluntad.

Davart la noziun ‹raschunaivladad› è adina puspè vegnì debattà intensivamain en
il decurs da l’istorgia da la filosofia, surtut en connex cun la raschunaivladad
d’acziuns. En il temp modern èsi daventà pli e pli problematic da vulair definir
tge ch’è ‹raschunaivel› e tge betg. Uschia stat la filosofia qua davant la sfida
da metter en dumonda si’atgna definiziun.

Elements mistics èn adina puspè stads preschents en las tradiziuns filosoficas
da l’occident e da l’orient. La noziun da la ‹mistica filosofica› è dentant
giuvna. D’ina vart resta ella fidaivla a l’idea ch’i dat vardads eternas,
nunmidablas ed universalmain valaivlas areguard la realitad e l’uman. Da l’autra
vart accentuescha ella, sco tut las tendenzas misticas, che l’esser qua ed ussa
è central, che la contemplaziun senza scopo è impurtanta, che la creaziun ha ina
dignitad e che l’existenza individuala è inserida en l’entir dal mund.

En sia lavur surpassa la mistica filosofica ils cunfins da la raschun e da
l’intelletg e tematisescha er experientschas perceptiblas che sa laschan tractar
filosoficamain e ch’èn communitgablas tranter ils subjects. Aspects centrals da
la mistica filosofia èn l’experientscha da l’annullaziun da la divisiun en
subject ed object, il dar ensemen da tut ils cuntrasts en Dieu (coincidentia
oppositorum), l’unitad pussaivla da l’uman cun tut l’univers (unio mystica) ed
il fastiz dal divin en l’esser uman (scintilla animae).

Filosofs occidentals tar ils quals ins po chattar elements mistics èn Plotin,
Meister Eckhart, Nikolaus von Kues, Jakob Böhme, Gottfried Wilhelm Leibniz,
Blaise Pascal, Baruch de Spinoza, Martin Heidegger, Simone Weil e Ken Wilber. En
la filosofia occidentala gioga la mistica ina rolla tut speziala. Ella na
surpassa betg mo ils cunfins da la filosofia, mabain era quels da la religiun,
sco per exempel tar il zen, il joga, il sufissem, en la Kabbala ed en la mistica
cristiana.

L’istorgia da la filosofia occidentala cumenza en il 6avel tschientaner a.C. en
la Grezia antica e cuntinuescha fin oz. Ella sa definescha tras las respostas
ch’ins ha chattà e discutà en las differentas epocas areguard las dumondas
fundamentalas da la filosofia. Ch’ils accents sa differenzieschan d’epoca tar
epoca resplenda d’ina vart ils differents basegns da mintga temp, da l’autra
vart ils svilups da las autras scienzas. ‹Progress› en il senn d’in cumprovar
definitiv da las teorias na datti però betg ord vista dals filosofs:

Il filosof Alfred North Whitehead ha schizunt caracterisà ina giada l’istorgia
da la filosofia europeica dapi Aristoteles sco ‹nota pe da Platon›. Cun quai
ch’ideas e noziuns filosoficas na daventan betg veglias, è la perscrutaziun da
si’atgna istorgia bler pli impurtanta per la filosofia che per las autras
scienzas – ses passà è adina era ses temp actual. Ina buna savida da las
differentas ideas e noziuns da l’istorgia dal pensar è necessaria per evitar
vegls sbagls e per sviluppar e communitgar novas ideas ed interpretaziuns.

La citad-stadi da la Grezia antica è stada marcada d’in grond svilup cultural e
da contacts multifars cun las culturas vischinas. Tras quai è creschida la
critica vi dal maletg dal mund tradiziunal ch’era influenzà dal mitus.
L’istorgia da la filosofia occidentala è naschida en quest’atmosfera spiertala,
influenzada dals pre-socrats sco ins numna ils filosofs ch’agivan durant u avant
Sokrates. Lur pensar documentà mo per part era dominà da dumondas da la
filosofia natirala. Cun ina maschaida da speculaziun ed observaziun empirica
empruvavan els da chapir la natira e ses fenomens. Els vulevan attribuir tut las
chaussas ad in princip primar (grec ‹arché›), ad ina ‹materia originara›. Per
l’emprim filosof enconuschent, Thales da Milet, furmava l’aua questa ‹materia
originara›. Empedokles ha sviluppà l’idea dals quatter elements aua, fieu, terra
ed aria che furman tut las chaussas. Quest’imaginaziun è restada dominanta fin
il 18avel tschientaner.

Dasper questas disposiziuns existivan era auters models per ina decleraziun dal
mund. Pythagoras e sia scola han declerà la cifra sco princip universal ed han
stgaffì cun quai la basa per las scienzas natiralas modernas. Heraklit ha
accentuà il ‹daventar› e ‹sparir› da tut l’esser. Sco basa da la realitad ha el
declerà il logos, in princip unifitgant d’‹opposiziuns›. La filosofia da
Parmenides che crajeva vi da l’unitad e l’immortalitad da l’esser pon ins vesair
sco basa da l’ontologia.

Cun ils sofists è la finala l’uman daventà vers la mesadad dal 5avel
tschientaner a.C. il center da l’observaziun filosofica (Protagoras: «L’uman è
la mesira da tut las chaussas»). Ils sofists tractan surtut problems etics e
politics, per exempel la dumonda, sche las normas e las valurs sajan definidas
tras la natira u tras l’uman.

Sokrates d’Athen è daventà in ideal per la filosofia europeica. Sia metoda, la
mäeutica (‹l’art da la spendrera›), consistiva d’ina tecnica da dumandar cun
intenziun ma apparentamain cun naìvitad e da demussar las cuntradicziuns en il
pensar dal partenari da discussiun. La finamira era da ‹gidar a parturir›, vul
dir da svegliar enconuschientschas che mainan ad in punct da vista transfurmà.
Si’autonomia spiertala mussada demonstrativamain e ses depurtament nunconform
han gì per consequenza ch’el è vegnì sentenzià a mort pervia d’impietad e
corrupziun da la giuventetgna.

Cun quai che Sokrates n’ha betg scrit si sias ideas, è il maletg dad el dominà
per gronda part da ses scolar Platon. Si’ovra en furma d’in dialog furma il
punct da partenza central per la filosofia occidentala. A basa da la dumonda
socratica ‹tge è...› (‹tge è la virtid? la giustia? il bun?›) ha Platon stgaffì
entschattas d’ina definiziun. Ultra da quai è el stà l’autur da la teoria da las
ideas che basa sin l’imaginaziun d’ina realitad dualistica: visavi a l’object
real perceptibel cun ils organs sensitivs stat, sin il livel da las ideas,
in’analogia abstracta e generala perceptibla mo per l’intelletg sensibel. Tenor
l’avis da Platon maina la savida davart questas ideas ad ina chapientscha pli
profunda da la realitad.

Il scolar da Platon, Aristoteles, ha sbittà la teoria da las ideas sco
‹dublaziun dal mund›. Per el na consistiva l’esser d’ina chaussa betg en in’idea
supplementara, mabain en la furma ch’exista en la chaussa. Sia scola ha cumenzà
a far urden ed ad analisar la realitad perceptibla – la natira e la societad –
cun agid da differents champs da savair. Ultra da quai ha Aristoteles fundà la
logica classica (sillogistica), la sistematica da la scienza e la teoria da la
scienza. Uschia ha el introducì noziuns fundamentalas filosoficas ch’èn anc
ozendi en diever.

Tar la transiziun dal quart al terz tschientaner a.C. (hellenissem) èn naschidas
ad Athen duas scolas filosoficas ch’han accentuà – en confruntaziun cun
l’academia da Platon ed il peripatos dad Aristoteles – il salid da l’olma
individual. Per Epikur e ses aderents d’ina vart e per ils stoichers enturn
Zenon da Kition da l’autra vart aveva la filosofia surtut il duair da gidar a
cuntanscher in bainstar respectivamain ina quietezza psichica cun meds etics.
Epikur ha sviluppà l’idea d’ina vita plaschaivla cun mesira che s’abstegna da la
politica. Ils stoichers aspiravan ina quietezza da l’olma tras restar calm tar
mintga provocaziun externa u interna. Quai era da cuntanscher cun controllar las
atgnas emoziuns e cun agid dad in’ideologia optimistica che steva en accord cun
l’urden da l’univers; a medem temp duev’ins conuscher ils duairs envers ils
conumans e la societad. Questa teoria ha pli tard gudagnà aderents en ils
circuls decisivs da la Republica romana.

Entant ch’ils aderents da la sceptica da Pyrrhon dad Elis snegavan la
pussaivladad da giuditgar cun segirtad e da savair insatge senza dubis, ha
Plotin transfurmà en il terz tschientaner la teoria da las ideas da Platon
(neoplatonissem). Sia concepziun dals stgalims da l’esser (da l’‹in› fin tar la
materia) ha offert al cristianissem pussaivladads da nuar e da daventar la
filosofia dominanta en l’antica tardiva.

En il temp medieval è la filosofia mo sa distatgada plaun a plaun da la teologia
ed è stada dependenta d’instituziuns, furmas da viver e teorias religiusas.
Metodicamain ed era areguard il cuntegn è ella s’orientada ferm vi da las
tradiziuns e las autoritads. En il context cristian furmavan las teorias dals
babs da baselgia da la patristica il fundament ed il punct da referenza
essenzial.

Fin al cumenzament dal temp medieval tardiv èn las ideas d’Augustinus da Hippo
stadas impurtantas e decisivas. Per el era l’istorgia dal mund in cumbat
permanent dal nausch cunter il bun. La societad e la baselgia, la teologia e la
filosofia furmavan tenor el in’unitad che na permetteva nagins dubis envers las
decisiuns da la baselgia.

L’‹ultim roman› ed ‹emprim scolasticher› Boethius è situà a l’entschatta da las
emprovas medievalas da furmar ina sintesa tranter il pensar platonic ed il
pensar aristotelic. El ha fundà la logica medievala, furmà noziuns sco ‹persuna›
u ‹natira›, provocà la dispita da las universalias e sviluppà ina concepziun da
scienza ch’ha chattà aderents sco la scola da Chartres.

Entant ch’il reginam bizantin ha conservà parts impurtantas dal savair grec e
roman, ha ‹l’occident latin› mantegnì mo parts da l’ierta antica (en spezial en
las claustras). Fin l’onn 1100 hai dà mo paucs filosofs, tranter quels Anselm da
Canterbury, ch’han formulà ina cumprova da Dieu puramain filosofica cun effect a
lunga vista.

Ina da las tematicas centralas da la filosofia medievala furmava la dispita da
las universalias. Quella consistiva en la dumonda, schebain noziuns generalas
sajan mo abstracziuns mentalas e convenziuns per la communicaziun, u sch’ellas
furman realitads objectivas ed independentas (sco che la tradiziun platonica cun
sia teoria da las ideas ha pretendì). En connex cun quest problem èn blers
pensaders s’occupads cun la logica da la lingua; uschia è naschida la
‹grammatica speculativa› che dumonda suenter ina colliaziun tranter ina teoria
da la grammatica ed ina teoria da la realitad. Blers filosofs han gì posiziuns
mediantas, tranter quels era Petrus Abaelardus. El ha gì grond’influenza sin il
svilup da la metoda scolastica da confruntar e ponderar differentas teorias ed
ideas.

En il 13avel tschientaner èn ovras d’Aristoteles che n’eran anc betg
enconuschentas en il vest vegnidas disponiblas grazia a novas translaziuns.
Ultra da quai han ins gì access a commentaturs arabs d’Aristoteles. Questas
ovras duevan furmar la basa da l’instrucziun universitara. Surtut Albertus
Magnus e ses scolar Tomas d’Aquin han pruvà da derasar l’aristotelissem. Quel è
sa fatg valair envers il platonissem respectivamain augustinissem ed è restà la
forza filosofica decisiva fin en il temp modern tempriv. Tomas d’Aquin ha fundà
il tomissem, in’emprova da colliar la filosofia aristotelica cun las teorias da
la baselgia catolica. Grazia a l’urden dals dominicans ha questa concepziun pudì
sa profilar, entant ch’ils pensaders dals franciscans han formulà alternativas.
Il pli impurtant dad els, Johannes Duns Scotus, ha tranter auter renconuschì
l’autonomia da la filosofia en cumparegliaziun cun la teologia. L’object da la
metafisica n’era per el betg Dieu (Averroes), mabain l’‹esser sco esser›
(Avicenna). Ultra da quai insistiva el sin la differenza tranter il Dieu ‹cret›
ed il ‹pensà› da la filosofia, quai ch’ha impedì numerusas proceduras da
cumprova (sco quella da l’immortalitad da l’olma).

Ils concepts, en ils quals l’enconuschientscha spiertala mirava betg sin il
general mabain sin l’individual, han pussibilità da sviluppar ina scienza
orientada a l’experientscha. Quai ha era in auter precursur dal pensar da la
scienza natirala, Roger Bacon, pretendì: ins duaja sa distatgar da speculaziuns
e da la fiduzia en las autoritads. In ulteriur preparader dal temp modern è stà
il piunier prominent dal nominalissem, Wilhelm von Ockham, ch’ha inizià ina nova
via da la filosofia (‹via moderna›) en il 14avel tschientaner tempriv. Marsilius
da Padua ha sviluppà ina nova teoria dal stadi, en la quala ins vesa gia ideas
impurtantas dal temp modern (contract social, separaziun da baselgia e stadi).

Il pli impurtant represchentant da la mistica cristiana en il temp medieval è
stà Meister Eckhart. El veseva sasez sco ‹expert da la vita› ed accentuava
ch’ins duaja duvrar las enconuschientschas filosoficas en l’atgna vita. Nikolaus
von Kues, era el in aderent da questa tradiziun, ha anticipà blers svilups dals
tschientaners suandants. Sias ideas – da la nunenconuschientscha da Dieu fin a
las leschas ed ils cunfins da la fisica u da l’enconuschientscha – renvieschan a
pensaders sco Immanuel Kant, Isaac Newton ed Albert Einstein.

La transiziun dal temp medieval al temp modern è marcada da la renaschientscha e
da l’umanissem. Sper la tendenza da la scolastica tradiziunala è era s’etablida
en quest’epoca la filosofia dal temp modern.

Surtut la filosofia politica è vegnida en moviment: La tesa da Niccolò
Machiavelli che la pussanza politica na saja betg da giustifitgar moralmain,
mabain sut l’aspect da l’utilitad, vegn anc attatgada ozendi. Ina via dal
tuttafatg autra ha prendì Thomas Morus. En si’utopia (Utopia, 1516) ha el
propagà in stadi cun educaziun per tuts, cun libertad religiusa e senza
proprietad privata. Tras quai ha el anticipà ideas dal temp modern.

Entant che l’umanist Pico della Mirandola vuleva cumprovar in accord da tut las
tradiziuns filosoficas, han umens sco Johannes Kepler, Nikolaus Kopernikus u
Giordano Bruno empruvà da colliar la filosofia e la scienza natirala. Las ideas
dal maletg dal mund heliocentric, dal cosmos etern u dal panteissem èn vegnidas
attatgadas fermamain da la baselgia.

Il maletg dal mund tenor la scienza natirala, las metodas da la matematica ed il
crair en la raschun han dominà la filosofia dal temp modern dal 17avel e 18avel
tschientaner. En la teoria ha questa filosofia anticipà las midadas politicas
ch’han culminà en la Revoluziun franzosa.

La basa per la decleraziun dal mund tenor il raziunalissem furman
‹argumentaziuns raschunaivlas› ed il cartesianissem da René Descartes. Sia frasa
‹Cogito ergo sum (Jau pens, pia sun jau)›, cun la quala el crajeva d’avair
chattà l’origin nunballuccant da tut las tschertezzas, è ina da las tesas las
pli enconuschentas. Ils pensaders Spinoza e Leibniz han sviluppà vinavant
si’idea cun crear entirs sistems metafisics (cf. monada). Questa moda da
proceder a basa da teorias da l’enconuschientscha è vegnida utilisada en tut ils
champs da la filosofia. Ins ha empruvà da deducir era ils princips da la morala
umana ils pli elementars or da reflexiuns ‹raschunaivlas›; quels duevan esser
uschè obligants sco las cumprovas geometricas (Ethica, ordine geometrico
demonstrata, 1677).

Tar il tip da teoria da l’empirissem accept’ins percunter mo talas ipotesas che
sa laschan gudagnar a moda inductiva, pia a basa da la ‹percepziun sensitiva›.
Aderents da quest’idea eran tranter auter Thomas Hobbes, John Locke e David
Hume. Il princip d’elavurar tut las enconuschientschas a basa d’experientschas
sensitivas furma fin oz il fundament da las scienzas natiralas. Er la filosofia
analitica ha sias ragischs en questa tradiziun da pensar.

L’illuminissem è stà in moviment d’emancipaziun dals burgais ch’ha etablì la
raschun sco basa per tut l’enconuschientscha e sco mesira per tut l’agir uman.
L’illuminissem ha requirì ils dretgs da l’uman e dumandà suenter ina ‹moda da
viver natirala e nunfalsifitgada›. Politicamain ha quest moviment etablì la
separaziun da las pussanzas statalas (Montesquieu) ed ils dretgs da cogestiun
surtut da la burgaisia. La basa teoretica furmava l’idea d’in contract social
(p.ex. tar Jean-Jacques Rousseau); las constituziuns avevan l’incumbensa da
segirar ils novs dretgs. Ils illuminists franzos Voltaire e Diderot han crititgà
la pussanza da la baselgia e dals monarcs absolutistics. Ils enciclopedists
(D’Alembert) han per l’emprima giada empruvà d’unir tut il savair da lur temp en
in lexicon. Represchentants pli radicals da l’illuminissem franzos eran Holbach
ch’ha skizzà sco emprim ina vista natiralistica da l’uman en il senn da la
scienza natirala senza Dieu e metafisica. LaMettrie veseva l’uman sco maschina e
la voluptad sco finamira da la vita. Sade ha tratg or da tuttas duas ideas la
consequenza ch’ins duai snegar in’etica lianta.

En il decurs dals davos decennis dal 18avel tschientaner ha plinavant in dals
filosofs-clav dal temp modern, Immanuel Kant, elavurà sia critica da
l’enconuschientscha, ina teoria fitg revoluziunara per ses contemporans. La
teoria di che nus na sappian betg enconuscher las chaussas sezzas, mabain adina
mo lur appariziuns che vegnan furmadas da las pussaivladads purschidas da la
raschun e dals senns. Tenor quai è mintg’enconuschientscha adina dependenta dal
subject enconuschent. Era ulteriuras lavurs da Kant – tranter auter davart
l’etica (‹imperativ categoric›), l’estetica ed il dretg internaziunal public
(Zum ewigen Frieden, 1795/96) – han gì enorm’influenza sin las proximas
generaziuns.

En il 19avel tschientaner tempriv è ina part da la filosofia stada dominada dal
sforz da ‹cumplenir› ed ‹optimar› u da superar las enconuschientschas da Kant.
Caracteristic per l’idealissem tudestg (Fichte, Schelling, Hegel) èn sistems
metafisics speculativs, en ils quals il ‹jau›, l’‹absolut› respectivamain il
‹spiert› domineschan ils fundaments dal mund.

In’autra via han prendì las ideas empiristicas sco il positivissem che vuleva
declerar il mund mo cun agid da las scienzas empiricas, quai vul dir senza
metafisica. En l’Engalterra han Jeremy Bentham e John Stuart Mill creà
l’utilitarissem. Lur concepts d’ina valitaziun dals custs e dal gudogn
consequenta e l’idea dal ‹bainstar per tuts› (il princip da la ‹fortuna la pli
gronda per il dumber il pli grond›) han dà novs impuls a l’economia ed a
l’etica. Dasper la filosofia istorica è l’economia era stada fitg impurtanta per
la filosofia da Karl Marx. Suenter Friedrich Hegel ed ils materialists ha el
fundà il communissem e pretendì da mesirar las reflexiuns teoreticas vi da la
transfurmaziun da las relaziuns socialas concretas:

Pensaders prominents ch’han prendì la nova via èn stads Arthur Schopenhauer,
Sören Kierkegaard e Friedrich Nietzsche. Influenzà da la filosofia indica ha
Schopenhauer accentuà la prioritad e la surpussanza da la voluntad envers la
raschun. Sia vista dal mund pessimistica ch’è dominada da l’experientscha da la
suffrientscha parta era d’ideas budisticas. Friedrich Nietzsche, sco
Schopenhauer era el fitg impurtant per ils arts, ha numnà sasez in immoralist.
Per el eran las valurs da la morala cristiana antiquads e furmavan in’expressiun
da flaivlezza e decadenza. El ha tematisà las ideas dal nihilissem, dal
‹suruman› e dal ‹return etern›, en pli la repetiziun da l’istorgia senza fin. Il
pensader religius Sören Kierkegaard vala sco precursur da l’existenzialissem. El
represchenta in individualissem radical che na dumonda betg suenter l’agir gist
en general, mabain suenter l’agir da l’individi en ina situaziun concreta.

La filosofia dal 20avel tschientaner cumpiglia in grond spectrum da posiziuns e
tendenzas. A l’entschatta era quest tschientaner dominà da la ferma cretta al
svilup ed a la scienza. Quest maletg è sa mida suenter l’experientscha da las
duas guerras mundialas, da la shoa e da la smanatscha dal planet tras armas
nuclearas. En la segunda mesadad dal 20avel tschientaner èn era ils sceptichers
dal svilup – ch’eran vegnids stuschads a l’ur suenter Rousseau – daventads
impurtants.

Ils success da la tecnica en il 19avel tschientaner han rinforzà las posiziuns
neopositivisticas. L’empirist logic Rudolf Carnap ha pledà per in remplazzament
da la filosofia tras ina ‹logica scientifica› – quai vul dir tras in’analisa
logica da la lingua scientifica.

Il raziunalist critic Karl Popper ha argumentà ch’il svilup scientific succedia
surtut cun ‹refutar› las singulas teorias tras experiments (‹falsificaziun›).
Tenor ses avis sa fetschian quellas teorias scientificas che stettian il pli
damanaivel a la vardad valair en in process da selecziun sco tar l’evoluziun.
Per Thomas S. Kuhn da l’autra vart èn differentas teorias incumparablas ina cun
l’autra ed ina superiuradad d’ina u l’autra betg motivada ‹dals fatgs›. Tras
quai daventass la dominanza d’ina teoria ina chaussa da la retorica. En la
medema direcziun va era il pledoyer da Paul Feyerabend a favur d’ina libertad
metodica. Tenor il pragmatissem duain las singulas teorias vegnir giuditgadas
sut l’aspect da lur utilisabladad ed applitgabladad en la pratica.

Questas modas da pensar che tractan dal singul e da la vita pon ins chapir sco
reacziun sin la tendenza da scientifitgar tut ils champs da la vita. L’encletga
fundamentala da la filosofia da la vita consista en il fatg ch’ins na po betg
descriver la totalitad da la vita tras scienza, noziuns e logica. Henri Bergson
per exempel ha tematisà la differenza fundamentala tranter il temp vivì
individualmain ed il temp analitic da la scienza natirala. En medema moda ha
Edmund Husserl, il fundatur da la fenomenologia, pretendì da sa tegnair a
l’entschatta d’ina examinaziun analitica vi da quai che sa preschenta
immediatamain a la schientscha per evitar l’interpretaziun dal mund precipitada.
Grond’influenza ha la filosofia d’existenza da ses scolar Martin Heidegger gì.
Ses punct da partenza ha furmà l’analisa dal stadi psichic da l’uman; quai al ha
manà a la dumonda suenter il ‹senn› da l’esser insumma.

Suenter Heidegger ha l’existenzialissem, represchentà surtut da Jean-Paul
Sartre, defendì la tesa che l’uman saja ‹condemnà a la libertad›. Cun
mintg’acziun fetschia el ina tscherna per la quala el saja sez responsabel.

Il 20avel tschientaner è stà dominà da midadas socialas e dal conflict tranter
il communissem sovietic e furmas da la societad chapitalisticas. Durant questa
confruntaziun – ch’ha culminà en la Guerra fraida e ch’ha survegnì cun la
globalisaziun dimensiuns mundialas – èn dumondas da la filosofia istorica e
sociala vegnidas accentuadas fermamain.

Il ‹reginam da la libertad›, empermess da Karl Marx a la fin da tut ils cumbats
da las classas, furmava er per Ernst Bloch e ses ‹princip da speranza› ina
cumprova per l’utopia concreta. Envers tut las autras utopias haja ella
l’avantatg da sa basar sin il fundament dal materialissem dialectic. Era Herbert
Marcuse ed ils fundaturs da la teoria critica, Theodor W. Adorno e Max
Horkheimer, han sviluppà lur ideas filosoficas areguard la problematica da
l’alienaziun davant la culissa da las analisas socialas da Marx e Friedrich
Engels. En il medem context è situada la ‹teoria critica› (era numnada scola da
Frankfurt) fundada da Jürgen Habermas. Cun sia teoria da l’agir communicativ e
l’ideal dal ‹discurs senza pussanza› è questa moda da pensar obligada a las
lingias directivas d’ina societad liberada da las relaziuns da dependenza, ma
che stima ils potenzials da las democrazias occidentalas. Il visiunari dal
communitarissem, Charles Taylor, avertescha dals privels d’in ‹individualissem
atomistic› en societads modernas. El vesa la via per il mantegniment
respectivamain la creaziun da cundiziuns da vita umanas per la societad ma era
ecologicas en ina ballantscha tranter ils dretgs individuals ed ils duairs
socials.

Dapi la fin dal 19avel tschientaner ha la lingua ina posiziun adina pli centrala
en la filosofia. Ludwig Wittgenstein ha skizzà in’encletga dal tuttafatg nova da
la lingua ch’el ha definì sco conglomerat nunsurvesaivel da differents ‹gieus
linguistics›. En quels tractia la filosofia mo ‹problems fictivs›, quai vul dir
ella guareschia mo sias atgnas ‹confusiuns linguisticas›. Il filosofar saja pia
mo in’acziun ‹explicativa› e betg ina ‹terapeutica›.

La filosofia analitica orientada l’emprim a la filosofia linguistica dominescha
la metoda da la filosofia academica en contexts anglosaxons e pli e pli era en
il territori linguistic tudestg. A la gronda part da las universitads regna
dentant in pluralissem areguard ils temas e las tendenzas filosoficas.

Era la neoscolastica, surtut il neotomissem, represchenta ina tendenza da la
filosofia actuala cun grond’influenza (che n’è dentant betg uschè enconuschenta
en ils pajais da lingua tudestga). A la fin dal 19avel tschientaner l’aveva la
baselgia catolica elevà a la posiziun d’instrucziun tranter auter per ils
sacerdots.

La postmoderna (p.ex. Gilles Deleuze, Jean-François Lyotard, Jean Baudrillard,
Jacques Derrida) è in moviment cunter las ideas da la moderna. Ella accentuescha
las differenzas dals munds dal pensar e dal viver. Era l’identitad umana vegn
valitada sco instabila. La filosofia feministica, damanaivla a la postmoderna,
ha la finamira da nuar l’interpretaziun dal mund vi da la schlattaina.



https://rm.wikipedia.org/wiki/Valuta

Ina valuta è en il senn pli vast la constituziun e l’urden da l’entir sistem
monetar d’in stadi. Ella fixescha cunzunt il sistem da munaida e da bancnotas
d’ina zona monetara. La zona monetara è il territori, nua che la valuta è
valaivla. La valuta pussibilitescha il transfer da martganzia e da prestaziuns
da servetsch. Savens vegn la valuta duvrada sco sinonim per la sort da daners
ch’è renconuschida dal stadi. La valuta è damai ina sutfurma dals daners. La
gronda part da las valutas vegnan martgadadas als martgads da devisas
internaziunals. Il pretsch che resulta or da quests martgads numn’ins curs da
stgomi. Bunamain tut las valutas currentas sa basan sin il sistem decimal. I dat
damai in’unitad principala ed in’unitad secundara. L’unitad secundara
represchenta 1/100 da la valur da l’unitad principala.

En ils stadis controlla il minister da finanzas u la banca centrala la valuta e
la politica monetara. Las bancas centralas èn fitg autonomas en quasi tut ils
stadis dal vest. Quai vul dir ch’il stadi na po insumma betg influenzar la banca
centrala ubain mo a moda fitg restrenschida respectivamain indirecta.

Ina munaida è convertibla sch’ins po vender, cumprar e stgamiar ella en tut il
mund. Sch’ina valuta po vegnir depositada en aur u/ed en argient e sch’ins po
stgamiar bancnotas da tut temp cun il metal correspundent, è ella medemamain
convertibla.

Per il mument existan en tut il mund passa 160 valutas uffizialas, dentant mo il
dollar american e pli e pli era l’euro valan sco valutas da clav. Ultra da
quellas vegnan acceptadas regiunalmain valutas cumplementaras sco med da stgomi
(en Svizra: WIR).

Sch’ina populaziun perda la confidenza en ina valuta sa furman savens valutas
substitutivas che servan sco med da pajament e da stgomi (per exempel la valuta
da cigarettas en Germania suenter la Segunda Guerra mundiala). Era ils
uschenumnads daners da stgarsezza remplazzan en temps da crisa la valuta
uffiziala. Savens concurrenzeschan era valutas d’auters stadis la valuta da
l’agen stadi. Uschia vegniva per exempel duvrà en la Republica Democratica
Tudestga il marc tudestg empè dal marc da la Republica Democratica Tudestga.
Cunzunt las bancnotas da 100 DM eran appreziadas sin il martgà nair sco med da
stgomi (blaue Fliese).

Gia al cumenzament dal terz tschientaner a.C. surpigliavan metals sco arom,
argient, zin ed aur las funcziuns classicas da daners (med da stgomi, med da
pajament, barometer da valur e med da conservaziun da la valur/deposit da
valur). Ultra da quai serviva era graun sco med da stgomi e sco barometer da
valur. L’economia da palazi en cumbinaziun cun l’economia d’oikos (lavur e vita
sociala sut in tetg) e l’agricultura da subsistenza ch’era colliada cun quellas,
disturbavan dentant il svilup da l’economia monetara. Martganzia betg producida
sez vegniva numnadamain barattada u regalada en il rom da servetschs feudals. La
munaida è perquai vegnida da s’imponer pir pli tard e quai mo en intgins secturs
economics.

Da quel temp existivan en l’Africa las pli diversas furmas da valutas. Tuttas
avevan dentant la funcziun da depositar valur. Uschia servivan per exempel
perlas, ivur, muvel e.a. sco med da pajament. Al cumenzament dal 15avel
tschientaner – cura ch’il commerzi da sclavs è vegnì pli e pli en moda –
vegnivan pajads ils subdits cunzunt cun manillas, vul dir cun bratschlets da
bronz u d’arom.

En il decurs dal temp èn vegnids introducids metals prezius (betg munaida) che
vegnivan pasads exactamain en las poleis grecas. Ins suppona ch’ils daners eran
fitg impurtants en la polis per ils pajaments publics standardisads. L’emprima
munaida impurtanta datescha circa da l’onn 600 a.C. ed è vegnida battida en
l’Anatolia dal Vest. Questa munaida consistiva d’ina lega natirala d’aur e
d’argient. Pli probabel vegniva questa munaida duvrada mo localmain. Ins ha
dentant spert cumenzà a duvrar munaida en tut la Grezia. Per regla vegniva duvrà
argient per batter munaida (excepziunalmain er aur e bronz). Il bul da la polis
garantiva che la munaida paisia tant sco empermess. La valuta la pli impurtanta
era la drachma. Quella è era vegnida reintroducida dal 1831 fin il 2001 sco
valuta da la Grezia (drachma greca). Dad in’economia monetara en il vair senn
dal pled pon ins dentant discurrer pir a partir dal cumenzament dal 5avel
tschientaner a.C. Il center da la monetarisaziun è stà Athen. La valuta d’Athen
circulava en l’entira regiun da la Mar Mediterrana, quai pervi da la structura
democratica e pervi da la pussanza commerziala d’Athen. Pir Alexander il Grond
ha introducì ina nova valuta impurtanta ch’ha terminà la posiziun predominanta
d’Athen.

Tuttina sco en Grezia devi er a Roma diversas furmas da daners. L’unificaziun
sin ina valuta ch’era valaivla generalmain ha gì lieu enturn l’onn 500 a.C.
Daners servivan en emprima lingia per fixar chastis. En il decurs da l’expansiun
da l’Imperi roman è vegnì ramassà a Roma adina dapli aur, argient e bronz sco
butin da guerra. Quai ha procurà ch’igl è vegnì battì adina dapli munaida. Al
cumenzament vegniva battida munaida da bronz e d’argient. Igl ha dentant durà
relativamain ditg fin ch’ils Romans han pudì concurrenzar ils Grecs. En il
decurs da la Guerra punica è la cumpart da metal da la munaida vegnida reducida,
perquai ch’igl eran necessarias adina pli grondas summas da daners per finanziar
il militar. Da l’autra vart è sa derasada la valuta romana en l’entira Italia,
uschia che bunamain tut tschellas citads talianas han smess da batter munaida.
En las regiuns acquistadas da nov ordaifer l’Italia existivan nundumbraivlas
valutas ch’eran dentant convertiblas cun la valuta da clav romana.

En consequenza d’ulteriuras expansiuns è adina dapli argient culà a Roma, uschia
che la plipart da las expensas statalas vegnivan finanziadas cun batter munaida.
Quai ha dentant svalità ils proxims tschientaners la valuta d’argient romana fin
che quella è dada ensemen dal tuttafatg il terz tschientaner s.C. Ils burgais
romans han pers uschia la confidenza en questas furmas monetaras che sa midavan
trasora e che cuntegnevan tendenzialmain adina pli pauc argient. Perquai vegniva
cunzunt la munaida pli veglia tegnida en salv, savens vegniva quella era
luentada. Per consequenza han ils daners pers pli e pli lur impurtanza. La
schuldada romana vegniva per exempel pajada cun graun. L’imperatur Constantin il
Grond ha reagì e remplazzà la valuta d’argient cun ina valuta d’aur stabila.

Durant l’antica tardiva ha gì lieu ina reorganisaziun dal sistem monetar. Igl è
vegnida battida munaida cun ina gronda cumpart d’argient e munaida da bronz. La
munaida d’aur existiva anc adina. Uschia è la munaida d’argient daventada main
impurtanta. Perquai è il sistem monetar da Roma, che sa basava sin munaida
d’argient e da bronz, vegnì remplazzà cun in sistem d’ina valuta d’aur e d’ina
valuta da bronz.

La basa per il sistem da valuta bizantin furmava l’uschenumnà solidus, la valuta
d’aur introducida da Constantin I. Questa valuta è stada valaivla per circa 1000
onns (a partir dal 5avel tschientaner a.C. fin a l’introducziun dal dinar enturn
l’onn 700 s.C.). Quai pervi da la gronda cumpart d’aur e perquai ch’ina valuta
d’aur è fitg stabila. L’argient ha percunter pers adina dapli valur, era sche la
munaida d’argient – dal reminent era la munaida da bronz – vegniva anc adina
duvrada sco med da pajament dasper la valuta d’aur. Per la societad da Bizanz
era l’aur da grond’impurtanza. El serviva sco med da pajament en tut ils secturs
da l’economia, cun el vegnivan pajadas las expensas publicas ed el pussibilitava
il commerzi internaziunal. Pli tard è questa valuta d’aur dentant dada ensemen
bunamain en l’entir territori bizantin. Quai en spezial pervi da la malsegirtad
creschenta, chaschunada tranter auter era da la pirataria sin las vias da
commerzi.

Suenter il solidus surmenziunà è sa sviluppà sut il domini da Carl il Grond il
denar d’argient pesant che vegniva era numnà fennic. La circulaziun d’aur en il
rom da las instituziuns dal stadi è dentant sa sminuida. Da l’autra vart èn ils
daners sa sviluppads pli a pli ad in med da stgomi ch’era d’avantatg per il
commerzi e per il martgà. L’anteriura valuta d’aur è daventada main impurtanta
sco med da pajament ed ins ha cumenzà a rimnar ella sco ina sort da deposit da
valur. En il decurs dal 7avel ed 8avel tschientaner ha gì lieu la midada a la
pura valuta d’argient. Quella aveva dentant mo pli ina relaziun matematica cun
la valur da l’aur.

L’emprim stadi ch’ha utilisà daners en furma da palpiri e stà la China. Igl è
stà in lung process ch’ha durà da l’onn 618 fin circa l’onn 1279. Durant il
10avel tschientaner levgiavan daners da palpiri il commerzi dals negoziants da
l’industria da sal statala, quai dentant mo sin nivel regiunal ed a moda fitg
limitada. Pli tard è la producziun da bancnotas vegnida suttamessa al stadi. Las
numerusas valutas regiunalas sa differenziavan dentant fermamain ina da l’autra.
Pir l’invenziun da la stampa cun letras moviblas en l’indeschavel tschientaner
ha pussibilità da producir bancnotas en gronda quantitad. Enturn l’onn 1250 èn
vegnidas unifitgadas per l’emprima giada differentas valutas ad ina singula
valuta dal stadi.

Dal 7avel fin il 12avel tschientaner è er sa sviluppada en il mund islamic ina
ferma economia monetara. Quella ha profità d’ina buna svieuta commerziala e
d’ina valuta dal dinar tant stabila sco d’auta valur. Da quel temp èn vegnids
introducids l’emprima giada credits, schecs, scrits da debits e contos da
spargn. Era las structuras da banca necessarias èn sa furmadas.

Sin plaun europeic èn bancnotas vegnidas introducidas l’emprima giada
uffizialmain il 1661 en Svezia. La Svezia possedeva bain vasts giaschaments
d’arom, ma cunquai che l’arom valeva mo pauc stueva vegnir battida munaida fitg
gronda e fitg greva. Ils daners da palpiri han pia purtà en il vair senn dal
pled in grond levgiament.

Perquai che la valur da las bancnotas na stueva betg pli correspunder ad ina
cumpart da metal prezius definida precisamain – sco quai ch’igl era il cas per
la munaida – èn er resultads tscherts dischavantatgs: teoreticamain pudevan per
exempel las regenzas restampar ussa daners a moda illimitada per cuvrir lur
basegns finanzials (finanziaziun da guerra simplifitgada). Or d’in tal svilup po
resultar ina ferma inflaziun.

En il temp autmedieval era il dretg da batter munaida in privilegi che mintga
aristocrat aveva en mira. Quest privilegi era numnadamain in dretg suveran
profitabel. Quai ha dentant procurà che bleras valutas na pudevan betg vegnir
cumparegliadas ina cun l’autra, perquai che la purezza da la differenta munaida
variava fermamain. Durant il temp medieval eran usitadas munaidas curantas, tar
las qualas la valuta da la munaida era cuvrida tras la valur dal metal. La valur
da martgà da munaida estra vegniva uschia eruida sin fundament da la cumpart da
metal prezius e quai impediva puspè il commerzi surregiunal. Quests dus motivs –
facilitaziun dal commerzi e concentraziun da la pussanza – han rinforzà la
tendenza d’unifitgar las valutas sin plaun naziunal.

Sco ditg correspundeva la valur nominala dals daners curants l’emprim a la
cumpart da metal da la munaida. Durant il temp modern tempriv hai dà diversas
inflaziuns, perquai ch’ils signurs che battevan la munaida sa laschavan savens
surmanar a diminuir la valur da la munaida per cuvrir lur basegn da daners.
Uschia ha effectuà ina diminuziun da la valur da la munaida l’uschenumnà temp da
Kipper und Wipper al cumenzament da la Guerra da trent’onns.

En l’Europa è la Frantscha sa mussada sco forza decisiva tar l’unificaziun da
las valutas. Ella ha ramassà gia baud ils dretgs da batter munaida ed als ha
suttamess al retg. L’emprima refurma monetara impurtanta è stada quella sut
Louis XIII ils onns 1640–1641, cura ch’è vegnì introducì il louis d’or. Cun
l’introducziun dal franc franzos il 1795 è s’etablida l’emprima valuta decimala.
Durant las campagnas militaras da Napoleun è questa valuta e cunzunt il sistem
decimal sa derasà en l’Europa. Uschia èn sa furmads en Frantscha ed en il
conturn da la Frantscha differents sistems da munaida ch’eran construids
sumegliantamain e che procuravan, grazia a l’aut grad da purezza da la munaida
da curant, per curs da stgomi stabils. Uschia è vegnida fundada ils 23 da
december 1865 l’Uniun monetara latina – in’uniun monetara, da la quala faschevan
part la Frantscha, la Belgia, l’Italia, la Svizra e la Grezia, e la quala aveva
cleras directivas areguard la producziun da munaida. Era sch’ils pajais battevan
sezs lur munaida, consistiva tut la munaida da 100 (100 franc, 100 francs, 100
liras, 100 drachmas) da 32,26 g aur e scadina munaida aveva in diameter da
35 mm. Il dischavantatg da l’Uniun monetara latina era il bimetallissem, vul dir
ina taxa da stgomi fixa tranter la munaida d’aur e la munaida d’argient.

Ultra da la ferma reducziun da la valur da l’argient a la fin dal 19avel
tschientaner han las valutas bimetallicas anc purtà auters problems. Perquai han
blers pajais decis da depositar lur valuta sulettamain cun aur. Qua tras duevan
vegnir minimads ils dischavantatgs che l’introducziun da daners da palpiri aveva
chaschunà (cunzunt en connex cun ils ristgs d’inflaziun augmentads). La
precursura da quest svilup è stada la Gronda Britannia ch’ha introducì gia il
1817 il standard d’aur. Suandads èn la Germania (il 1871 en consequenza da la
Guerra tranter la Germania e la Frantscha) ed ils Stadis Unids da l’America
(1900). I n’ha dentant dà nagina assimilaziun generala ed uschia devi anc
suenter l’onn 1800 en mintga cas differentas furmas da la valuta d’aur.

Da l’introducziun dal standard d’aur è resultada l’uschenumnada obligaziun a la
convertibilitad. Quai vul dir che mintga burgais pudeva teoreticamain stgamiar
da tut temp tar la banca centrala ses daners contants per la quantitad d’aur
correspundenta. La paritad d’aur designescha en quel cas en tge relaziun ch’ils
daners contants vegnan stgamiads per aur. Quest standard d’aur stget ha dentant
existì mo en la teoria. En la pratica vegniva la valuta deponida cun aur mo sco
ina spezia da garanzia per cas ch’i dess in’inflaziun memia ferma dals daners
contants (stabilisaziun dal pretsch).

Al cumenzament da l’Emprima Guerra mundiala han las regenzas basegnà
dramaticamain dapli daners. Quest svilup è anc vegnì rinforzà supplementarmain
da la crisa economica mundiala e pli tard da la Segunda Guerra mundiala. Perquai
han blers pajais midà il standard d’aur stget en ina valuta d’aur (bancnotas na
pudevan pia betg pli vegnir stgamiadas directamain per aur).

Plinavant èn vegnids fundads il Fond monetar internaziunal (FMI) e la Banca
mundiala. Il FMI aveva la mira da promover la stabilitad dal sistem monetar
internaziunal e d’al curreger en cas da situaziuns criticas. De facto
survegliava el pia ils curs da stgomi fixads. Per quest intent ha il FMI era
introducì dretgs da retratga speziala.

Perquai ch’il dollar american aveva la posiziun centrala en il sistem da Bretton
Woods, era la valur dal dollar da grond’impurtanza per il sistem monetar da tut
il mund. Ils onns suenter la Segunda Guerra mundiala è la creschientscha
economica vegnida generada cunzunt d’exports da chapital dals Stadis Unids.
Uschia aveva il dollar ina gronda valur. Cura che la Guerra dal Vietnam ha
cumenzà, han ils Stadis Unids augmentà andetgamain la quantitad da daners e per
consequenza è la valur dal dollar sa sminuida. Tras quai n’han ils Stadis Unids
betg pli pudì ademplir la garanzia per barattar daners cun aur. Per consequenza
ha il sistem da Bretton Woods fatg naufragi.

Al cumenzament da l’onn 1973 èn vegnids dads libers ils curs dal dollar en la
gronda part dals stadis da l’Europa dal Vest ed en il Giapun. Ils curs da stgomi
èn uschia daventads flexibels. En quest connex è er vegnì creà il floating liber
ch’è il cuntrapol dals curs da stgomi fixs. Intgins pajais cun economias
publicas plitost pitschnas, las qualas dependevan pli fitg dal commerzi
internaziunal che per exempel il Giapun u ils Stadis Unids da l’America, han
mantegnì ils curs da stgomi fixs. Quai è dentant daventà pli e pli difficil,
perquai ch’ils moviments dals chapitals succedivan adina pli facilmain e pli
spert grazia a novs svilups en il sectur da la tecnica d’EED e da la
telecommunicaziun. Plinavant vegnivi era adina pli difficil da controllar tut
ils svilups.

Gia pauc temp suenter l’introducziun dals curs da stgomi flexibels è il nov
sistem vegnì tutgà da duas crisas d’ieli. Igl èn sa resultads surplis (stadis da
l’OPEC) e deficits (stadis da l’OECD) considerabels da la bilantscha da las
prestaziuns e da las transacziuns. A vista mesauna èn questas instabilitads
dentant puspè s’equilibradas.

Pir cun la segunda cunvegna dal FMI è vegnì surlaschà als stadis commembers da
decider sez davart il sistem dals curs da stgomi. Mintga singul stadi è dentant
stà obligà da procurar per relaziuns monetaras ed economicas stabilas. Uschia ha
l’aur pers definitivamain sia posiziun sco valuta da referenza. Per consequenza
han ils curs da stgomi varià considerablamain ed èn schizunt sa midads
permanentamain. Cunzunt ils stadis da l’Europa dal Vest, ch’eran dependents in
da l’auter, han procurà da cuminanza per segirezzas cunter fluctuaziuns dals
curs da stgomi ed han creà il SME (Sistem monetar europeic). Els avevan en mira
curs da stgomi stabils sin basa da l’uschenumnada flexibilitad successiva.

Dals curs da stgomi flexibels ha cunzunt il commerzi internaziunal profità che
creschiva surproporziunalmain en cumparegliaziun cun il svilup dals products
socials bruts naziunals. Tendenzas generalas co ch’in’inflaziun sa sviluppa
n’han ins dentant betg pudì constatar. Uschia divergiavan per exempel las ratas
d’inflaziun en la Germania ed en ils Stadis Unids cleramain ina da l’autra.

Tenor la decisiun dals presidents dals stadis e da las regenzas (Den Haag 1969)
dueva la Communitad europeica sa sviluppar pass per pass ad in’Uniun economica e
monetara. L’emprim è vegnida stgaffida ina Cuminanza per ils curs da stgomi
europeics (1972) e per consequenza il Sistem monetar europeic (SME 1979). Il
Contract da Maastricht (1992) è stà la davos’etappa sin la via a l’integraziun
monetara da l’Europa.

L’emprim era la Cuminanza per ils curs da stgomi europeics in instrument per
mantegnair almain parzialmain il sistem da Bretton Woods dals curs da stgomi
fixs. La convertibilitad da las singulas valutas europeicas dueva uschia esser
garantida (block-floating).

Quest concept ha dentant fatg naufragi ed è vegnì remplazzà dal SME ch’aveva
cunzunt la finamira da garantir ch’ils curs entaifer la Cuminanza europeica
restian stabils. L’introducziun da l’ecu sco unitad da calculaziun ha furmà ina
part da quest svilup. Plinavant han ins decis ch’ils curs da stgomi dastgian
variar mo entaifer ina tscherta dimensiun. Questas dimensiuns èn dentant vegnids
schlargiads fitg suenter las crisas monetaras dal 1992/93. En quest connex sto
vegnir numnada la crisa da la glivra il settember da l’onn 1992 ch’ha procurà
che la Gronda Britannia ha bandunà il sistem economic europeic. En connex direct
cun la crisa da la glivra stat l’investider american George Soros ch’ha speculà
massivamain cunter la glivra britannica: el barattava grondas summas glivras per
marcs tudestgs e per francs franzos. Uschia ha el accelerà la scadenza da la
valur da la glivra.

Per il pass decisiv ad ina valuta europeica unifitgada ha dentant procurà il
contract da Maastricht ch’ha fixà la fundaziun da l’Uniun economica e monetara
europeica. Il 1998 ha lura la Banca centrala europeica (BCE) cumenzà sia lavur.
Cun l’introducziun da l’euro – sco daner virtual l’onn 1999 – existiva uss ina
politica monetara europeica cuminaivla.

L’entschatta schaner 2002 è la finala vegnida concludida l’emprima etappa da
l’uniun monetara europeica cun introducir las bancnotas e la munaida da l’euro
en ils suandants dudesch stadis: Portugal, Spagna, Frantscha, Belgia, Ollanda,
Luxemburg, Irlanda, Finlanda, Germania, Austria, Italia e Grezia. Tut ils stadis
participads èn s’obligads da sa tegnair als uschenumnads criteris da Masstricht
(uffizialmain: Criteris da convergenza da l’UE).

Era sch’ins po cumparegliar bain ils pretschs entaifer la zona da l’euro,
divergescha la capacitad da cumpra – pia la quantitad da las martganzias e da
las prestaziuns da servetsch che las burgaisas ed ils burgais pon cumprar per
ina tscherta summa da daners entaifer la zona da l’euro – e quai pervi da
particularitads naziunalas.

En il decurs dal temp èn ulteriurs pajais entrads en la zona da l’euro (2007:
Slovenia; 2008: Malta, Cipra; 2009: Slovachia; 2011: Estonia). Plinavant han
divers stadis (p.ex. la Bosnia-Erzegovina, la Bulgaria, intgins departaments
franzos transatlantics ed ils stadis baltics) lià lur valuta a l’euro a maun dal
currency board. L’euro serva qua sco valuta da referiment ch’ha mintgamai in
curs da stgomi fix en relaziun cun la valuta da l’agen pajais.

Las valutas vegnan edidas d’in emittent. Per il solit sa tracti d’ina banca
centrala incumbensada dal stadi. Usualmain ha quella l’incumbensa da producir e
d’emetter la valuta. En la plipart dals stadis è ses pensum central da diriger
la massa monetara uschia che la stabilitad dal pretsch po vegnir garantida.
Ulteriuras incumbensas da las bancas centralas èn da fixar e d’exequir la
politica monetara (ed uschia era la regulaziun da la quantitad monetara), il
deposit da las reservas da devisas sco era la controlla dal martgà da finanzas.

La lescha fixescha che la valuta concepida sco med da pajament legal sto vegnir
acceptada entaifer il stadi. Quai munta ch’in creditur è obligà d’acceptar
l’amortisaziun d’in debit che vegn fatga cun il med da pajament legal, premess
ch’i na saja vegnì fixà nagut auter a moda valaivla. Uschia è garantida la valur
da la valuta uffiziala sco med da pajament. Ord vista istorica pon ins
probablamain deducir questa garanzia da la cumpart da metal prezius garantida
che la munaida veglia cuntegneva.

Crisas monetaras èn crisas da l’economia publica. Ellas resultan d’ina
svalitaziun da valuta sperta e nunspetgada. Questa svalitaziun vegn effectuada
sch’in curs da stgomi fix per ina u pliras valutas u per aur vegn bandunà senza
vulair. Crisas monetaras chaschunan savens crisas finanzialas ed economicas.

Schebain che crisas monetaras sa splegan differentamain, pon vegnir constatads
indicaturs temprivs che cumparan adina puspè. Quai èn deficits (cuntinuants) da
la bilantscha da las prestaziuns e da las transacziuns, fermas affluenzas da
devisas areguard la bilantscha da chapitals, in augment dals impegns a
l’exteriur a curta vista, in grond augment dals credits sco era gronds augments
dals pretschs en connex cun valurs da facultad (cunzunt immobiglias ed aczias).

Era suenter ch’ina crisa monetara è rutta ora pon ins constatar sintoms da crisa
tipics: pli e pli curts termins en quai che pertutga l’indebitament vers
l’ester, ils impegns a l’exteriur vegnan pajads pli savens cun valutas estras,
tschains pli auts per debiturs en il pajais debitur, grondas perditas da valur
d’aczias e d’immobiglias, inversiun da las circulaziuns da chapitals (fugia da
chapital) e grondas sperditas da reservas monetaras.

Exempels da crisas monetaras suenter il sistem da Bretton Woods èn tranter auter
la crisa dal dollar il 1971, la crisa da debits latinamericana dal 1982/83, la
crisa da Mexico il 1994/95 (crisa da tequila), la crisa finanziala e monetara da
l’Asia dal Sidost il 1997 (crisa da l’Asia) sco era la crisa da la Brasilia il
1999.

Per bleras valutas vegnan duvradas atgnas letras (oravant tut cun stritg dubel)
u abreviaziuns. Quellas furman ils simbols monetars d’ina unitad monetara, per
exempel:

Per il solit datti duas differentas abreviaziuns: ina sa cumpona d’ina u da
pliras letras che n’èn betg normadas (per exempel ‹fr.› per il franc svizzer);
questa abreviaziun vegn duvrada principalmain en il stadi sez. L’autra
abreviaziun è normada tenor il standard ISO 4217 e sa cumpona per il solit da
trais letras (per exempel ‹CHF›); questa abreviaziun vegn duvrada cunzunt en il
commerzi monetar internaziunal.

Il commerzi monetar internaziunal descriva il cumprar ed il vender valutas
(devisas) sin differentas plazzas da martgà. Pervi da l’interdependenza
internaziunala creschenta è il commerzi cun valutas al martgà da devisas daventà
fitg impurtant en il decurs dals ultims onns. I vegnan martgadadas devisas tant
per motivs speculativs sco era per motivs da barat ch’èn giustifitgads
considerond l’economia reala. En il rom d’in barat d’ina valuta en in’autra
resultan custs da transacziun ch’engrevgeschan tenor tscherts economs
l’integraziun economica. Perquai èn sa sviluppadas en ils ultims decennis
diversas uniuns monetaras (p.ex. l’Uniun economica e monetara europeica).



https://rm.wikipedia.org/wiki/Religiun

Religiun (da latin religio ‹diligenza conscienziusa›, ‹premura›, tar relegere
‹resguardar›, ‹far attenziun›, oriundamain en il senn dad «observar cun gronda
premura segns e prescripziuns») è ina noziun collectiva per in grond dumber da
concepziuns dal mund, da las qualas il fundament consista en la cretta
respectiva en forzas transcendentas (surterrestras, surnatiralas, sursensualas).
Questas forzas na sa laschan betg cumprovar en il senn da la teoria scientifica,
mabain sa basan sin experientschas intuitivas ed individualas. Cun quai po esser
colliada la cretta en objects sontgs.

La religiun po influenzar a moda normativa ideas da las valurs, furmar il
cumportament, agir, pensar e sentir da l’uman ed ademplir en quest connex
in’entira retscha da funcziuns economicas, politicas e psicologicas. Damai che
religiuns èn caracterisadas d’ina influenza talmain vasta, enserran ellas er il
ristg ch’i sa furmian ideologias religiusas.

Il term ‹religiun› vegn duvrà tant per la ‹religiusadad› individuala sco er per
‹religiuns› en il senn collectiv. Er l’adjectiv ‹religius› sto vegnir resguardà
mintgamai en ses context respectiv: el po sa referir tant ad ina u pliras
religiuns ubain a la religiusadad d’in singul uman. Cumbain che omadus champs
cumpiglian in’enorma vastezza, sa laschan tuttina formular intgins elements
universals ch’ins chatta en tut las culturas dal mund. Igl èn quai il giavisch
individual da chattar in senn, in’orientaziun morala ed in’explicaziun dal mund;
ultra da quai la cretta collectiva en forzas surnatiralas ch’influenzescha en
ina moda u l’autra la vita dals umans; en pli la brama che l’existenza da quest
mund s’uneschia cun ses origin da l’auter mund. Per part vegnan questas
explicaziuns da standard però crititgadas.

Las pli grondas religiuns (er enconuschentas sco religiuns mundialas) èn il
cristianissem, l’islam, il hinduissem, il budissem, il taoissem, il sikhissem,
il giudaissem, il bahaissem ed il confuzianissem. Il dumber e la ritgezza da
furmas da las religiuns istoricas e contemporanas surpassa però per lunschor las
religiuns mundialas.

Tut las culturas premodernas cumpigliavan ina religiun. Concepziuns dal mund
religiusas e sistems da dar senn a la vita stattan savens en ina lunga
tradiziun. Pliras religiuns disponan d’elements parentads – sco la communicaziun
cun essers surnatirals en rom da ductrinas dal salit, sistems da simbols, cults
e rituals – u sa basan ina sin l’autra sco per exempel giudaissem e
cristianissem. Ina sistematica fundada da tut las religiuns che preschenta lur
relaziuns da parentella e lur genesa istorica furma in desiderat da la scienza
da las religiuns che n’ha betg anc pudì vegnir accumplì.

I n’exista nagina definiziun precisa ed incontestabla da religiun, mabain be
emprovas da s’avischinar al fenomen. En general sa laschan differenziar access
substanzialistics d’access funcziunalistics. Definiziuns substanzialisticas
emprovan da definir las caracteristicas da religiuns areguard lur relaziun tar
il sontg, transcendent u absolut; tenor Rüdiger Vaas e Scott Atran furma la
relaziun tar il transcendent la differenza centrala da la religiun envers tut il
betg religius.

Tenor la chapientscha funcziunalistica vegn empruvà da definir religiuns a basa
da lur rolla entaifer e per la cuminanza. Ina da las pli enconuschentas
definiziuns da la religiun (cristiana) deriva da Friedrich Schleiermacher e sa
cloma: Religiun è «il sentiment da la dependenza absoluta da Dieu».

Ina definiziun substanzialistica tenor Gustav Mensching è la suandanta:
«Religiun è la confruntaziun viventa cun il sontg e l’agir respundent da l’uman
che vegn dominà dal sontg.» Tenor il scienzià da religiuns Peter Antes sa tracti
tar religiun da «tut las imaginaziuns, tenutas ed acziuns envers la realitad, la
quala ils umans acceptan e denomineschan sco pussanzas u pussanza, sco spierts u
er demons, sco dieus u dieu, sco il sontg u absolut u la finala er be sco il
transcendent.»

En il latin aveva il pled religio differentas muntadas: ‹tema da Dieu›,
‹pietusadad›, ‹sontgadad›, ma er ‹resguard›, ‹scrupel›, ‹obligaziun›,
‹conscienziusadad› u ‹superstiziun›. L’etimologia dal term na sa lascha betg
deducir cun tutta segirezza. I na sa tracta en mintga cas betg d’in terminus da
la religiun vegl romana. Las pli veglias attestaziuns derivan da las cumedias da
Plautus (ca. 250–184 a.C.) e dals discurs politics da Cato (234–149 a.C.).

Tenor Cicero (emprim tschientaner a.C.) va religio enavos sin relegere, quai che
munta verbalmain ‹prender si, rimnar ensemen, plegar› resp. en in senn metaforic
‹prender en consideraziun, far attenziun›. Cicero ha pensà al cult dal tempel,
il qual stueva vegnir tegnì conscienziusamain. A questa religio (observaziun
conscienziusa da reglas tradidas) ha el mess en fatscha la superstitio (tenor la
muntada oriunda extasa) sco furma da spiritualitad exagerada (far uraziun ed
unfrir dis a la lunga). En il temp medieval èn alura ils conventuals – en il
senn d’ina aduraziun da Dieu ‹professiunala› – vegnids numnads religiosi. Questa
muntada ha il term mantegnì fin oz en il dretg canonic catolic-roman.

A l’entschatta dal quart tschientaner ha l’apologet Lactantius percunter manà
enavos il pled religio sin religare (‹liar›), e quai en in text en il qual el sa
fatschenta a moda polemica cun la concepziun da Cicero davart la differenza
tranter religio e superstitio. El è stà da l’avis ch’i sa tractia tar la religio
d’in ‹liom da pietusadad› che lia il cartent a Dieu. Da vart dals linguists vegn
questa provegnientscha però giuditgada a moda sceptica, damai ch’i na dat nagins
pleds cumparegliabels che derivan da l’emprima conjugaziun latina e tar ils
quals il suffix -are fiss sa sviluppà senz’auter a -ion.

Per designar la religiun en tut ses aspects han ins duvrà durant il temp
medieval ed en il temp modern tempriv las expressiuns fides (‹cretta›), lex
(‹lescha›) e secta (da sequi, ‹suandar›, pia ‹suita, direcziun, partida›).
Religiun ha l’emprim designà ductrinas che vegnivan – tut tenor l’atgna opiniun
– resguardadas sco correctas u faussas. Pir suenter la refurmaziun, surtut dal
temp da l’illuminissem, è sa furmà in term da religiun pli abstract, al qual sa
refereschan las emprovas da definiziun odiernas.

L’etnolog ed antropolog austriac Karl R. Wernhart ha classifitgà las structuras
fundamentalas dal religius che cumparan en tuttas religiuns e culturas – ed
independentamain da lur midada cuntinuanta – sco suonda:

Blers scienziads (t.a. A. Giddens, L. A. Kirkpatrick, A. Newberg ed E. d’Aquili)
accentueschan areguard l’orientaziun surtut l’aspect da la segirezza per il
singul u ses conumans. Tenor lur opiniun cuntentan las religiuns il basegn
d’avair in’assistenza e stabilitad areguard las temas existenzialas; ellas
porschan confiert, protecziun e dattan senn en vista a suffrientscha, malsogna,
mort, povradad, miseria e malsegirezza. Tenor la teoria da liom da Kirkpatrick
sa tracti tar il Dieu (cristian) d’ina persuna da referiment cumpensatorica en
il cas che persunas da referiment umanas (geniturs, magister e.a.) mancan u sa
mussan sco insuffizients. Questa supposiziun ha R. K. Ullmann pudì confermar a
moda empirica.

Boyer ed Atran crititgeschan percunter la funcziun da segirezza ed orientaziun.
Els fan valair che bleras religiuns tschentan dapli dumondas che quai ch’ellas
respundan, che l’idea dal salvament saja savens inexistent, ch’i dettia – malgrà
las religiuns uffizialas – savens ina cretta en nauschaspierts e strias e che er
bleras confessiuns cristianas na sminueschian betg be las temas, mabain
stgaffeschian er novas. Cuntrari a Wernhart reduceschan ils dus scienziads las
universalias da la religiun sin dus basegns umans: cooperaziun ed infurmaziun.

Dapi l’entschatta da la scienza da las religiuns han ins adina puspè empruvà da
reconstruir la parentella istorica che vegn postulada tranter ils divers sistems
da cretta e da stabilir da quai ina tipologia e sistematica da las religiuns.
Tar las religiuns mundialas sa lascha quai far a moda relativamain simpla, damai
che quellas disponan da funtaunas scrittas; tar las religiuns etnicas – resp.
per la totalitad da las religiuns – n’è quai però betg anc reussì en ina moda e
maniera che correspunda a las pretensiuns odiernas.

Teorias pli veglias davart in cult d’urs preistoric u ina ‹religiun originara›
unitara valan oz sco antiquadas. Percunter ha la dataziun da picturas da cuvels
e d’instruments da musica dal temp paleolitic tardiv – la quala era vegnida
messa en dumonda sur lung temp – pudì vegnir cumprovada. Da quai è resultà in
consens scientific areguard il cumenzament da l’istorgia da la religiun umana.
Tenor quella vegnan sepulturas e (pli tard) objects da fossa renconuschids sco
segns archeologics temprivs per expressiuns religiusas. Quels sa laschan
cumprovar a partir da ca. 120 000 a.C. en il temp paleolitic mesaun tant tar
l’homo sapiens sco er tar l’uman da Neandertal. Tranter la fin dal temp
paleolitic mesaun e l’entschatta dal temp mesolitic ha il homo sapiens sviluppà
furmas d’expressiun pli cumplexas ch’èn sa manifestadas en artisanat pitschen,
picturas da cuvels, pli tard en furma da fossas custaivlas ed a l’entschatta dal
temp neolitic en il Proxim Orient er en furma d’edifizis che surpassan ils
auters (sco per exempel il lieu d’exchavaziun Göbekli Tepe en la Tirchia odierna
che vegn interpretà sco tempel).

A partir da ca. 40 000 a.C. – cura che cumparan sculpturas artisticas, picturas
ed instrument da musica – daventan ils indizis pli evidents. Tge cuntegns e
concepts religius che sa laschan attribuir a quests artefacts n’è però betg cler
resp. sto restar speculativ.

Entaifer la societad cristiana dal temp medieval era quasi l’entira realitad da
la vita suttamessa a l’autoritad da la religiun. En il decurs dal temp modern ha
la religiun instituziunalisada però pers pli e pli pussanza. Al lieu da la
teologia han las scienzas natiralas e las scienzas umanas acquistà adina dapli
autoritad, per exempel en dumondas davart l’evoluziun u l’etica/il dretg –
champs ch’eran suttamess antruras a la religiun. La tendenza da sparter adina
pli fitg las domenas da la baselgia e dal stadi vegn numnada secularisaziun. Las
emprovas d’explitgar quest svilup sa basan per ordinari sin las ideas da
l’umanissem e da l’illuminissem, sin influenzas da l’industrialisaziun sco er
sin la superaziun dal stadi corporativ feudal cun las midadas politicas,
economicas, socialas, culturalas e da dretg ch’èn stadas colliadas cun quella.
Questa vieuta ha tschiffà tut ils champs da la societad ed uschia er las
religiuns; per part èn quellas sa mussadas intolerantas envers quest svilup ed
han reagì cun potenzial da violenza, per part è il champ da las religiuns però
er daventà pli pluralistic e pli avert e tolerant envers autras ideas e crettas.

En l’Europa ha il cristianissem pers dapi la fin dal 19avel tschientaner
reputaziun ed influenza sociala e politica. La gronda part dals pajais dal vest
tradiziunalmain cristians èn confruntads cun la mancanza da spirituals e cun in
dumber da sortidas da la baselgia creschent. Quai sa lascha illustrar en spezial
a l’exempel da la Frantscha: cun la Revoluziun dal 1789, il Code civil dal 1804
e la lescha areguard la separaziun da baselgia e stadi a l’entschatta dal 20avel
tschientaner è vegnì introducì in strict laicissem e l’influenza da la baselgia
sin la societad è tschessada.

En l’Uniun sovietica (surtut sut Stalin), en la Germania naziunalsocialistica ed
– a moda main exprimida – en ils stadis da l’ost suenter il 1945 pudeva
in’activitad religiusa publica manar a dischavantatgs socials u schizunt a
deportaziun u sentenzia da mort. Perquai è la cumpart dals commembers da
cuminanzas religiusas che pratitgava avertamain stà relativamain bass. Suenter
la fin da l’Uniun sovietica sa lascha observar in svilup ambivalent; en la
Germania da l’Ost gioga la religiun organisada vinavant be ina rolla marginala;
en la Pologna percunter è ella enragischada fitg ferm.

Numerus studis cumprovan dumbers da visitaders tschessants en baselgias,
sinagogas ed autras instituziuns religiusas, per exempel en la Gronda Britannia,
en Germania u en Frantscha; quai però senza che la muntada da las baselgias sco
instituziuns publicas vegniss messa en dumonda. En la gronda part dals stadis
europeics appartegnevan il 2005 anc dapli che 50 % dals abitants ad ina baselgia
cristiana. En la Pologna, l’Irlanda, la Spagna e l’Italia vala la baselgia
catolica, a la quala appartegnan mintgamai bundant 80 % da la populaziun, sco
pussanza cun influenza politica. En blers pajais europeics èsi usità
d’appartegnair almain formalmain ad ina da las religiuns. Dapi intgins decennis,
e surtut dapi la fin dal 20avel tschientaner, datti però er la tendenza che
surtut glieud giuvna – e quai en tut il mund – s’orientescha puspè a furmas
religiusas instituziunalisadas u autras.

Cuntrari a la secularisaziun en l’Europa daventan surtut l’islam ed il
cristianissem, ma er il budissem, adina pli impurtants en las ulteriuras parts
dal mund. Er en ils Stadis Unids e l’America Latina munta la religiun anc adina
in impurtant factur. En l’Africa è l’influenza dal cristianissem creschida en il
decurs dal 20avel tschientaner. En il mund arab è l’islam l’element
ch’influenzescha il pli ferm la societad. Er en parts da l’Asia è l’islam
daventà pli ferm, sco en l’Indonesia, il Pakistan, l’India e Bangladesch. En la
Republica Populara da la China han ins schluccà ils scumonds correspundents,
uschia che las cuminanzas religiusas registreschan modestas creschientschas. Da
las baselgias e cuminanzas religiusas cristianas nodan ils missiunars
evangelicals – ch’attribueschan sasezs al protestantissem – il pli aut dumber da
conversiuns.

En la gronda part dals stadis commembers da las Naziuns unidas è il dretg sin
libertad religiusa garantì en il fratemp a basa legala; ma betg adina vegn quest
princip er suandà en la vita da mintgadi. Da l’autra vart datti anc pajais
ch’enconuschan insumma nagin dretg areguard la libra tscherna da la religiun
(sco per exempel l’Arabia Saudita u la Corea dal Nord) resp. pajais en ils quals
la libertad d’agir d’individis e gruppaziuns religiusas è limità. Ils Stadis
Unids percunter concedan a praticamain mintga communitad che designescha sasezza
sco religiusa, il status d’ina religious community cun ils dretgs
correspundents.

Dapi che pievels indigens vegnan renconuschids pli e pli, vegnan per part er
revitalisadas religiuns etnicas (per exempel tar ils Tuvans en China ed en
Russia, tar blers Indians da l’America dal Nord u tar ils Sams da la
Scandinavia). Savens n’èn questas furmas religiusas però betg identicas cun lur
furmas tradiziunalas: per part è la savida gia ida a perder, per part sa fa
valair l’influenza d’autras religiuns; vitiers vegn il fatg ch’ins sa referescha
a interpretaziuns (scientificas u esotericas) d’auturs dal vest ch’èn per part
falladas.

La basa statistica per pudair far indicaziuns precisas areguard
l’appartegnientscha religiusa en tut il mund è fitg diffusa. Per l’ina sa
differenzieschan ils stadis e las singulas cuminanzas religiusas areguard la
moda e maniera co ch’ellas registreschan las datas; per l’autra sa
differenzieschan ils pajais fitg ferm areguard lur cundiziuns da partenza. Be
davart stadis ch’enconuschan la libertad da religiuns sa laschan gudagnar cifras
precisas. Ma er là è la varianza gronda: resultats divergents èn per exempel da
spetgar tut tenor sche l’appartegnientscha ad ina cuminanza religiusa vegn
definida tras l’administraziun statala ubain en furma d’interrogaziuns
persunalas. En cas da reschims che na concedan nagina libertad da cretta u che
sa resguardan uffizialmain sco ateistics èsi strusch pussaivel da gudagnar in
maletg realistic. Vitiers vegn anc ch’er las religiuns mundialas èn fitg
eterogenas: il cristianissem en pajais africans sa differenziescha per exempel
en blers puncts da quel che vegn vivì en pajais scandinavs; al giudaissem vegnan
er attribuids gidieus betg religius; al cristianissem en blers pajais tut las
persunas che pajan taglia da baselgia, independent sch’els èn cartents u betg; a
l’islam tut ils burgais da l’Arabia Saudita. Diffus daventa il maletg t.a. er
perquai che uffants e giuvenils vegnan attribuids a la cretta da lur geniturs,
er sch’els na sa sentan betg colliads cun quella. Ed er ils stadis cun in sistem
statistic etablì na sa laschan betg senz’auter cumparegliar in cun l’auter,
perquai che lur metodica po esser vaira differenta.

Tenor in studi da giuvenils ch’è vegnì manà tras il 2006 en Germania crain 30 %
dals giuvenils tranter 12 e 24 onns ch’èn vegnids dumandads en in Dieu persunal,
19 % en ina pussanza surnatirala, entant che 23 % han fatg indicaziuns plitost
agnosticas e 28 % na crain ni en in Dieu ni en ina pussanza superiura.

Gia l’emprova da vulair s’avischinar a moda scientifica al term ‹religiun› è
colliada cun grondas difficultads: co sa lascha chattar ina definiziun che
cumpiglia tut las religiuns e tut las epocas istoricas e cun la quala sa lascha
lavurar a moda scientifica? Savens èn las definiziuns ubain memia stretgas,
uschia ch’impurtants moviments religius na vegnan betg resguardads, ubain che la
noziun ‹religiun› daventa memia diffusa, uschia ch’i na sa laschan far cun
quella naginas cumparegliaziuns tranter las singulas religiuns. Da vulair sa
fatschentar a moda scientifica cun in object da retschertga, la definiziun dal
qual na lubescha nagina determinaziun clera, sa mussa sco ordvart difficil.

Malgrà quai è religiun «ina realitad sociala, in process da communicaziun
specific che creescha realitads ed il qual gudogna tras interacziuns socialas
sez ina furma reala»; e perquai è religiun necessariamain suttamessa a
l’interess scientific. Tar ils concepts che vegnan preschentads qua è adina da
tegnair avant egl las difficultads da definir la noziun, las qualas
cuntrasteschan cun la necessitad scientifica da sa fatschentar cun il fenomen
real ‹religiun›.

Il spiert avantgardist da l’illuminissem Jean-Jacques Rousseau ha crititgà en
si’ovra ‹Du contrat social› (1762) la religiun sco ina da las funtaunas
fundamentalas per guerra ed abus da la pussanza. A medem temp ha el però
constatà ils sentiments religius dals umans. El ha sviluppà il model d’ina
religiun civila che correspundia a las pretensiuns politicas d’ina societad
‹libra› ed illuminada. Da quella duevan far part da renconuscher l’existenza da
Dieu, d’ina vita suenter la mort, da la recumpensa per giustia ed ingiustia,
l’inviolabilitad dal contract social e da las leschas e la finala la toleranza.
Questa nova religiun civila dueva valair per tut ils burgais e gidar a
stabilisar la cuminanza.

Ses rival illuministic Voltaire ha crititgà anc pli ferm las dogmas e la
pussanza da la baselgia catolica. El è s’engaschà a favur d’in deissem tolerant
e dirigì da la raschun che dueva exister independent da las religiuns d’enfin
qua ed ha accentuà la nizzaivladad morala da la cretta en Dieu. El era persvas
che las forzas en l’univers suondian cleras leschas, ch’igl existia
in’intelligenza superiura, è partì da l’immortalitad da l’olma e da la libra
voluntad da l’uman – tut posiziuns ch’el ha a medem temp er puspè mess en
dumonda. La cretta en sontgas scrittiras u en Jesus Cristus sco figl da Dieu ha
el però refusà.

Immanuel Kant ha formulà il 1793 en sia scrittira ‹Die Religion innerhalb der
Grenzen der bloßen Vernunft› si’idea d’ina religiun raziunala. El ha sviluppà
ina religiun filosofica che postulescha in princip dal nausch. Il nausch saja in
element immanent da l’esser uman. Kant parta da l’existenza da Dieu e da
l’immortalitad da l’olma. Dieu na sa laschia però betg cumprovar. Tenor Kant
dispona be il cristianissem – cuntrari ad autras religiuns ‹antiquadas› u
‹ritualisadas› sco il giudaissem e l’islam – d’ina ductrina e morala, la quala
la filosofia po renconuscher. In agir moral consequent n’è tenor quai betg
pussaivel senza la cretta en la libertad, l’immortalitad da l’olma e Dieu.
Perquai saja la morala l’element originar per propi. La religiun percunter
transfurma las obligaziuns moralas en leschas divinas. Consequentamain succedia
la religiun a leschas moralas gia existentas. Per eruir ils duairs umans per
propi stoppian ins filtrar or da mintga religiun ils dretgs elements. Praticas
ritualas da las differentas religiuns sbitta Kant sco ‹rauba da preraglia›.
Areguard la teoria da l’enconuschientscha ha Kant gì ina tenuta agnostica.

Il criticher da religiun Ludwig Feuerbach ha declerà il 1841 la religiun sco
«l’emprima ed indirecta chapientscha da sasez da l’uman. (...) en la religiun
imaginescha l’uman ses agen esser zuppà.» Tenor questa teoria projectescha
l’uman religius tut quai ch’el resenta sco vair, gist e bun en apparientschas
autonomas ordaifer ses agen esser. Questas apparientschas po l’uman s’imaginar
sco ina u pliras persunas cun ina sfera d’acziun limitada u illimitada. Sias
noziuns dal vair, gist e bun denominescha el tut tenor sco dieus sectorials
resp. sco singul dieu ubain a moda impersunala sco forzas, pussanzas, effects,
leschas e.a. Co ch’el fa quai sa drizza tenor tradiziuns e svilups regiunals.
Consequentamain na resguarda Feuerbach religiun betg pli sco sistem
ch’explitgescha il mund e ch’oblighescha ils umans, mabain sco champ da
perscrutaziun etnologic.

Sa referind a Feuerbach ha Karl Marx numnà il 1844 en si’introducziun a la
critica da la filosofia da dretg da Hegel la religiun sco «l’opium dal pievel» –
ina sentenzia che dueva daventar proverbiala. In patratg central tar Marx è
l’idea che las creatiras domineschan lur agens creaturs: «Sco che l’uman vegn
dominà en la religiun da la creaziun da ses agen chau, uschia vegn el dominà en
la producziun chapitalistica da la creaziun da ses agen maun.»

Da la pretensiun da Feuerbach a l’uman «da sa liberar da l’illusiun davart ses
stadi» tira Marx la consequenza «da bandunar in stadi che sa basa sin
l’illusiun». Tenor Marx vegn la religiun producida sco ina schientscha mundiala
fallada areguard il stadi e la societad, damai che l’uman era alienà da sasez en
ils urdens socials d’enfin qua. «D’abolir la religiun sco fortuna illusorica dal
pievel» munta per el perquai da «pretender sia fortuna per propi».

Da Friedrich Nietzsche deriva la sentenzia «Dieu è mort!» che vegn adina puspè
citada sco patratg da la moderna. El cuntinuescha, e quai è main enconuschent:
«Dieu resta mort! E nus al avain mazzà! Co ans consolain nus, nus assassins da
tut ils assassins?» Il filosof ha giuditgà la muntada creschenta da las scienzas
natiralas e spiertalas sco er la critica da religiun radicala sco motivs per il
declin da la (morala) cristiana. Ma el n’ha betg postulà da vulair revocar il
succedì, mabain ha intimà da sa confruntar cun la nova situaziun.

En la tradiziun da Feuerbach e Nietzsche ha il fundatur da la psicanalisa
Sigmund Freud interpretà la religiun sco neurosa obsessiva e cumportament da
defensiun infantil. L’uman primar haja persunalisà las forzas da la natira ed
auzà quellas a pussanzas protectivas per che quellas al sustegnian en sia
inabilitad da gidar sasez. Quest muster da cumportament sa basa sin
l’experientscha da l’uffant pitschen dal bab che protegia e punescha. Da quai
resulta ina relaziun ambivalenta envers il bab, la quala maina en la
vegliadetgna da creschì a la ‹cretta›. L’uman haja tema da las divinitads e
tschertgia a medem temp lur protecziun. Sa referind a la teoria da l’evoluziun
da Charles Darwin ha Freud descrit la ‹stirpa primara› cun in manader despotic
che pudeva disponer da tut las dunnas da la stirpa. Ses figls al aduravan, ma
avevan er tema dad el. Or da schigliusia han els mazzà communablamain lur
progenitur. Da quai saja sa resultà il cumplex d’Edipus. Il sentiment da culpa
da l’entira umanitad (l’imaginaziun dal ‹putgà original›) furmia pia il
cumenzament da l’organisaziun sociala, da la religiun e – collià cun quai – da
la restricziun sexuala.

Cuntrari a Freud parta la psicologa da religiun Ana-Maria Rizzuto dal fatg che
l’imaginaziun da Dieu furma in apart necessaria da la furmaziun da l’agen jau.
Tenor quest’idea sviluppan ils uffants da la vasta paletta da fantasias areguard
eroxs e creatiras magicas lur maletg da Dieu specific, e quai en rom dal sistem
da referenza da lur geniturs e da lur ambient.

Dad Erich Fromm deriva in’ulteriura definiziun sociopsicologica. Sco religiun ha
el resguardà mintga sistem da pensar e d’agir che vegn parti d’ina gruppa e che
porscha al singul in rom d’orientaziun ed in object da sacrifizi.

Il filosof postmodern Peter Sloterdijk attribuescha a la religiun l’effect d’in
sistem d’immunitad psicosemantic. En il decurs dal svilup cultural saja l’uman
vegnì pli avert, ma er pli vulnerabel. La religiun qualifitgeschia l’uman da
guaris sez «blessuras, invasiuns ed offaisas». Per Sloterdijk n’è betg Dieu la
perla en la conchiglia da la teologia, mabain «la savida davart guariziun, e
quai dal stgalim biologic fin ad in stgalim spiritual».

Jürgen Habermas, il pli prominent represchentant da la teoria critica,
accentuescha dapi la fin dal onns 1990 l’influenza positiva da la religiun
(cristiana) sin sistems da valurs democratics, entant che Theodor W. Adorno ha
chapì la religiun – en la tradiziun marxistica – sco «projecziun da la societad»
ed ha purtà la sociologia da religiun tenor Durkheim sin il punct resumond che
«la societad aduria en la religiun sasezza».

La dumonda che stat en il center da l’istorgia da religiun sa cloma: «È il
svilup da la religiun suttamess ad in’evoluziun socioculturala directa u è ella
be in product lateral dad auters svilups cognitivs?» In process evoluziunar
premetta adina facturs selectivs; la dumonda sa lascha perquai be respunder cun
eruir facturs indubitabels che procuran a glieud cartenta en ina moda u l’autra
avantatgs da surviver.

En la fasa tempriva da l’occupaziun scientifica cun religiun han predominà
models evoluziunistics; quels han resguardà ils singuls eveniments sco etappas
entaifer svilups globals, als quals vegniva quasi attribuì caracter da leschas
da la natira. In exempel furma la teoria da James Frazer che descriva il svilup
da la magia sur la religiun fin tar la scienza. A questas posiziuns teleologicas
mancava savens in fundament empiric adequat; ultra da quai cuntegnevan ellas per
il pli valitaziuns explicitas u implicitas e na sa laschavan savens betg
applitgar sin il cas singul d’eveniments concrets entaifer l’istorgia da la
religiun. En la scienza da la religiun moderna giogan quels be anc ina rolla sco
furniturs da material e sco part da l’istorgia dal rom.

Or da la perspectiva d’ina filosofia da l’istorgia ha Karl Jaspers fastizà ina
perioda axiala che tanscha da ca. 800 fin 200 a.C. En quel han innovaziuns
spiertalas centralas marcà l’istorgia da la filosofia e da la religiun en China,
en l’India, en l’Iran ed en Grezia. Jaspers ha interpretà quai sco ina fasa
cumplessiva d’ina «spiritualisaziun» da l’uman che saja s’exprimida en filosofia
e religiun ed a moda secundara er en il dretg e la tecnologia. Cun questa
interpretaziun pluralistica è Jaspers surtut sa drizzà cunter ina concepziun da
l’istorgia universala che s’orientescha primarmain al cristianissem. En cuntrast
cun las religiuns da palentada, las qualas el ha refusà, ha el concepì en
si’ovra ‹Der philosophische Glaube angesichts der Offenbarung› in’avischinaziun
filosofica ad ina transcendenza, e quai en vista a las ideas da tutpussanza
umanas.

Las ideas spiritualas e religiusas da culturas senza scrittira vegnan savens
numnadas ‹religiuns da la natira›, scientificamain pli correct ‹religiuns
etnicas› u er (antiquà) ‹animissem›. Pervi da lur ‹primitivitad› supponida èn
quellas vegnidas resguardadas sur lung temp sco las furmas da religiun las pli
veglias. Ma er ellas èn suttamessas ad ina vieuta istorica e na vegnan perquai
betg pli interpretadas oz senz’auter en il senn d’ina tradiziun nunmidabla. Il
cuntrari: pervi da la mancanza da dogmas e lur gronda capacitad da s’adattar a
novas cundiziuns èn ellas tuttas da resguardar sco pli giuvnas che las autras
religiuns enconuschentas. Malgrà quai èn numerus preistorichers er vinavant da
l’avis che las religiuns preistoricas sa laschian reconstruir or da la
cumparegliaziun cun las ‹religiuns primitivas› odiernas. Cun far quai vegn
survesì ch’era quests sistems da cretta han enconuschì insacura in’entschatta
ch’ins sto s’imaginar bundant pli simpla ch’ils maletgs dal mund cumplexs dals
pievels indigens dad oz.

En general vegn postulada oz in’evoluziun directa da las religiuns che stat en
stretga correlaziun cun las midadas da las structuras socialas, damai che quella
influenzescha apparentamain a moda positiva tscherts aspects da la convivenza.
Davart ils avantatgs da selecziun concrets èn ils scienziads però anc adina da
different’opiniun. I na sa lascha ni cumprovar indubitablamain in effectiv
positiv da la religiun sin il cumportament altruistic ni in’influenza concreta
sin la rata da reproducziun. Ultra da quai crititgescha Ina Wunn che blers
models postuleschian anc adina in svilup progredint, quai che degradeschia
religiuns etnicas e politeisticas. A basa da quai vegnian er giustifitgadas las
repressalias da singuls stadis envers lur minoritads religiusas en il senn dal
progress.

Ponderaziuns sociologicas vegnan gia applitgadas sin la religiun dapi l’antica
greca, almain tar Xenophanes: «Sch’ils chavals avessan Dieus, guardassan quels
ora sco chavals.»

Tenor Ferdinand Tönnies (1887), in dals cunfundaturs da la sociologia, furma la
religiun entaifer la ‹cuminanza› l’equivalent tar l’‹opiniun publica› en la
‹societad›. Religiun ed opiniun publica èn mintgamai la furma mentala da la
cuminanza resp. societad (sper la politica e l’economica). Entaifer la cuminanza
chapeschan ils umans sasezs sco «servients d’in collectiv surordinà»; perquai èn
els abels da far gronds sacrifizis a favur d’ina instanza superiura postulada.
Tut auter sa preschenta la situaziun tar umans ch’èn s’unids en societads: Qua
vegnan tuttas furmas collectivas resguardadas sco med per cuntanscher lur
finamiras individualas; correspundentamain vegn la societad respectiva
sustegnida u cumbattida tenor criteris utilitaristics. En quest senn, uschia
Tönnes, han la religiun e l’opiniun publica ferms tratgs cuminaivels sco per
exempel l’intoleranza envers opiniuns divergentas.

Tenor Émile Durkheim (1912), in ulteriur fundatur da la sociologia, attribuescha
la religiun tant a fortifitgar structuras socialas sco er a stabilisar il
singul. Sia chapientscha da religiun è cun quai ina funcziunalistica. Tenor
Durkheim è la religiun in sistem solidaric che sa referescha a persvasiuns e
praticas, las qualas cumpiglian chaussas che vegnan resguardadas sco sontgas e
che collian en ina cuminanza morala, sco per exempel ina baselgia, tut ils
commembers in cun l’auter. Da quai resultan trais aspects da religiun: las
persvasiuns (mitus), las praticas (rituals) e la cuminanza a la quala questas
persvasiuns e praticas sa refereschan. Sper auters facturs designescha Durkheim
er la cretta sco in element da la pussanza che la societad exercitescha sur da
ses commembers. In dals aspects ils pli remartgabels da sia chapientscha da
religiun è la differenziaziun tranter il sacral ed il profan. Quella lubescha da
definir religiun senza referir a Dieu, dieus u divinitads surnatiralas e vegn er
applitgada ordaifer la sociologia. Ella furma medemamain la basa dal term
‹religiun seculara› (tar Max Weber: ‹religiun da quest mund›); cun quel vegnan
designadas concepziuns dal mund che ‹aduran› fenomens da quest mund sco per
exempel il stadi, ina partida u in manader politic quasi a medema moda sco che
quai è il cas tar las religiuns.

Max Weber è s’occupà a l’entschatta dal 20avel tschientaner a moda extendida cun
il fenomen ‹religiun› ord vista sociologica. El differenziescha tranter religiun
e magia. Sut ‹religiun› chapescha el in sistem duraivel fundà sin princips
etics; quel dispona da funcziunaris en uffizi cumplain che represchentan ina
ductrina reglada cleramain, che dirigian ina cuminanza organisada e
ch’aspireschan influenza sociala. La ‹magia› percunter è tenor Weber activa be a
curta vista e liada a singuls magis e striuns; sco persunalitads carismaticas
surmuntan quels apparentamain forzas da la natira e sviluppan atgnas ideas
moralas. Questa cunfinaziun resguarda Weber sco idealtipica; furmas puras èn
raras, zonas d’interferenza fitg frequentas. Weber ha elavurà vasts tractats
teoretics davart las singulas religiuns, surtut davart l’etica protestanta, ed
ha er fatg studis empirics davart ils svilups economics divergents en pajais
protestants e catolics.

En la segunda mesadad dal 20avel tschientaner ha Niklas Luhmann differenzià en
sia teoria dal sistem tranter ‹sistem› ed ‹ambient›. Tenor questa teoria porscha
l’ambient pussaivladads ch’il sistem po trair a niz cun l’instrumentari
d’exclusiun e selecziun. Tras quest process da selecziun vegn l’ambient reducì
en sia cumplexitad. Malgrà quai èn tant il sistem sco er l’ambient segnads
vinavant d’ina auta cumplexitad, uschia ch’igl èn necessarias simplificaziuns
che servan a s’orientar. La religiun furma in da plirs sistems funcziunals da
societads modernas al qual cumpeta ina tala funcziun d’orientaziun. Ella
limitescha la surmesira da pussaivladads ed impedescha che la selecziun vegnia
midada tenor plaschair.

La teoria da la decisiun raziunala da las religiuns è sa furmada en ils onns
1980. Sco ses represchentants principals valan Rodney Stark, Laurence R.
Iannaccone e Roger Finke. Els defineschan eveniments socials sco il resultat da
l’interacziun sociala tranter ils acturs. Tenor lur teoria tschernan ils acturs
lur acziuns tenor criteris utilitaristics; els ageschan a moda raziunala cun
pasar ils custs ed il niz. Entaifer quest agir sa cristalliseschan preferenzas
stabilas, las qualas na sa differenzieschan betg ferm d’actur tar actur e che sa
mantegnan er sur lung temp. Ma betg be ils acturs en furma dals cartents
ageschan tenor questa teoria en in senn utilitaristic, mabain er las
organisaziuns religiusas. Ellas spezialiseschan lur purschida da bains
religiusas en quest senn che quella attira uschè blers cartents sco pussaivel.
Questa teoria vegn crititgada d’auters sociologs, perquai che ses terms centrals
(‹custs›, ‹niz›) na sajan betg definids cleramain. Ultra da quai èsi
dispitaivel, schebain terms che derivan da l’economia sa laschan applitgar sin
acziuns religiusas.

Tenor Clifford Geertz (1973) è la religiun in sistem da simbols cultural, vul
dir creà da l’uman; quel ha l’intent da crear en l’uman disposiziuns e
motivaziuns durablas cun formular in urden e senn general da l’existenza umana.
Questas imaginaziuns construidas vegnan circumdadas d’ina vigur persvadenta
(l’«aura da la facticitad»), uschia che questas disposiziuns e motivaziuns paran
dad esser realas. Tals sistems da simbols ‹sontgs› han la funcziun da colliar
l’etos – vul dir la conscienza da sasez morala d’ina cultura – cun il maletg che
questa cultura ha da la realitad, vul dir cun sias imaginaziuns d’urden.
L’imaginaziun dal mund daventa il maletg da las cundiziuns realas d’ina furma da
viver. Ils sistems da simbols religius mainan a la convergenza tranter in
tschert stil da viver ed ina tscherta metafisica e gidan quests dus munds a
sustegnair in l’auter. La religiun procura pia che las acziuns da l’uman sa
cuvrian cun in urden cosmic imaginà. Las preferenzas eticas ed esteticas da las
singulas culturas sa laschan uschia objectivar e cumparan sco necessitad che
vegn stgaffida d’ina tscherta structura dal mund. Las concepziuns da cretta da
las religiuns na restan betg limitadas sin lur connex metafisics, mabain
creeschan sistems d’ideas generalas, cun agid dals quals experientschas
intellectualas, emoziunalas e moralas sa laschan exprimer cun senn. Cunquai
ch’il sistem da simbols ed ils process culturals èn transferibels, na porschan
religiuns betg be models che servan ad explitgar il mund, mabain mettan er ad ir
process socials e psicologics. Las differentas religiuns creeschan in spectrum
multifar da disposiziuns e motivaziuns, uschia ch’i n’è betg pussaivel da vulair
definir a moda generala la muntada etica u funcziunala da ‹religiun›.

Tenor Rüdiger Vaas porschan religiuns la «colliaziun ultimativa»: il sentiment
d’attaschament, dependenza, obligaziun sco er la cretta en in senn ed ina
destinaziun.

Jacques Waardenburg resguarda la definiziun da religiun en il senn d’ina
‹cretta› sco in product da la tradiziun dal vest. Questa noziun na sa laschia
oramai betg applitgar sin autras imaginaziuns en autras culturas e saja plitost
inadattada per descriver religiuns. Tenor ses avis sa lascha mintga religiun
chapir sco ina structura da muntadas sut la quala ‹sa zuppan› intenziuns
fundamentalas a favur dals cartents.

Hans G. Kippenberg ha pledà persuenter da resguardar religiun sco in «concept
avert», pia da desister dal tuttafatg da vulair definir il term. Cumbain che
quai stat en cuntradicziun cun las expectoraziuns introductivas fatgas survart,
è questa via tuttavia betg nunusitada entaifer la scienza da las religiuns.

Auters scienziads sco Rodney Stark e Charles Glock han sviluppà il model da las
differentas ‹dimensiuns› da religiun. Els fan la differenza tranter la dimensiun
ideologica, ritualisada, intellectuala, la dimensiun da l’experientscha e quella
orientada a la pratica. Ina sumeglianta via è ì Ninian Smart che differenziescha
tranter set dimensiuns: 1. la pratica e rituala, 2. la dimensiun da
l’experientscha ed emoziunala, 3. la dimensiun narrativa u mitica, 4. la
doctrinala e filosofica, 5. la dimensiun etica e da dretg, 6. la sociala ed
instituziunala e 7. la dimensiun materiala (p.ex. edifizis sacrals).

Da las imaginaziuns d’acturs surnatirals en las differentas culturas vegnan
intgins auturs er a conclusiuns empiricas areguard ils process d’elavuraziun
ch’han lieu en il tscharvè uman. A basa d’ina ipotesa che sa fundescha sin
studis etnologics postulescha per exempel Pascal Boyer ch’il tscharvè elavuria
impressiuns sensualas cun agid da differents moduls. In da quests moduls saja sa
spezialisà sin concluder da midaments en l’ambient sin la preschientscha da
creatiras. In tal ‹modul d’identifitgar creatiras› duess lavurar a moda
ipersensibla, damai ch’i serva al surviver pli fitg d’interpretar in suffel per
sbagl sco animal da rapina che da survesair in privel ch’è propi avant maun.
Tras quai pudessan percepziuns nuncleras manar tgunschamain a l’imaginaziun
d’acturs surnatirals sco spierts u dieus.

A basa dals filosofs da la Grezia antica Platon ed Aristoteles èn sa furmadas
dal temp da l’illuminissem concepziuns davart la religiun natirala (resp. la
teologia natirala); quellas vegnan resguardadas sco l’origin genuin da las
religiuns istoricas ch’èn stadas suttamessas en il decurs da lur svilup ad
errurs e malchapientschas. Friedrich Schleiermacher da sia vart ha fatg valair
la tesa ch’i sa tractia tar las religiuns natiralas supponidas d’abstracziuns da
las religiuns sco ch’ellas sa preschentan oz. Quest ultim puntg da vista
predominescha er en la scienza da las religiuns moderna.

Surtut entaifer la teologia protestanta è vegnida cunfinada en il 20avel
tschientaner tenor l’exempel da Karl Barth la cretta da la religiun. Barth ha
considerà la religiun sco via (memia) autonoma da l’uman vers Dieu ed ha
accentuà ch’ina enconuschientscha da la voluntad da Dieu saja be pussaivla en la
cretta en Jesus Cristus. Da tadlar sin l’Evangeli surpassia tutta terminologia
umana da Dieu e tuttas sviadas eticas.

Dietrich Bonhoeffer ha surpiglià questa differenziaziun e l’ha radicalisà en sia
dumonda suenter in cristianissem senza religiun, la cunfinond però dal
‹positivissem da la palentada› tenor Barth. Gerhard Ebeling ha medemamain
accentuà la forza critica da la cretta cunter determinaziuns e segirezzas
religiusas; el ha dentant resguardà la religiun sco cundiziun da vita da la
cretta.

Religiuns che partan da l’existenza da plirs dieus ed admettan a quels ina
muntada resp. in’influenza sin l’atgna vita, vegnan numnadas politeisticas.

Per intgins perscrutaders, sco per exempel Ray Billington, valan religiuns, da
las qualas las ideas ed ils rituals tradiziunals na sa refereschan betg ad in u
plirs dieus en in tschert senn sco ateisticas. Sco exempel vegnan numnads il
jainissem ed il budissem. La gronda part dals scienzads refusa però d’applitgar
quest term sin concepziuns dal mund, en las qualas la dumonda suenter Dieu gioga
ina rolla.

Da quai fan er part las respostas sin la dumonda tge che capita cun l’uman
suenter la mort. Bleras religiuns postuleschan ina vita suenter la mort e
s’expriman areguard l’avegnir dal mund. Temas sco la reincarnaziun, il nirvana,
la perpetnadad, l’auter mund, tschiel e terra e tge che vegn a capitar cun il
mund (fin dal mund, apocalipsa, reginavel da Dieu etc.) èn en bleras religiuns
da muntada centrala.

Er intginas concepziuns dal mund ateisticas-secularas sa servan da rituals che
sumeglian quels da las religiuns. Exempels furman las reuniuns e festas en ils
stadis socialistics e faschistics ed il cult da lur manaders. La tesa che
sistems apparentamain betg religius sa servan da furmas religiusas vegn
discutada da preschent en la scienza; da muntada en quest connex èn tranter
auter ils terms da la religiun politica, religiun civila e religiun statala.

En l’istorgia da las religiuns hai adina puspè da schismas (spartiziuns).
Religiuns novas sa sviluppan per ordinari tras quai ch’ina gruppa sa sparta
d’ina cuminanza religiusa pli veglia.

Il term ‹sincretissem› descriva il fenomen da la maschaida d’ideas e praticas da
differentas religiuns. L’intent po esser quel da (re-)unir religiuns
sumegliantas ubain er d’iniziar la stgaffiziun d’ina nova religiun or da
differents precursurs.

Sch’ins fa la differenza tranter ‹religiun› e ‹religiusadad›, alura vegn il term
‹religiun› per ordinari duvrà per designar la ductrina religiusa (ils dogmas) e
l’instituziun che tutga tiers; ‹religiusadad› sa referescha percunter al sentir
religius individual ed als giavischs dal singul cartent. Per Johann Gottfried
Herder era religiusadad l’expressiun dal sentiment religius per propi. En il
context cristian vegn religiusadad savens duvrà sco sinonim per cretta.

Entaifer il cristianissem han tranter auter la romantica ed il pietissem furmà
moviments ch’han accentuà la tenuta interna dals cartents. Il teolog protestant
Friedrich Schleiermacher ha scrit en ses tractat ‹Über die Religion›
(1799):«Religiun n’è betg metafisica u morala, mabain contemplaziun e
sentiment.»

D’accentuar ils sentiments è er in segn caracteristic da las expectoraziuns dal
filosof e psicolog american William James. En si’ovra ‹The varieties of
religious experience› (1902) evitescha il pragmaticher da vulair definir a moda
generala il term ‹religiun›. Tenor James n’è la vardad religiusa nagut surordinà
che fiss situà en ina sfera nunaccessibla a l’uman. Quella sa mussia il cuntrari
en la pratica vivida da l’uman religius e vegnia percepida tras il sentiment
religius, il qual sa furmia cun s’unir cun in object religius. Perquai ch’ils
sentiments individuals tanschian da la tschertezza areguard la muntada
transcendentala da pleds e percepziuns fin al sentiment mistic d’esser unì cun
il cosmos, sa laschian descriver differentas furmas da religiusadad. En mintga
cas surpassia l’experientscha religiusa profunda mintga simpla imaginaziun
morala. Per James èn dumondas da la teoria da l’enconuschientscha e da la
metodica secundaras. El sa basa en sias lavurs exclusivamain sin la descripziun
e sistematisaziun da sentiments religius.

Il teolog evangelic e filosof da religiun Rudolf Otto parta en si’ovra
principala dal 1917 ‹Das Heilige› dal fatg ch’igl existia ina speziala
inclinaziun (sensus numinis) per il sentiment religius. Dad uman tar uman possia
questa inclinaziun esser sviluppada pauc u er fitg ferm. Il sentiment religius
saja da differenziar dad auters sentiments, cumbain ch’i dettia parallelas per
exempel tar sentiments estetics. Otto numna quatter muments ch’èn tipics per
pertschaiver il sentiment religius: il tremendum = il snuaivel; la majestas = il
surpussant; l’energic = la forza, la voluntad; il misteri = il sentiment da quai
ch’è ‹tut auter›. Quests muments sa tiran tras l’entira istorgia da la religiun.
Ultra da quai è Otto da l’avis ch’il sentiment religius vegnia vivì a moda
affectiva, ‹irraziunala›; quel na sa laschia bain betg ‹chapir›, però
transfurmar tras process cognitivs (‹raziunalisaziun›) en obligaziuns moralas.

Er il concept dal sontg da Rudolf Otto che sa basa sin sentiments ha manà a ses
temp a vivas discussiun. Il scienzià da religiun Gustav Mensching ha laschà
inspirar dad Otto cun sviluppar si’idea da la toleranza da las religiuns; il
scolar da Wundt Willy Hellpach ha percunter sbittà la teoria dad Otto sco
parapsicologica. Oz na giogan las ideas dad Otto praticamain nagina rolla pli
entaifer la scienza da las religiuns. Tuttina è l’idea dal numinus er vinavant
preschenta, quai tranter auter cun recepir direcziuns alternativas entaifer la
psicologia (p.ex. la psicologia transpersunala) ch’èn vegnidas influenzadas dals
concepts da la psicologia dal subconscient dad Erik H. Erikson e C.G. Jung.

Dapi l’illuminissem vegn differenzià – surtut en il circul cultural dal vest –
tranter la religiun instituziunala e la tenuta persunala envers il transcendent.
Tras quai vegn favurisà in svilup individual da la religiusadad dal singul.
Daspera datti adina dapli furmas da religiun che s’effectueschan be pauc sin il
stil da viver dals aderents, damai che quels fan be diever da tscherts temps
dals ‹servetschs› religius. En questa categoria tutgan er gruppas u individis
ch’adatteschan ideas, rituals etc. da differentas religiuns e concepziuns dal
mund (esotericas) a lur basegns. Quest proceder eclectic vegn per part numnà
dals represchentants da las religiuns tradiziunalas ‹religiun da patchwork› u
‹supermartgà da las concepziuns dal mund›.

Tut las religiuns mundialas e la gronda part da las religiuns pitschnas
pretendan da lur commembers misericordia. En l’islam è per exempel perscrit che
mintgin duaja contribuir ina cumpart fixa da si’entrada ad intents socials
(zakat). En il temp medieval cristian ha la baselgia catolic-romana fundà
universitads e scolas, mantegnì ospitals e chasas dad orfens e procurà per
l’alimentaziun dals povers. In aspect da religiun po er esser da far la pasch;
en la gronda part da las religiuns vegn quai exprimì tras spezialas
prescripziuns areguard la cumpassiun, il perdun e schizunt l’amur per l’inimi.

La baselgia catolic-romana è stada responsabla per l’inquisiziun. Atrocitads en
il num da la religiun cristiana han furmà las cruschadas, la persecuziun da
strias, la persecuziun da gidieus e furmas da missiunar violentas. En la medema
categoria tutgan crudaivladads apparentamain religiusas ch’avevan en realitad
intents politics sco il mazzament da numerus commembers da pievels indigens da
l’America dal Sid tras ils conquistaders europeics u en il temp modern il
sustegn parzial da dictaturas e la rolla ambivalenta da las baselgias durant il
temp dal naziunalsocialissem. I sto però vegnir ditg che tut quests cas han
adina er chattà critichers en las atgnas retschas. Il criticher da la baselgia e
da la religiun Karlheinz Deschner ha elavurà a partir dal 1986 en diesch toms la
‹Kriminalgeschichte des Christentums›, preschentond e commentond in fitg vast
corpus da material istoric davart quest tema.

Er l’ultim temp èn acts violents stads colliads parzialmain cun religiun: dapi
l’installaziun dal stadi teocratic en l’Iran (1979) èn millis d’umans vegnids
mess a ferm, torturads e savens er executads publicamain pervi da «crims cunter
la religiun». Dunnas vegnan punidas per betg resguardar perscripziuns da
vestgadira ed èn er gia vegnidas encrappadas pervi da «surpassaments morals».
Ultra da quai vegnan la cuminanza religiusa dals Baha’i, ma er per exempel
omosexuals persequitads giudizialmain dals «guardians da la religiun». Tut quai
succeda en rom d’in sistem da dretg che sa basa sin ina speziala interpretaziun
da la scharia. Ma er en l’India datti adina puspè excess da vart da hindus
radicals, e quai surtut cunter muslims.

Las trais pli impurtantas religiuns che sa basan sin ina palentada collia però
entaifer lur sistems etics l’idea d’ina apocalipsa (schebain ch’il giudaissem è
main orientà a l’auter mund che las duas autras religiuns). Questa chapientscha
lineara dal temp signifitga ch’ils cartents duain viver en quest mund tenor
reglas che vegnan pretendidas da lur Dieu per alura retschaiver pli tard la paja
persuenter; quai na sto betg exnum esser en l’auter mund, mabain po er gia
s’effectuar en quest mund. Entaifer il protestantissem vegn percunter
resguardada la grazia da Dieu sco decisiva, e quai er independent da
l’observaziun da postulats morals. Il giudaissem e l’islam han in caracter da
dretg pli exprimì ed in pli vast sistem da cumonds e scumonds ch’il
cristianissem, quai che sa mussa per exempel en il pled ebreic per religiun,
tora, che signifitga ‹lescha›. Sumegliant al hinduissem datti prescripziuns
precisas areguard il cumportament en la gruppa. Las confessiuns cristianas
enconuschan oz – en congual cun la baselgia catolic-romana dal temp medieval –
per gronda part damain cumonds e scumonds rituals. Quai è tranter auter
d’attribuir a la (re-)interpretaziun da pleds dal fundatur cuntegnidas en il Nov
Testament, a influenzas neoplatonicas sco er a l’illuminissem.

Las direcziuns principalas cristianas (baselgia ortodoxa, catolic-romana e
protestanta) – sco er autras cuminanzas cristianas – dumondan che la cretta
cristiana saja colliada cun ina conduita da vita morala. Co che quella saja da
chapir vegn er interpretà entaifer las singulas cuminanzas religiusas resp.
baselgias a moda fitg differenta. En la teologia vegn differenzià tranter
in’etica teoretica e la realisaziun pratica da quella. I dat tschertas zonas
d’interferenza cun l’etica biblica, ma en general è il champ da l’etica
cristiana pli vast.

Sumegliant al giudaissem è l’etica islamica orientada fitg ferm a cumonds per
prest tut ils secturs da la vita. Il coran fa cleras prescripziuns areguard il
cumportament dal singul en la gruppa. Spezialmain impurtant è entaifer l’islam
la responsabladad collectiva per il bun ed il nausch. Quai s’exprima per exempel
en il dogma «Cumandar il dretg e scumandar il sbittaivel». En consequenza da
quai exista la pussaivladad d’ina pussanza da cumandar illimitada da vart da la
cuminanza. L’islam parta en sias duas direcziuns principalas dal sunnits e
schiits da l’uschenumnada predestinaziun (determinaziun anticipada); tenor
quella è la libertad d’agir da l’individi restrenschida. En stadis d’orientaziun
fundamentalistica ha la scharia, il dretg islamic, ina rolla centrala.

En las religiuns d’origin indic sco il budissem, hinduissem, sikhissem e
jainissem exista ina colliaziun directa tranter il cumportament etic resp.
nunetic d’ina persuna e la repercussiun da quel sin la vita actuala e sin vitas
futuras (reincarnaziun) resp. en in’existenza futura en l’auter mund. Questa
correlaziun na resulta betg a moda indirecta tras l’intervenziun d’ina instanza
divina che sentenziescha, remunerescha u punescha, mabain vegn chapida sco
lescha da la natira. In’ovra vala sco colliada inevitablamain cun ses effects
positivs u negativs sin la persuna ch’agescha (princip da karma). Perquai
s’orienteschan las reglas eticas a las leschas universalas presupponidas resp.
ad in princip mundial che vegn numnà en il hinduissem, budissem e jainissem
dharma. Da quest princip vegnan deducidas instrucziuns eticas detagliadas.

Ina rolla centrala en l’etica da questas religiuns gioga l’occupaziun cun la
dumonda da la violenza. Tuttas s’expriman a moda fundamentala a favur da l’ideal
da la nunviolenza (ahimsa). Damai ch’i na vegn fatg nagina differenza principala
tranter l’uman ed autras furmas da vita, s’extenda la pretensiun da nunviolenza
er sin la relaziun tar animals ed – almain teoreticamain – er tar plantas. Da
vulair viver a moda consequenta l’ideal da la nunviolenza tschenta però la
necessitad da surviver cunfins; quella va a donn e cust d’autras creatiras e
pretenda er da sa defender cunter attatgas. Las concessiuns ed ils cumpromiss
ch’èn necessaris pervi da quai, vegnan realisads differentamain en las singulas
religiuns resp. moviments. La dumonda schebain violenza defensiva saja lubida e
co che quella saja da legitimar en il singul cas vegn adina puspè discutada a
moda cuntraversa.

Fitg differenta è er la moda e maniera co che quests princips vegnan realisads
dals aderents da las singulas religiuns. Cuntrari a l’opiniun ch’è per part
derasada en il vest, na scumondan ni il hinduissem, ni il budissem ni il
jainissem categoricamain il diever da forza militara. Perquai na furman guerras
che vegnan manadas d’aderents da questas religiuns betg automaticamain
cuntravenziuns cunter lur obligaziuns religiusas. Ultra da quai vegnan
applitgads en tuttas cuminanzas criteris etics bundant pli severs per muntgs e
mungias che per laics.

Ina posiziun in pau differenta ha en questas dumondas il taoissem ch’è sa
sviluppà en China. En furma dal dao parta quel bain er d’in princip universal,
ma il sontg cudesch Daodejing accentuescha che l’urden universal saja
indifferent areguard il cumportament etic u nunetic dals individis. ‹Tschiel e
terra› na remunereschan betg bunas ovras e na puneschan betg nauschas ovras; il
dao na s’orientescha betg a l’imaginaziun umana areguard il bun ed il nausch. In
cumportament etic resulta tenor il taoissem betg d’ina ductrina da las vertids
sco che fa quai il confuzianissem, mabain directamain d’in impuls spontan da
l’individi autonom che suonda si’atgna natira, tant enavant ch’el na vegn betg
impedì da far quai. Tuttina datti en il taoissem religius da pli tard er
ductrinas eticas. L’alchemist Ge Hong per exempel ha represchentà virtids
confuzianas ed il taoissem da Quanzhen ha surpiglià in’etica budistica per
muntgs e mungias. En il medem senn èn ils spirituals dal taoissem, ils daoshi,
dumandads da pratitgar la purezza dal pensar e da la cretta e da manar ina vita
integra. Il taoissem dischapprovescha la guerra, ma na la refusa betg
absolutamain en il senn d’in pacifissem radical.



https://rm.wikipedia.org/wiki/Jupiter_(planet)

Jupiter es il tschinchevel planet da'l sulegl aint il Sistem Solar. Il planet is
numno zieva il dieu roman principel Jupiter. Jupiter es il pü grand planet dal
Sistem Solar, el ho üna massa sur duos voutas usche granda scu que da tuot ils
oters planets combino. Il Jupiter is il seguond pü grand oget aint il Sistem
Solar zieva il Sulagl.

Jupiter es ün planet da gas (ün gigant da gas) e la pü granda part da'l planet
consista our da l'idrogen e'l helium. L'atmosfera da'l planet es separo in
curraints da vent. I do eir grandas turbulancas e temporels sül Jupiter, il pü
grand es il Flach Cotschen, ün orizi pü grand scu la Terra, chi exista daspö il
17eval tschientiner. Jupiter ho üna fich ferma magnetosfera. Jupiter ho 67
glünas ed ho eir ün sistem da rinchs planetaris. Ils rinchs sun però bger damain
cler scu quels da'l Saturn.

Jupiter ho 67 glünas da grandezza fich differenta. Sur 50 da las glünas haun üna
grandezza da suot 10 kilometers. Il Jupiter ho Però quatter grandas glünas: Io,
Europa, Ganymede e Callisto.



https://rm.wikipedia.org/wiki/Imperi_roman

Imperi roman (latin Imperium Romanum u tenor la denominaziun da dretg public
Senatus Populusque Romanus (S.P.Q.R.) [‹Il Senat ed il pievel da Roma›]) è il
num per il territori che steva tranter il 8avel tschientaner a.C. ed il 7avel
tschientaner s.C. sut il domini dals Romans.

L’istorgia da l’Imperi roman na sa lascha betg cunfinar precisamain envers
l’epoca preromana resp. envers l’Imperi bizantin. Il decurs dals bundant milli
onns dal domini roman vegn dividì tradiziunalmain en quatter fasas:

En il decurs dal temp è la structura da pussanza sa midada da la monarchia
(supponida) a la republica e la finala a l’imperi. Dal temp da sia pli gronda
extensiun sut l’imperatur Trajan tanscheva l’Imperi roman sur trais continents
enturn l’entira Mar Mediterrana: da la Gallia e grondas parts da la Britannia en
il vest fin als territoris enturn la Mar Naira en l’ost. A partir da quel mument
ch’ils Romans han cumenzà a conquistar territoris ordaifer l’Italia, han els
dividì il territori en provinzas (l’emprima è stada la Sicilia). Las pitgas
principalas da l’administraziun furmavan dentant las citads da l’Imperi. Quellas
eran organisadas sco vischnancas burgaisas cun autonomia parziala ed eran surtut
responsablas per incassar las taglias. Questa delegaziun d’incumbensas ha lubì
als Romans da tegnair fitg pitschna l’administraziun centrala.

Durant il domini roman – en spezial sut ils imperaturs – duevan il commerzi, ils
arts e la cultura cuntanscher en parts da l’Imperi ina culminaziun; en l’Europa
ed en l’Africa dal Nord hai per part duvrà tschientaners per puspè arrivar a
quest standard da viver ed a l’effectiv da la populaziun correspundent.

Il latin è daventà la lingua uffiziala en l’entir Imperi (en l’ost per part
cumplettà tras il grec vegl), cumbain ch’er autras linguas han pudì sa
mantegnair. Questa ierta da l’Imperium Romanum ha perdurà ordvart ditg: fin en
il temp dal baroc è il latin sa mantegnì en l’Europa dal Vest ed en l’Europa
Centrala sco lingua dals instruids; la baselgia catolica dovra il latin fin oz
sco lingua uffiziala; en bleras scienzas sco la biologia, la medischina u la
giurisprudenza vegn duvrada fin oz ina terminologia tecnica latina. E la finala
duevan sa sviluppar dal latin las linguas ‹romanas› modernas da l’Europa: il
franzos, il talian, il spagnol, il portugais ed il rumen, il catalan, il
galician, l’occitan, il retorumantsch, il ladin, il furlan ed il sard. Blers
pleds d’emprest latins han er chattà la via en las linguas germanas e slavas.

L’Imperi roman cun ses blers pievels, sias numerusas linguas e diversas
religiuns era a medem temp in stadi, ina furma da la societad e betg il davos er
in’idea universala da l’imperium sine fine, da l’Imperi senza fin.

Tenor la tradiziun vegl romana è la citad da Roma vegnida fundada tranter 814 e
728 a.C. La cronologia romana da pli tard parta da l’onn 753 a.C. sco onn da
fundaziun (ab urbe condita) e deriva dal scienzià Marcus Terentius Varro (116–27
a.C.). Cumbain ch’ins ha chattà fastizs archeologics che tanschan enavos fin en
il 10avel tschientaner a.C. derivan ils emprims stabiliments cun caracter da
citad probablamain dal davos terz dal 7avel tschientaner a.C.

Igl existan fitg paucas funtaunas che dattan scleriment davart ils emprims
tschientaners da l’istorgia romana. La tradiziun scritta ha numnadamain cumenzà
pir pli tard. Tenor tscherts scienziads n’èsi gnanc segirà scientificamain che
la citad da Roma era propi suttamessa a l’entschatta a retgs. Tenor ils
istoriografs romans da pli tard è la nova citad-stadi en mintga cas vegnida
regnada da reges ed è pli tard vegnida sut domini etrusc; questa fasa dal svilup
da Roma vegn numnada Reginavel roman.

Il territori da Roma consistiva da terren pauc fritgaivel e per part palidus e
sablunus. In’agricultura profitaivla era uschia quasi exclusa. Tuttina ha Roma
cuntanschì sut ils Etruscs ina muntada economica considerabla. Quai è
d’attribuir a sia posiziun da clav a la cruschada da las duas vias da commerzi
Via Latina e Via Salaria; plinavant ha er l’introducziun da la duana al port da
Roma promovì l’avanzament economic da la citad.

Igl existan numerusas legendas ch’emprovan da colliar il Reginavel roman cun
l’istorgia da Troja. Tenor quellas duain ils Troians survivents esser vegnids
manadas dad Aeneas, in figl dad Anchises e da la dieua Venus, sin in viadi
aventurus (cumparegliabel a l’odissea) enfin a Latium. La pli veglia furma
enconuschenta da quest mitus deriva da Timaios da Tauromenion (ca. 345-250
a.C.). Dal temp dad Augustus ha il poet roman Vergil alura scrit l’epos naziunal
dals Romans, l’Aeneis.

Culturalmain èn ils Romans vegnids influenzads fermamain dals Etruscs; en pli
han elements grecs chattà la via en la citad. Exempels èn las cifras etruscas e
la scrittira grecoetrusca, da la quala sa dueva sviluppar l’alfabet latin.
Plinavant la religiun etrusca cun profezias a basa dal sgol dals utschels e dal
gnirom d’animals d’unfrenda; ed il ritual funeral etrusc d’unfrir praschuniers a
valurus guerriers ch’eran crudads ha chattà en ils cumbats dals gladiaturs ina
fluriziun tardiva e defurmada.

L’onn 510/09 a.C. duai il pievel roman sut Lucius Iunius Brutus avair stgatschà
il losch retg roman resp. etrusc Tarquinius Superbus or da la citad,
apparentamain per quai ch’el duai avair dischonurà ina Romana cun num Lucretia.
L’onn 509 para en mintga cas d’esser inventà (probablamain sa fundond sin la
cupitga dals Peisistratides ad Athen enturn l’onn 510 a.C.). Probablamain è la
monarchia supponida pir sa midada enturn l’onn 450 a.C. en la Republica romana
(da res publica: la ‹chaussa publica›).

En il decurs dals onns è il stadi roman creschì e sa transfurmà cuntinuadamain.
Il scienzià grec al ha caracterisà pli tard sco maschaida d’elements monarchics
(uffizis da magistrat sco il Consul), aristocrazia (Senat) e democrazia
(Comitia). L’uffizi suprem era oriundamain probabel en ils mauns d’in praetor
(prae-ire – quel che va ordavant a l’armada); dapi il temp ch’è cumprovà
istoricamain stevan mintg’onn dus consuls a la testa dal stadi. Il Senat, la
radunanza dals aristocrats romans, giugava ina rolla centrala ed è sa sviluppada
baud al center da la pussanza per propi. Dasperas devi diversas radunanzas dal
pievel, las Comitia, ch’eran de iure medemamain impurtantas, en spezial en
dumondas da guerra e pasch sco er en la giurisdicziun. Sco in dals emprims
puncts fixs entaifer l’istorgia romana vala la Lescha da las dudesch tavlas ch’è
entrada en vigur enturn l’onn 450 a.C. Questa legislaziun è vegnida messa ora a
Roma publicamain sin il Forum Romanum en furma da tavlas da bronz. Il Forum
Romanum era il lieu da scuntrada politic, religius e social e valeva sco center
da la Republica romana.

Als uffizis ils pli auts en il stadi – ch’eran colliads cun prestige e renum –
eran l’emprim admess be patrizians, entant che tut ils burgais libers avevan da
prestar servetsch militar. Alura èn suandads ils cumbats dals stans ch’han cuzzà
bunamain 150 onns. Durant quels duain ils plebeians er avair fatg diever da
l’instrument da la secessio plebis, cumparegliabel cun ina chauma odierna. Il
resultat da quests cumbats è stà ch’ils plebeians han quasi cuntanschì l’onn 367
a.C. l’egualitad dals dretgs politics. Malgrà quai èsi reussì be a paucas
famiglias plebeianas da s’avanzar fin en la classa dirigenta. Quella vegniva uss
furmada da las famiglias, da las qualas umens en uffizis publics eran sa fatgs
meritaivels (ins discurra perquai er da ‹meritocratia›). Quests nobiles (‹umens
enconuschents›) han furmà ina nova aristocrazia che vegn numnada nobilitas
(‹noblezza›).

A partir dal 5avel tschientaner a.C. ha Roma lantschà in’expansiun rasanta èn
l’Italia Centrala (conquista da Veji l’onn 396 a.C.), ha dentant er stuì parair
attatgas d’ordaifer. L’‹assagl dals Gals› sut Brennus ha laschà enavos fastizs
profunds; la Battaglia a l’Allia (probablamain ils 18 da fanadur 387 a.C.) è
entrada en l’istorgia da Roma sco dies ater (‹di nair›). Alura èn suandadas las
Guerras dals Samnits (343–341 a.C.; 326–304 a.C.; 298–290 a.C.) e la Guerra dals
Latins (ca. 340–338 a.C.). La finala ha Roma stgaffì ina vasta rait d’allianzas;
tranter auter èn vegnidas erigidas colonias en lieus d’impurtanza strategica u
stipulads contracts cun plirs pievels italics, ils quals n’han dentant betg
obtegnì il dretg da burgais roman.

En il decurs dal terz tschientaner a.C. è Roma sa fatg valair envers ils Samnits
ed auters pievels italics. Pass per pass è quasi l’entira Peninsla crudada en
ils mauns dals Romans (cun excepziun da l’Italia dal Nord ch’è vegnida annectada
pir pli tard). En il sid ha la Republica battì l’egemon hellenistic Pyrrhos I
dad Epiros ed incorporà l’onn 275 a.C. las citads-stadi grecas restantas. Tras
quest’expansiun è Roma però vegnì en conflict cun la republica da commerzi
Cartago (en la Tunesia odierna). Fin lura aveva quella tgirà contacts amicabels
cun Roma; ma uss è prorut in conflict che dueva ir a finir en las Guerras
punicas.

En il decurs da l’Emprima Guerra punica (264–241 a.C.) ha Roma rut la cunvegna
cun Cartago areguard las zonas d’interess vicendaivlas sin l’insla Sicilia.
Successivamain ha la Republica extendì sia sfera d’influenza fin al cunfin da la
pussanza territoriala da Cartago. Provocà tras quest proceder ha Cartago attatgà
e battì ils Romans sin la mar. Quai ha gì per consequenza che Roma ha da sia
vart engrondì la flotta. Suenter pliras sconfittas èsi la finala reussì als
Romans da fitgar pe a Sicilia e da batter pliras giadas la flotta da Cartago. En
rom da las contractivas da pasch ha Cartago pers tut ses possess a Sicilia (pli
tard er las inslas Sardegna e Corsica). Sinaquai ha Cartago tschertgà
pussaivladads per egualisar questa terrada. In’impurtanta pitga per acquistar
novas resursas che pudevan vegnir duvradas en il cumbat cunter Roma ha furmà
l’imperi colonial che la famiglia da Cartago pussanta dals Barcids aveva
installà en la Spagna odierna.

Durant la Segunda Guerra punica (218–201 a.C.) èsi bunamain reussì al strateg da
Cartago Hannibal da surventscher ils Romans. Punct da partenza ha furmà l’assedi
da l’anteriura colonia greca da Sagunt en Spagna tras Hannibal. Parts dals
Celtoiberics sustegnevan Hannibal, entant che pievels iberics vulevan sa liberar
da Cartago ed eran perquai s’alliads cun ils Romans. La finala èsi reussì a
Hannibal da conquistar la citad. Damai che la regenza en l’Africa dal Nord ha
refusà da surdar Hannibal als Romans, han quels declerà la guerra a Cartago.

Sinaquai è Hannibal avanzà tras la Gallia dal sid ed ha traversà las Alps cun
radund 50 000 schuldads, 9000 chavaliers e 37 elefants da guerra. En l’Italia
dal Nord è l’armada plinavant vegnida sustegnida da pievels celtics. Roma ha
sinaquai subì ina sconfitta suenter l’autra; spezialmain dolurusa è stada la
terrada sper Cannae (216 a.C.) ch’ha furmà la pli gronda disfatga en l’istorgia
romana. Tuttina n’èsi betg reussì a Hannibal da rumper la rait d’allianzas dals
Romans en l’Italia, uschia che l’armada da Cartago è restada isolada, malgrà
sias victorias. L’onn 204 a.C. è il chau d’armada roman Scipio la finala sa
confruntà cun Hannibal en l’Africa dal Nord ed al ha surventschì sper Zama (202
a.C.). Sinaquai ha Cartago pers tut ses possess ordaifer l’Africa e sia flotta.
Sco factur da pussanza n’era Cartago betg pli d’impurtanza a partir da quel
mument; Roma percunter ha profità fermamain da la nova provinza Hispania.

Las victorias en las duas Guerras punicas han segirà a Roma l’egemonia en la
part occidentala da la Mar Mediterrana. Sper sia nova rolla sco pussanza
maritima han er las minas d’argient en Spagna ed ils immens custs da reparaziun
da vart da Cartago contribuì ad augmentar la posiziun economica da la Republica.
A partir da 200 a.C. ha Roma er cumenzà a prender influenza en il cumbat da
pussanza tranter ils reginavels hellenistics. En il conflict cun ils Antigonids
ha Roma intervegnì ils onns 200 fin 197 a.C. cunter Philipp V, cun la finamira
da chatschar enavos l’influenza macedona en Grezia.

Sin dumonda d’agid da stadis en l’Asia Minura è prorutta la Guerra roman-siriana
ch’ha durà dal 192 al 188 a.C. Suenter sia sconfitta cunter ils Romans ha
l’imperi hellenistic dals Seleucids sut Antiochos III stuì desister d’ina gronda
part da ses possess en l’Asia Minura. Tras quai è Roma facticamain er daventà la
pussanza dominanta en la part orientala da la Mar Mediterrana. Suenter emprovas
da vart dals Macedons da far reviver la veglia egemonia ha Roma destruì
definitivamain lur reginavel che steva sut il retg Perseus; l’onn 148 a.C. è
quel vegnì transfurmà en ina provinza romana. Il medem è succedì cun la Grezia
ch’ha appartegnì a partir dal 146 a.C. a la provinza Macedonia (e ch’ha furmà a
partir da l’onn 27 a.C. la provinza Achaea). Quasi a medem temp ha gì lieu la
Terza guerra punica (149–146 a.C.). Entaifer l’Africa dal Nord aveva il vegl
adversari da Roma puspè cuntanschì ina posiziun predominanta. Provocads tras
attatgas cunter pievels vischins han ils Romans destruì Cartago dal tuttafatg ed
integrà la regiun sco provinza Africa en la Republica romana.

Pergamon è daventà il 133 a.C. ina provinza romana (tras contract d’ierta). Il
medem è succedì ils onns 64/63 a.C. cun las restanzas dal reginavel dals
Seleucids. En rom d’ina restructuraziun da l’ost las ha Pompeius transfurmà en
la provinza Syria. Be l’Egipta sut la dinastia ptolemaica (flaivlentada) ha anc
pudì mantegnair si’independenza sco protectorat roman, avant che vegnir
transfurmada l’onn 30 a.C. en ina provinza romana. Pir als cunfins da la Partia
(che cumpigliava l’Iran odiern e grondas parts da la Mesopotamia) ha l’expansiun
romana chattà ina fin. Qua eran ils Romans fruntads sin in adversari adual
ch’als dueva tegnair a mastrin en il decurs dals proxims tschientaners.

En las novas provinzas, ed en spezial en las regiuns da costa hellenisticas
ordvart bainstantas, vegnivan las taglias incassadas da quel temp da societads
privatas che sa cumponivan da chavaliers romans e da patrizians. Suenter avair
consegnà al stadi ina contribuziun fixa pudevan els tegnair per sai eventualas
entradas supplementaras. Quai ha savens provocà taglias exageradas, las qualas
han flaivlentà las regiuns economicamain e manà a sullevaziuns. Davart la
reputaziun dispitaivla da quests incassaders da taglia intervegn ins er en la
Bibla (‹duaniers›). Entras ils success dals Romans è er s’augmentada la
quantitad da munaida ch’era en circulaziun, quai ch’ha da sia vart dà novs
impuls economics. In’ulteriura rolla centrala entaifer l’economia da la
Republica è d’attribuir a la sclavaria. Ils sclavs vegnivan duvrads per las pli
differentas lavurs, avevan dentant er la pussaivladad d’obtegnair la libertad.

A partir da la mesadad dal segund tschientaner a.C. ha la Republica subì a
l’intern ina crisa che dueva culminar en las guerras burgaisas e manar a fin la
furma statala da fin qua. Cumenzà ha tut cun il clom suenter refurmas, en
spezial en il sectur agrar. Ils Romans avevan per disa da transfurmar ina part
dal terren conquistà tras guerras en possess statal e d’al surlaschar a burgais
basegnus per diever. Per evitar che singuls possessurs da terren s’enritgeschian
memia fitg, era il possess da funs limità uffizialmain a 500 iugera (juhartas).
I na dueva dentant betg reussir da far valair questa lescha: burgais pussants èn
s’acquistads immensas proprietads funsilas.

Autras gruppas da plebeians ch’eran vegnidas a possess grazia al commerzi han
medemamain cumenzà a far valair novs dretgs. La refurma agrara iniziada dals dus
frars Tiberius Sempronius e Gaius Sempronius Gracchus dueva refurmar las
relaziuns da possess funsil e porscher a las classas bassas la pussaivladad
d’arrivar a terren ed entradas. La refurma è dentant vegnida franada da vart da
tschertgels conservativs entaifer il Senat, uschia ch’il conflict da basa ha
durà vinavant: ils populars vesevan sasez sco represchentants dals plebeians e
purs pitschens, entant ch’ils optimats empruvavan da defender ils privilegis da
l’aristocrazia. Tiberius Gracchus è vegnì assassinà, ses frar Gaius s’ha la
finala prendì la vita. La vita da mintgadi a Roma vegniva dominada da cumbats
sin via e d’assassinats politics. Ultra da quai hai dà tensiuns entaifer la rait
d’allianzas ch’han manà a la Guerra d’alliads (91 fin 89 a.C.). A la fin è il
dretg da burgais roman vegnì concedì er als alliads. En connex cun la Guerra
d’alliads stattan er las uschenumnadas Vespras asiaticas, in pogrom cunter
dieschmillis colonisaturs romans en l’Asia Minura. Per prender vendetga ha Roma
ordinà ina guerra cunter retg Mitridates da Pontos ed al ha surventschì suenter
cumbats da plirs onns.

A quests eveniments è suandada l’entschatta da la Guerra burgaisa romana, en la
quala populars ed optimats cun lur manaders Marius, Cinna, Sulla e.a. èn sa
cumbattids cun forza. Tranteren ha Sulla erigì ina dictatura che dueva restaurar
la predominanza dal Senat; ma ils cumbats han cuntinuà. Cumbain che las
violaziuns da las leschas han flaivlentà a l’intern la republica a lunga vista,
ha quella cuntanschì a medem temp a l’exteriur success grondius, en spezial
l’annexiun dal Reginavel dals Seleucids e la reorganisaziun da l’orient tras
Gnaeus Pompeius Magnus.

Quant profunda che la crisa entaifer il Senat era propi, è la finala vegnì
evident en quel mument che trais manaders militars e politics han furmà l’emprim
triumvirat. Igl eran quai il chau d’armada Gnaeus Pompeius Magnus (al qual il
Senat refusava la renconuschientscha per ses success militars), Gaius Iulius
Caesar (che dueva suttametter tranter il 58 ed il 51 a.C. ils Gals fin al Rain)
e Marcus Licinius Crassus ch’era en possess dals meds finanzials necessaris per
far valais ils interess vicendaivels entaifer quest’allianza informala. Suenter
la mort da Crassus en rom d’ina champagna militara cunter ils Parts, èsi vegnì
al cumbat da pussanza tranter ils dus anteriurs amis Caesar e Pompeius (49–46
a.C.). Pompeius era sa mess sin la vart dal Senat. Ma Caesar ha dumagnà la part
occidentala dal reginavel sut sia pussanza ed ha la finala victorisà Pompeius
sper Pharsalos en Grezia (48 a.C.). Sin la fugia en Egipta è Pompeius vegnì
assassinà. Ulteriuras campagnas militaras en Egipta, en l’Asia Minura, en
l’Africa ed en Spagna han manà natiers la fin da la Republica. L’onn 46 a.C. ha
Caesar introducì il chalender giulian ch’ha remplazzà il vegl chalender antiquà.
Il favrer 45 a.C. è Caesar vegnì proclamà sco ‹dictatur per vita duranta›. Ma
ils 15 da mars 44 (idibus martiis) è Caesar vegnì assassinà d’ina gruppa da
conspiraturs sut Marcus Iunius Brutus e Gaius Cassius Longinus cun la finamira
da restabilir la republica.

Suenter la mort da Caesar n’èsi tuttina betg reussì da returnar a la veglia
constituziun republicana; danovamain è prorutta la guerra civila. Suenter la
furmaziun d’in segund triumvirat han Octavian (l’imperatur Augustus da pli tard)
e Marcus Antonius battì Brutus e Cassius en la Battaglia sper Philippi. Suenter
avair eliminà il davos concurrent Sextus Pompeius a Sicilia ed avair privà il
terz triumvir Marcus Aemilius Lepidus da la pussanza, èn Octavian e Marcus
Antonius vegnids en ils fiers in cun l’auter. En la Battaglia sper Actium (31
a.C.) ha Octavian battì Marcus Antonius e la regenta egipziana Cleopatra ch’al
sustegneva. Tras quai è er l’Egipta daventada ina provinza romana che dueva
furmar sur tschientaners il ‹graner da l’Imperi›.

L’entir territori enturn la Mar Mediterrana sa chattava uss en ils mauns dals
Romans; la Mar Mediterrana sezza è daventada, dal punct da vista dals Romans, il
mare nostrum (‹nossa mar›).

Tuttina sco Caesar aveva er Octavian en mira da reger sulet. Ma auter che Caesar
n’ha Octavian betg empruvà da cuntanscher questa finamira cun vulair chatschar
tras ina dictatura extraordinaria. Il cuntrari ha el laschà en vigur la veglia
constituziun republicana ed ha segira sia posiziun cun surpigliar differents
uffizis, tras la cessiun da plenipotenzas spezialas e surtut cun surpigliar sur
plirs onns ils commando sur impurtantas provinzas cun numerusas legiuns. Igl è
reussì ad Octavian d’obtegnair per ses reschim il consentiment da la veglia
aristocrazia en il Senat, quai tant pli che las impurtantas famiglias
republicanas eran gia eliminadas. Per il Senat era Octavian il Princeps,
l’‹emprim burgais dal stadi›. Perquai vegn la structura da pussanza dad Octavian
a basa d’ina constituziun (che sa differenziava essenzialmain da quella da la
veglia republica) era numnada ‹principat›. L’onn 27 a.C. ha il Senat concedì ad
Octavian il titel Augustus (‹il maiestus›).

Er durant il temp da l’imperi èn sa mantegnidas bleras instituziuns e structuras
da la res publica: per exempel il cursus honorum (Senat), l’administraziun da
las provinzas ed ils sacerdozis (Pontifex maximus era dentant l’imperatur). En
realitad èn quests uffizis però sa transfurmads pli e pli en autoritads
administrativas, entant che las incumbensas da decisiun politica eran liadas vi
da la persuna da l’Augustus. Er l’urden social è stà suttapost a midadas; dapi
Augustus èn adina dapli commembers da novas classas che derivavan surtut da
l’Italia e da las provinzas avanzads a senaturs e surtut a chavaliers (equites).
Ils imperaturs avevan il dretg da numnar chavaliers, quai ch’ha effectuà ina
tscherta permeabladad da las classas socialas. En pli eri uss er pli simpel per
persunas d’ordaifer d’obtegnair il dretg da burgais da Roma.

Da quel temp dominava l’Imperium Romanum gia l’entir territori enturn la Mar
Mediterrana. Er il vest ed il sid da la Germania faschevan part da l’Imperi
roman; l’expansiun vers nord ch’era vegnida iniziada dad Augustus è pir vegnida
franada l’onn 9 tras la Battaglia da Varus. Silsuenter è Augustus sa concentrà
sin la defensiun dals cunfins existents; là eran staziunads bunamain tut ils 300
000 schuldads da professiun. Sias mesiras han gidà considerablamain a stabilir
la Pax Romana (‹Pasch romana›). En il temp dad Augustus crodan diversas
impurtantas novaziuns. Uschia è per exempel vegnida realisada en l’entir Imperi
ina dumbraziun da tut ils burgais romans; en tschertas provinzas èn schizunt
vegnids dumbrads tut ils abitants (sco menziunà en la Bibla). Er la rait da vias
è vegnida schlargiada e l’entira economia e cultura è stada segnada d’in temp da
fluriziun, quasi d’ina classica romana. La cultura romana ha er cuntanschì las
provinzas, da las qualas il dumber è anc creschì.

Malgrà las tentativas da mantegnair las veglias instituziuns, èn gia vegnidas
interprendids dal temp dad Augustus pass cun l’intenziun da transfurmar il stadi
centrà sin la citad da Roma en in stadi cumplessiv. Uschia è Augustus sez sa
trategnì durant trais onns en Gallia e na sa sentiva betg lià exclusivamain a
Roma sco center da la pussanza. Ses successur Tiberius ha schizunt passentà la
gronda part da ses temp d’uffizi a Capri. L’instituziun dal princeps era damai
segirada da l’entschatta ennà talmain bain ch’ils regents na duvravan betg
controllar directamain las instituziuns da la citad da Roma (ed en spezial il
Senat, dal qual derivavan anc ils attentaders da Caesar).

Tiberius, il figl adoptiv e successur dad Augustus, valeva sco grev caracter e
sa sentiva en ses intern probablamain plitost sco republican. Durant ses temp
d’uffizi è el sa restrenschì per gronda part a mesiras defensivas per segirar
ils cunfins. Ses successur Caligula vala tradiziunalmain sco emprim exempel per
in ‹Caesar obsessiv›. Oz ves’ins quest imperatur, ch’ha regì be trais onns, in
pau pli differenzià, senza dentant pudair trair ina bilantscha positiva da ses
temp d’uffizi. Suenter che Caligula è vegnì assassinà, è Claudius daventà
imperatur e quai plitost sco candidat d’embarass (tant pli che l’imperialitad
n’era formalmain betg ertavla). Sut el è vegnida integrada la Britannia en
l’Imperi; pli tard è anc suandada la Thracia ch’era gia avant dependenta da
Roma. Il nausch num da Nero, il successur da Claudius, deriva oravant tut da
funtaunas cristianas, damai ch’el ha instradà las emprimas grondas persecuziuns
da cristians. Ma er autras funtaunas e la scienza moderna vegnan a la conclusiun
ch’el haja negligì las fatschentas ed en spezial l’armada. La mort da Nero l’onn
68 s.C. ha terminà la predominanza da la dinastia giulian-claudiana che sa
laschava manar enavos sin duas da las pli impurtantas famiglias romanas.

Suenter in onn turbulent cun quatter imperaturs è vegnida a la pussanza la
dinastia flavia. Vespasian ha sanà las finanzas statalas e segirà il cunfin a
l’ost cunter ils Parts. In’insurrecziun en la Giudea l’onn 70 ha el fatg abatter
tras ses figl Titus. Quel è daventà ses successur ed ha gì da batter durant ses
curt temp d’uffizi cun pliras catastrofas (erupziun dal Vesuv ed epidemias).
L’onn 81 è ses frar Domitian daventà imperatur. Tacitus e Sueton al descrivan en
colurs sombras e fan surtut menziun da sia relaziun disturbada tar il Senat.
Tuttina ha el er gì success, sco per exempel cun la reorganisaziun da
l’administraziun cun la finamira da render quella pli efficazia. L’onn 96 è el
daventà l’unfrenda d’ina intriga a la curt.

Il temp dals imperaturs adoptivs che cumenza cun Nerva vala en general sco punct
culminant da l’Imperi roman, e quai tant culturalmain sco er areguard la
posiziun da pussanza da Roma. Durant quest temp han ils imperaturs per regla
prendì resguard sin l’opiniun dal Senat e suandà l’urden dal principat. Sut
Trajan, che valeva sco optimus princeps (‹meglier imperatur›), ha l’Imperi
cuntanschì l’onn 117 sia pli gronda extensiun. Suenter campagnas militaras
cunter ils Dacs e Parts tanscheva quel da la Scozia fin en la Nubia (extensiun
nord-sid) e dal Portugal fin en la Mesopotamia (extensiun vest-ost). Sin las
conquistas en l’ost da l’Eufrat ha l’Imperi dentant stuì renunziar suenter curt
temp, damai che quellas n’eran betg da tegnair. A medem temp è Trajan stà
l’emprim imperatur che na derivava betg da l’Italia, mabain da la provinza
(Hispania).

Ses successur Hadrian valeva sco cultivà e hellenofil ed ha consolidà l’Imperi a
l’intern. El ha pussibilità in temp da fluriziun civilisatoric, cultural e
tecnologic che dueva er promover la derasaziun dal cristianissem. Enconuschentas
èn daventadas surtut sias fortificaziuns dals cunfins, per exempel en la
Britannia u en l’ost da l’Imperi. Tscherts istoriografs al reproschan dentant,
d’avair engrevgià memia ferm las finanzas statalas. E propi sa mussan da quel
temp emprims indizis d’ina crisa economica, però betg anc en dimensiuns
dramaticas.

Vers la mesadad dal segund tschientaner, al cumenzament da la dinastia antonina,
pareva l’Imperi d’avair cuntanschì sut Antoninus Pius sia culminaziun. Ma gia
sut l’‹imperatur filosof› Mark Aurel (161 fin 180) èn sa mussads ils emprims
problems. Igl èn proruts cumbats intensivs cun pievels germans, en spezial cun
ils Marcomans, ed en l’ost han attatgà l’onn 161 ils Parts. Ultra da quai han
las truppas romanas ch’èn returnadas il 166 suenter lur victoria en l’ost
importà in’epidemia (l’uschenumnada ‹pestilenza antonina›). Sper las smanatschas
exteriuras ch’han absorbà las resursas da l’Imperi sin il piter pir, èn er sa
mussads a l’intern sintoms da crisa. Mark Aurel aveva bain pudì segirar per il
mument il cunfin al nord, aveva dentant manchentà d’instradar refurmas a
l’intern. Suenter sia mort èsi vegnì ad ulteriurs eveniments da crisa, tant pli
che ses figl Commodus n’è betg stà bun da garantir a l’Imperi la segirezza.
Suenter ch’el è vegnì assassinà l’onn 192, è prorutta ina guerra civila.

A l’entschatta dal terz tschientaner èsi reussì als Severs da stabilisar la
situaziun; Septimius Severus ch’è sa fatg valair l’onn 193 en il cumbat da
pussanza è stà a medem temp l’emprim imperatur che derivava da l’Africa. Ad el
èsi reussì da rebatter ils Parts e d’endrizzar la provinza Mesopotamia; a
l’intern è creschida a medem temp la pussanza dals militars. Sut Caracalla han
tut ils libers en l’Imperi (cun excepziun dals dediticii, vul dir dals pievels
suttamess cun la forza da las armas) obtegnì il dretg da burgais roman
(Constitutio Antoniniana), quai ch’ha muntà ina cesura marcanta entaifer la
structuraziun da l’Imperi. Caracalla era bainvis tant tar il pievel sco er tar
l’armada; el aveva dentant inimis entaifer il Senat ed en l’atgna famiglia ed è
la finala daventà l’unfrenda d’in attentat. Suenter in curt intermezzo è
Elagabal daventà imperatur; ses temp d’uffizi è stà marcà da l’emprova
d’introducir la divinitad orientala da medem num sco dieu statal. Suenter che
quest imperatur nunpopular era vegnì assassinà l’onn 222 ha Severus Alexander
empruvà adumbatten da sa cumprovar en l’ost cunter ils Sassanids (cf. sutvart)
ed al Rain cunter ils Germans. L’onn 235 è el vegnì assassinà da schuldads
malcuntents.

Suenter la fin pauc gloriusa dals Severs è suandada la crisa da l’Imperi dal
terz tschientaner, durant la quala ils imperaturs-schuldads èn stads exposts a
las attatgas dals Germans (en spezial dals Alemans e dals Gots) al Rain ed al
Danubi. Ils onns 259/60 han ils Romans stuì ceder il limes autgerman-retic. Anc
pli violents èn dentant stads ils cumbats en l’ost cunter il nov reginavel
persian dals Sassanids (a partir dal 224), als quals igl era reussì d’eliminar
il reginavel dals Parts. Ils Sassanids duevan sa mussar sco adversari anc pli
privlus e stinà ch’ils Parts. Lur retg Schapur I è penetrà repetidamain en Siria
ed ha surventschì pliras armadas romanas. L’onn 260 è schizunt l’imperatur
Valerian crudà en ils mauns dals Sassanids ed è mort en praschunia – ina
blamascha incumparegliabla per Roma.

Entant che l’Imperi empruvava en l’ost desperadamain da segirar las provinzas
Siria ed Asia Minura, ha er il vest cumenzà ad erodar. Ils guvernaturs en
provinzas ch’eran colliadas cun il commando sur pliras legiuns faschevan savens
diever da quellas per arrivar a la pussanza. Quai ha adina puspè manà a cumbats
cun ils usurpaturs e schizunt a secessiuns temporalas da singulas provinzas
(p.ex. da la Gallia). Autras pussanzas empruvavan da profitar da la flaivlezza
da Roma per far atgnas conquistas. Uschia è per exempel vegnì suttamess Palmyra
ch’aveva furmà in allià dals Romans cunter ils Parts e pli tard cunter ils
Sassanids, ma ch’aveva silsuenter conquistà sut Zenobia parts da las provinzas
romanas en l’ost. La crisa ha manà a numerusas midadas, ma n’ha betg pertutgà
tut las parts da l’Imperi tuttina ferm. E la finala duevi tuttina anc reussir
ina giada da tegnair davent il declin smanatschant da l’Imperi.

Sut Diocletian ha gì lieu a partir dal 284 la vieuta vers l’antica tardiva. En
cumparegliaziun cun il temp precedent è quella stada segnada d’ina
centralisaziun e birocratisaziun pli ferma sco er dal success dal cristianissem
da pli tard. En l’istoriografia pli veglia (per exempel Edward Gibbon u Otto
Seeck) considerav’ins questa epoca be sco temp da decadenza; oz percunter la
ves’ins sco in temp da vieuta e transfurmaziun dal mund mediterran da l’antica.

Diocletian ha refurmà l’administraziun ch’è vegnida dividida en in sectur civil
ed en in militar. El ha era stgaffì l’urden da la tetrarchia, tenor il qual i
dueva dar dus ‹imperaturs seniors› (Augusti) cun mintgamai in ‹imperatur junior›
(Caesar). Per in imperatur sulet era l’Imperi numnadamain daventà gia daditg
nunregibel, surtut perquai ch’il squitsch da l’autra vart dals cunfins creschiva
d’in cuntin. La divisiun da las provinzas e l’introducziun da diocesas e
prefecturas dueva render pli effizienta l’administraziun da las provinzas.

Cun prescriver pretschs maximals ha Diocletian empruvà da dumagnar l’inflaziun
ed il declin economic. Per ch’ils abitants da l’Imperi s’orienteschian puspè da
nov vers il stadi e l’imperatur, ha el er empruvà da rinforzar l’atgna apoteosa,
pia la pussanza religiusa imperiala, cun adoptar il surnum Iovius (tenor il dieu
Jupiter). Surtut ils cristians considerava Diocletian sco illoial envers il
stadi. Durant ses temp d’uffizi han gì lieu las davosas (e pli violentas)
persecuziuns da cristians.

L’idea da divider il territori da pussanza n’era betg dal tuttafatg nova, ma uss
è ella vegnida applitgada a moda pli consequenta. L’unitad da l’Imperi na
vulevan ins però tuttavia betg metter en dumonda. Roma è restà il center ideal
da l’Imperi, era sch’ils imperaturs han dischlocà lur residenza en vischinanza
dals cunfins, sco per exempel ad Augusta Treverorum (la citad da Trier odierna).

Suenter l’abdicaziun da Diocletian e da ses cunregent Maximian ha Constantius I
surpiglià en il vest l’uffizi dal Senior Augustus. L’onn 306 è ses figl
Constantin il Grond vegnì proclamà da ses schuldads sco imperatur. Galerius,
ch’era da quel temp l’imperatur superiur, ha stuì renconuscher el cunter veglia
sco cunregent. Ma Constantin n’è betg sa cuntentà cun quai. Pass per pass ha el
allontanà ses rivals e la finala schlià la tetrarchia. A partir dal 312 regiva
el sulet en il vest ed il 324 ha el surpiglià la pussanza sur l’entir Imperi.
Ses temp d’uffizi è stà d’impurtanza surtut per dus motivs: per l’ina ha
Constantin cumenzà a privilegiar il cristianissem (uschenumnada ‹vieuta
constantina›); per l’autra ha el fundà Constantinopel (la citad dad Istanbul
odierna) che serviva uss sco nova chapitala. Il focus da l’Imperi è pia sa
spustà pli e pli vers l’ost.

La dinastia da Constantin n’è betg stada da lunga durada. Suenter cumbats
tranter frars ha Constantius II surpiglià il 353 la pussanza. Suenter sia mort
il 361 ha Julian, il nevs da Constantin, empruvà da far reviver il pajanissem.
El è dentant gia mort il 363 en rom d’ina champagna militara disgraziada cunter
ils Persians. Cun el è ida a fin la dinastia constantina.

Per motivs administrativs ha Valentinian I dividì l’Imperi ad interim; suenter
la mort da Theodosius I è questa divisiun lura stada definitiva. Theodosius era
vegnì instituì sco imperatur en l’ost tras Gratian, il figl da Valentinian. Ad
el èsi reussì – suenter la sconfitta catastrofala ad Adrianopel – da liar ils
Gots, ch’eran penetrads en l’Imperi, almain per il mument tras contracts. A
partir da l’onn 394 ha Thedosius alura regì sur l’entir Imperi, e quai suenter
ch’igl aveva dà en il vest pliras usurpaziuns e revoltas. Theodosius è stà il
davos regent che dueva reger sur l’entir Imperi. Durant ses temp d’uffizi è il
cristianissem vegnì introducì sco religiun dal stadi. Suenter sia mort il 395
han ses figls surpiglià il vest (Honorius) respectivamain l’ost (Arcadius).
Questa divisiun dueva esser definitiva. Tuttina è sa mantegnida l’idea da
l’unitad da l’Imperi: uschia entravan las leschas d’in imperatur normalmain er
en vigur en la sfera d’influenza da l’auter.

Cuntrari a l’Imperi dal vest ha l’Imperi da l’ost survivì ils embrugls dat temp
da la migraziun dals pievels. In dals motivs centrals è quel che l’Imperi da
l’ost furmava la part ch’era populada il pli spess e ch’era economicamain la pli
sauna. L’Imperi dal vest è percunter scrudà in pau a la giada en il decurs dal
5avel tschientaner. En spezial l’avanzada dals Huns ha gì in effect da domino
che dueva midar a moda radicala la divisiun politica entaifer l’Europa. Suenter
la Battaglia dad Adrianopel l’onn 378 aveva l’Imperi pers pli e pli la controlla
sur da las provinzas dal vest. Grondas parts da la Gallia e da la Spagna èn idas
a perder fin la mesadad dal 5avel tschientaner als Germans ch’eran penetradas en
l’Imperi (Vandals, Francs, Gots). Ultra da quai ha muntà la perdita da l’Africa
als Vandals l’onn 435 ina greva frida per l’Imperi dal vest. Gia vers la vieuta
dal quart al 5avel tschientaner era la sedia da la regenza vegnida transferida
da Milaun a Ravenna. E propi è er l’Italia sezza vegnida pli e pli sut
l’influenza dals Germans. L’onn 410 han ils Visigots sblundregià la citad da
Roma, il 455 han ils Vandals fatg il medem.

Per la decadenza e la fin da l’Imperi roman datti plirs motivs. I vegn dentant
anc adina discutà davart ils process ch’èn stads decisivs per transfurmar
l’Imperi dal vest en ina retscha da stadis germans ch’èn da resguardar sco
suverans il pli tard dapi l’entschatta dal 7avel tschientaner. L’armada na
consistiva per gronda part betg pli da burgais romans, mabain da mercenaris
‹barbars›; e la grondezza da l’armada na tanscheva betg pli per segirar ils
cunfins. A l’intern era l’administraziun en in nausch stadi e l’economia sa
chattava en ina fasa da recessiun (cumbain ch’il declin economic era main
dramatic che quai ch’i vegniva supponì da l’istoriografia pli veglia). L’onn 476
ha il German Odoaker destituì Romulus Augustulus sco regent da l’Imperi dal vest
(il davos imperatur renconuschì illimitadamain era percunter stà Julius Nepos).
Tuttina veseva Odoaker sasez anc sco ‹German en servetsch roman› e ses reschim
en l’Italia sco part da l’Imperi roman sut l’imperatur a Constantinopel;
medemamain è ses successur Theoderich il Grond sa stentà da cuntanscher la
renconuschientscha da sia posiziun tras l’imperatur en l’ost.

Tut auter sa preschentava la situaziun en l’ost. L’Imperi da l’ost era
economicamain pli ferm, aveva dapli reservas strategicas e pratitgava en pli ina
diplomazia inschignusa. Surtut l’auta planira da l’Anatolia cun la muntogna dal
Taurus e la Propontis furmavan barrieras natiralas cunter pievels esters. En pli
n’eri mai reussì als Huns e Germans da traversar il Hellespont; perquai èn las
ritgas provinzas da l’Asia Minura, da la Siria e da l’Egipta stadas schanegiadas
da lur sblundregiadas. Ils ‹elements barbars› en l’armada ch’avevan contribuì al
declin da l’Imperi dal vest han ins reducì en il decurs dal 5avel tschientaner
ed eliminà quasi dal tut en il 6avel tschientaner.

Cumbain ch’igl ha dà grevs cumbats cun Huns e Sassanids, è l’Imperi da l’ost
quasi restà intact. Sut Justinian I, il davos imperatur dal qual la lingua
materna era il latin, e ses chau d’armada Belisar èsi reussì als Romans da l’ost
da reconquistar grondas parts dal vest (Africa dal Nord, Italia, Spagna dal Sid)
e da tegnair en l’ost ils cunfins cunter las attatgas vehementas dals Persians.
Suenter che Chosraus I è vegnì a la pussanza, èn las attatgas da vart dals
Sassanids vegnidas adina pli fermas; sia finamira era da conquistar l’entira
part orientala che sa chattava en ils mauns dals Romans. Uschia è ida a fin la
fasa da coexistenza tranter questas duas pussanzas grondas ed ha cumenzà ina
seria da guerras ordvart desastrusas.

L’imperatur roman (da l’ost) è per il mument restà il regent il pli pussant en
la regiun da la Mar Mediterrana e l’Imperi da l’ost aveva puspè prendì possess
da la gronda part da l’anteriur territori da l’Imperi (cun excepziun da la
Britannia, da la Gallia e da la Spagna dal Nord). Suenter la mort da Justinian
(565) èsi dentant sa mussa ch’ils territoris reconquistads na sa laschavan betg
tegnair a la lunga. La Spagna dal Sid è puspè crudada als Visigots e l’Italia è
vegnida a partir da l’onn 568 per gronda part en ils mauns dals Langobards.

A l’intern da l’Imperi roman da l’ost èsi vegnì en il decurs dal temp a dispitas
religiusas tranter gruppas cristianas (monofisits cunter ortodox); ultra da quai
è la malcuntentientscha en parts da la populaziun creschida pervia da las autas
taglias e las guerras cuntinuantas. Uschia è sa sminuì il senn da loialitad
envers l’Imperi (per exempel en la Siria u en l’Egipta).

A l’entschatta dal 7avel tschientaner èn vastas parts da l’Imperi vegnidas
conquistadas dals Sassanids. Sut Chosrau II èn las truppas persianas avanzadas
duas giadas fin a Bizanz; e da Gerusalem han els rapinà la Sontga Crusch, la
quala Helena, la mamma da Constantin, duai avair chattà e che valeva sco ‹pli
grond stgazi› da l’Imperi. Bain èsi la finala reussì a l’imperatur Herakleios da
manar a fin victoriusamain questa lunga guerra; ma spussà da quai n’è l’Imperi
betg stà bun da resister a l’expansiun dals Arabs islamics ed ha pers l’entira
Siria e l’Africa. Surtut la sperdita da la ritga Egipta, la quala il patriarc
Kyros ha quasi tradì senza cumbat als Arabs, ha flaivlentà l’Imperi da l’Ost a
moda substanziala. Herakleios ha er rut cun la tradiziun romana cun surpigliar
al lieu dal titel ‹imperatur› il vegl titel da retg grec ‹basileus› e cun
introducir il grec sco lingua uffiziala.

L’Imperi ha pers pli e pli ses caracter roman-antic. Bain è l’Imperi da l’Ost
cun sia chapitala Constantinopel sa mantegnì uffizialmain fin en il 15avel
tschientaner – ma las structuras internas èn sa midadas a partir da ca. 640
uschè da rudent ch’i para giustifitgà da discurrer a partir da quel mument da
l’Imperi bizantin. Er en l’ost ha uschia cumenzà il temp medieval.

Da resguardar è dentant ch’il term ‹bizantin› è pir vegnì creà en il 19avel
tschientaner e quai senza pudair sa basar sin ina tradiziun istorica. En il temp
medieval preferiva il vest catolic la denominaziun ‹Imperi dals Grecs›, damai
ch’ins na vuleva betg admetter als cristians ortodox en l’ost – ch’eran
daventads malfidaivels al papa – da manar vinavant la ierta da l’Imperi roman.
Il cuntrari pretendeva il vest questa cuntinuitad per sasez (cf. la denominaziun
‹Sontg Imperi roman da naziun tudestga›). Duvrava percunter in Bizantin il term
‹Grecs› (Hellenoi) sche manegiava els ils Grecs da l’antica precristiana; per
denominar sasez è per part sa mantegnì fin oz il term Rhomoi, pia ‹Romans›. Er
ils imperis muslims dal temp medieval duvravan adina il num ‹Imperi roman› (Rum)
sch’els discurrivan da l’Imperi bizantin. Sco idea e punct da referenza è
l’Imperi roman pia sa mantegnì lunsch sur la fin da l’antica.

Il retg francon Carl il Grond è stà l’emprim imperatur dal vest ch’è sa mess
suenter il declin dal vegl Imperi roman dal vest en la tradiziun dals imperaturs
romans (uschenumnada translatio imperii). Sia curunaziun sco imperatur ils 25 da
december 800 a Roma ha perquai manà ad ina cuntraversa diplomatica cun il
basileus bizantin che veseva sasez sco sulet imperatur roman legitim.

Il Sontg Imperi roman (dapi il 15avel tschientaner cun l’agiunta ‹da naziun
tudestga›) ha pli tard considerà sasez sco successur da l’Imperi roman (dal
vest). Sco ‹Terza Roma› ha er il zar russ deducì da l’ierta bizantina – suenter
la conquista da Bizanz tras ils Osmans l’onn 1453 – il dretg sin la curuna
imperiala romana. Ils titels Kaiser e Zar derivan tuts dus dal titel roman
Caesar.

Cun la curunaziun da Napoleun I sco imperatur l’onn 1804 hai dà l’emprima giada
dapli che in imperatur en l’Europa dal Vest. Dus onns pli tard ha Franz II
remess la curuna imperiala roman-tudestga, quai ch’ha muntà la fin dal Sontg
Imperi roman.

Il 1870 è ida a fin l’era napoleonica en Frantscha e cun quai er l’Imperi
franzos ch’è vegnì substituì tras la Republica franzosa. Il titel d’imperatur è
dentant vegnì duvrà vinavant da divers monarcs, enfin che l’istorgia dals
imperaturs è ida a fin en l’Europa cun la fin da l’Emprima Guerra mundiala: 1917
ha la Revoluziun russa manà a l’abdicaziun da Nikolaus II (fin da l’Imperi
russ); ed ils onns 1918/1919 han abditgà Karl I (Austria-Ungaria) e Wilhelm II
(Imperi tudestg).

En il 20avel tschientaner è l’Italia faschista sut Benito Mussolini sa messa anc
ina giada en la tradiziun da l’Imperi roman: Mussolini ha declerà publicamain
d’avair en egl la restituziun da l’Imperi roman.

L’Imperi roman è stà dividì fin en l’antica tardiva en provinzas. Cumenzà ha
questa sutdivisiun territoriala en il terz tschientaner a.C. en quel mument
ch’ils Romans han cumenzà ad expander sur l’Italia ora (l’emprima provinza è
stada la Sicilia). Durant il temp dals imperaturs è la structura da las
provinzas vegnida adattada pliras giadas. Augustus las ha partì en provinzas
imperialas e senatoricas. Diokletian ha substituì las provinzas tradiziunalas
tras ina sutdivisiun a dus livels (diocesas e provinzas); per l’emprima giada è
er vegnida integrada l’Italia en quest urden territorial.

Las pitgas principalas da l’administraziun furmavan dentant las citads, da las
qualas l’Imperi ha enconuschì las furmas colonia, municipium, civitas, urbs ed
oppidum. Las citads eran organisadas sco vischnancas burgaisas cun autonomia
parziala ed eran en emprima lingia responsablas per incassar la taglia. Questa
delegaziun da las incumbensas ha pussibilità a l’Imperi d’operar cun ina fitg
pitschna administraziun centrala.

Dal temp da la Republica n’èn ils abitants da las citads vegnids resguardads sur
lung temp betg sco burgais romans cun dretgs equivalents; els stuevan servir en
l’armada romana e pajar taglia, ma n’avevan nagin dretg da votar e d’eleger
entaifer la communitad romana cumplessiva e n’eran er betg inscrits en las
tribus (glistas da burgais). Cun las Lex Iulia e Lex Plautia Papiria durant la
Guerra dals Confederads 90 ed 89 a.C. èn tut las citads da provinza da l’Italia
vegnidas auzadas en il stadi da municipium cun dretgs da burgais cumplains. Dapi
lura vegn quest term duvrà en general per designar tut las citads da provinza
talianas.

Durant il temp dals imperaturs, cumenzond gia sut Gaius Iulius Caesar, han er
citads en las provinzas ordaifer l’Italia obtegnì il dretg da municipis. Quai è
dentant stà il cas praticamain be en il vest da l’Imperi. A partir dal prim e
segund tschientaner hai lura era dà municipa latina, da las qualas citads ils
abitants avevan dretgs in pau pli restrenschids che quels d’in municipi roman.
La Constitutio Antoniniana dal 212 s.C. ha la finala attribuì a tuttas citads da
l’Imperi almain il status da municipi ed a tut ils libers burgais da l’Imperi è
vegnì concedì il dretg da burgais roman.

L’Imperi roman ha procurà per diversas cundiziuns da basa ch’han pussibilità
in’economia prosperanta. Da quellas fan part la pasch relativa (pax romana) als
cunfins, la stabilitad demografica, las vastas libertads concedidas a tut ils
burgais sco er in sistem monetar derasà ed acceptà en l’entir Imperi. Cumbain
che l’agricultura e l’economia da latifundias furmava la basa da l’economia
romana, èn er il commerzi e l’artisanat stads da gronda muntada. In element
constitutiv da l’economia romana ha plinavant furmà la lavur da sclavs.

La cultura e l’art roman èn sa sviluppads a basa da las furmas da viver simplas
dals abitants da la part occidentala da la Mar Mediterrana, da la cultura
plitost povra en art dals Italichers (indogermans) ch’eran immigrads en il
decurs dal segund millenni avant a.C. e la finala dals Etruscs, dals quals ils
Romans han quasi surpiglià cumplettamain lur cultura. Parts essenzialas da l’art
roman èn vegnidas furmadas tenor il model da l’architectura, pictura e plastica
greca; medemamain èn vegnids adaptads motivs da la mitologia greca. Da metter a
pèr dieus esters als agens (Interpretatio Romana) ha plinavant furmà in tratg
caracteristic da la moda e maniera co ch’ils Romans han tractà culturas e
religiuns suttamessas (p.ex. er en Egipta).

In’invista cumplessiva en l’art, la cultura e la vita sociala en l’Imperi roman
dal temp dals imperaturs porschan las exchavaziuns a Herculaneum ed en spezial a
Pompeji che furmava da quel temp in’impurtanta citad romana en la Campania. Tras
la catastrofa da l’erupziun andetga dal Vesuv l’onn 79 s.C. èn ils abitadis
vegnids cuverts cun ina stresa da tschendra e crap-spungia da ca. 20 meters e
conservads uschia a moda natirala.

Las exchavaziuns a Pompeji dattan dentant er perditga dals Oscs, Samnits, Grecs
ed Etrucs ch’han populà la regiun sur in temp bler pli lung ch’ils Romans e da
blers sclavs e lavurers migrants ch’eran sesents en la citad dal temp da sia
destrucziun. Sper Pompeji ed Herculaneum èn er ils lieus pli pitschens Stabiae
ed Oplontis vegnids destruids cumplettamain. Plinius il Giuven ha descrit
detagliadamain l’erupziun dal Vesuv, durant la quala er ses aug, il scienzià e
litterat Plinius il Vegl, era vegnì per la vita.

Il dretg da la Roma antica cumpigliava prescripziuns da procedura fundamentalas
dal dretg civil e dal dretg penal ch’èn vegnidas integradas per gronda part en
las normas da dretg modernas. La scienza dal dretg aveva cuntanschì sia
culminaziun durant ils emprims tschientaners dal temp dals imperaturs (emprim
fin terz tschientaner). L’urden da dretg ed urden statal da l’Europa, surtut il
dretg civil, èn influenzads fin oz a moda decisiva dal dretg roman. Impurtants
puncts da referenza han furmà las collecziuns da l’antica tardiva sco il Codex
Theodosianus u il Codex Iustinianus.



https://rm.wikipedia.org/wiki/Corea_dal_Sid

La Corea dal Sid, uffizialmain la Republica Corea, è in stadi situà sin la
peninsla coreana en l'Asia orientala.

Al nord cunfinescha la Corea dal Sid sin ina lunghezza da 243 km cun la Corea
dal Nord, il stadi socialistic. Ils dus stadis èn vegnids fundads l'onn 1948 a
l'entschatta da la guerra fraida, e la divisiun è vegnida cementada en la guerra
da Corea seguenta. En l'ost cunfinescha la Corea dal Sid cun il mar da l'ost, el
sid cun la via da la Corea ed en il vest cun la mar melna. La chapitala è Seoul.

Il num uffizial è Republica Corea, pil pli vegn dentant duvrà la noziun Corea
dal Sid. Per corean sa numna il stadi Daehan Minguk (corean: 대한민국; chinais:
大韓民國; rum.: Gronda Republica da Han). En general vegn dentant era en Corea
duvrada la noziun curta Hanguk (한국, 韓國, Naziun da Han) u Namhan (남한, 南韓, Han dal
sid). En la Corea dal Nord vegn la Corea dal Sid numnada Namchosŏn (남조선, 南朝鮮,
Joseon dal sid), cunquai che Corea vegn numnà differentamain en ils dus stadis.

La Corea dal Sid è la part dal sid da la peninsla coreana. La cuntrada sa
cumpona per part da muntognas cun guaud en l'ost e planiras abitadas spessamain
lung la riva en il sid ed en il vest. La surfatscha è 99.392 km², dals quals 290
km² èn surfatschas maritimas. La Corea dal Sid è cunquai pli che duas giada pli
gronda che la Svizra



https://rm.wikipedia.org/wiki/Vienna

Vienna (tudestg Wien, viennais Wean) è la chapitala ed en il medem mument in
dals nov pajais federativs da l’Austria. Cun varga 1,84 milliuns abitants è
Vienna la citad cun la pli gronda spessezza d’abitants dal pajais. A Vienna e
conturn vivan enturn 2,68 milliuns umans, quai ch’è in quart da la populaziun da
l’Austria. Tenor la cifra d’abitants figurescha Vienna sco otgavel gronda citad
da l’Uniun europeica (UE).

Cun il biro da l’Organisaziun da las Naziuns unidas (ONU) furma Vienna ina da
las quatter sedias uffizialas da l’ONU. Ulteriuras organisaziuns internaziunalas
da renum ch’han lur sedia a Vienna èn l’Organisaziun dals pajais exportaders da
petroli (OPEC), l’Organisaziun per la segirezza e la collavuraziun en l’Europa
(OSCE) e l’Organisaziun internaziunala per l’energia atomara (IAEO). L’IAEO e
l’ONU han in agen cumplex d’edifizis, l’uschenumnà Vienna International Centre.

Durant tschientaners è Vienna stada la citad imperiala e residenziala dals
Habsburgais ed è uschia sa sviluppada ad in center cultural e politic da
l’Europa. Cun dus milliuns abitants era Vienna l’onn 1910 la quartgronda citad
dal mund, suenter Londra, New York e Paris. Suenter la fin da l’Emprima Guerra
mundiala aveva la citad dentant pers var in quart da ses abitants. Sin proposta
da la Republica austriaca èn la citad veglia da Vienna (che dat anc oz perditga
dal domini dals Habsburgais) ed il chastè da Schönbrunn vegnids renconuschids da
l’Unesco sco iertas culturalas mundialas. Tar las ensainas da Vienna tutgan il
Dom da Son Steffan, la Roda gronda en il Prater e bleras autras attracziuns.

Il svilup da Vienna tar ina da las pli impurtantas e grondas citads da l’Europa
Centrala è tranter auter d’attribuir a la situaziun geografica favuraivla. La
citad giascha al nordost da las Alps en il nordvest dal batschigl da Vienna
(Wiener Becken). La citad istorica è vegnida erigida unicamain en il sid dal
Danubi; ozendi s’extenda la citad dentant dad omaduas varts dal flum. Vienna è
sa furmà là nua che las veglias vias da martganzia sa cruschavan: dal vest a
l’ost il Danubi e dal nord al sid la Ruta d’ambra. Il Danubi sa laschava
surpassar en quest lieu senza pli grondas difficultads, perquai ch’il flum sa
sparteva sin blers bratschs cun inslas tranteren.

La citad da Vienna s’extenda da Lobau che giascha sin 151 meters fin tar il
Hermannskogel sin 542 meters sur mar. En il nordvest sco era en il vest ed en il
sidvest da Vienna tanscha il guaud da Vienna cun sias collinas (Leopoldsberg,
Kahlenberg) fin en il territori da la citad. Il Danubi cuntanscha la citad da
Vienna tras la Wiener Pforte, ina stretga enserrada dal Leopoldsberg da la vart
dretga e dal Bisamberg da la vart sanestra da la riva. Or dal guaud da Vienna
culan numerus flums en la citad. Il pli enconuschent è la Vienna. Las collinas
en il vest cuntinueschan en il sid en furma da terrassas ch’èn sa furmadas en
l’epoca glaziala (Winerberg e Laaer Berg); oz èn quellas enconuschentas sco
regiun da viticultura. L’ost da la citad è territori plitost planiv. Il
Marchfeld vegn nizzegià da l’agricultura. El vegn dentant surbajegia pli e pli.
En il sidost chatt’ins las Donauauen, ina cuntrada per lung dal Danubi ch’è
vegnida declerada sco parc naziunal.

La citad da Vienna è dividida en 23 districts. Anc suenter l’onn da revoluziun
1848 era la citad istorica (che furma oz la gronda part da l’emprim district)
congruenta cun il territori da la citad. Sut l’imperatur Franz Joseph I è la
citad vegnida schlargiada considerablamain ils onns 1850, 1890/1892 e 1904.
L’onn 1850 èn las vischnancas aifer l’uschenumnà Linienwall (il rempar che dueva
proteger la citad dals Tircs e da rebels da l’Ungaria) vegnidas integrads sco
segund enfin 8avel district (respectivamain 9avel dapi che l’anteriur quart
district è vegnì spartì en dus). Dapi l’onn 1890 appartegnan era ils districts a
la riva dretga dal Danubi a la citad. En bleras parts dals districts vivan ils
nums dals vitgs autonoms d’antruras vinavant.

Scuvertas archeologicas mussan ch’igl ha gia dà durant il temp paleolitic umans
ch’èn viandads atras questa regiun. Pir davent dal temp neolitic è il Wiener
Becken dentant stà populà permanentamain. Dals abitadis dal temp da bronz dattan
bleras fossas perditga, en las qualas las restanzas da las baras brischadas
vegnivan sutterradas. La cultura da Hallstatt en il temp da fier è
represchentada a Vienna tras in crest-fossa bain visibel e tras restanzas
d’abitadis. Or dal temp celtic è enconuschent ch’i deva in oppidum (abitadi
fortifitgà sumegliant ad ina citad) sin il Leopoldsberg ed in pitschen abitadi
celtic cun il num Vedunia (‹aual da guaud›).

En l’emprim tschientaner suenter Cristus han ils Romans erigì al lieu dal center
da la citad da Vienna in champ da militar (castrum) ch’era collià cun la citad
civila Vindobona (ozendi il terz district). Il champ aveva la funcziun da
segirar il cunfin da la provinza Pannonia. Anc oz ves’ins en l’emprim district
il decurs dal mir e la via dal champ. Ils Romans èn restads fin en il
tschintgavel tschientaner. Il champ da las legiuns romanas sa chattava en l’ost
da la part settentriunala da l’Imperi roman ed è spert daventà in’unfrenda dals
embrugls da la migraziun dals pievels.

Il center viennais dal temp medieval tempriv era il Berghof, in bain economic da
viticultura. L’emprima giada vegn il bain numnà en las annalas da Salzburg l’onn
881. Là vegn menziuna ch’igl haja gì lieu apud Weniam ina battaglia cunter ils
Magiars. I n’è dentant betg cler sch’i sa tractava da la citad u dal flum. Cun
la victoria da retg Otto I cunter ils Magiars l’onn 955 en la Battaglia sin il
Lechfeld ha cumenzà l’avanzament da Vienna e da l’Austria en la politica
europeica.

Sut ils Babenbergs è vegnì stgaffì l’onn 976 il marchesat Ostarrichi sin il
territori al cunfin tar l’Ungaria. Tar quel tutgava era Vienna. Gia en il 11avel
tschientaner era Vienna in impurtant lieu da martganzia. Il 1155 ha Heinrich II
designà Vienna sco sia citad principala. Mo in onn pli tard ha Vienna obtegnì
cun il previlegium minus il stadi da ducadi cun sedia dal duca. L’onn 1192 – en
il decurs da la Terza Cruschada – ha il marches Leopold V il Virtuus arrestà
retg Richard Löwenherz ad Erdberg sper Vienna (oz il terz district). Quai ha
purtà in enorm daner da liberaziun. Cun questa summa è vegnì drizzà en in
lavuratori per batter munaida sco era finanzià l’emprim engrondiment da la
citad. 1221 ha Vienna survegnì sco segunda citad en il ducadi austriac il dretg
da citad e da martgà. Quai vul dir che la citad aveva il dretg da pretender dals
commerziants che gievan tras la citad da stuair distgargiar lur rauba e da dar
la pussaivladad als abitants da cumprar quella. Quai pussibilitava als Viennais
il commerzi intermediar, uschia che Vienna aveva relaziuns da commerzi oravant
tut per lung dal Danubi e cun Venezia. Vienna valeva gia da quel temp sco ina da
las pli impurtantas citads lunsch enturn.

Ina giada che la smanatscha tirca è stada bandischada, han ins bajegià bler e la
citad e prosperada. En il temp da la reconstrucziun è la citad da Vienna vegnida
barochisada (Vienna gloriosa). Numerus palazis da persunas noblas èn vegnids
bajegiads, oravant tut dals achitects Johann Bernhard Fischer von Erlach e
Johann Lukas von Hildebrandt. Er ordaifer ils mirs da la citad èsi vegnì bajegià
bler. Dapi l’onn 1704 enconuscheva schizunt l’aglomeraziun in sistem da
fortezza, il Linienwall. Quest mir da fortezza passava pli u main là nua che la
Gürtelstrasse sa chatta oz.

Suenter che blera glieud è morta pervi da la pesta durant ils onns 1679 e 1713 è
la populaziun puspè creschida cuntinuadamain en il decurs dal 18avel
tschientaner. Durant quel temp èn era vegnidas fundadas las emprimas
manufacturas, e quai en la Leopoldstadt. Era l’igiena è vegnida meglierada cun
eriger chanalisaziuns e cun installar il nettegiament da las vias.

Cun la fluriziun da la citad è Vienna bainspert daventada in impurtant center
cultural en l’Europa ch’ha gì ses punct culminant cun la musica classica
viennaisa (Haydn, Mozart, Beethoven, Schubert).

Durant las Guerras da coaliziun han las truppas da Napoleun Bonaparte conquistà
duas giadas la citad da Vienna (1805 e 1809). Il 1804 è Vienna daventà la
chapitala d’in nov stadi – da l’Imperi austriac. Il 1806 è vegnì annunzià la fin
dal Sontg Imperi roman da naziun tudestga. Suenter la victoria cunter Napoleun
ha gì lieu il Congress da Vienna (1814/15) ch’ha ordinà da nov las relaziuns
politicas en l’Europa.

L’epoca dal Vormärz è caracterisada tras la politica da repressiun rigurusa ed
era tras la cultura da Biedermeier. En quest’epoca ha era cumenzà
l’industrialisaziun. Il 1837 è vegnida averta l’emprima viafier (Nordbahn).

La Revoluziun franzosa dal favrer 1848 ha er gì effect sin Vienna: ils 13 da
mars è prorutta la Revoluziun dal mars. Entras quella ha il chancelier dal stadi
Metternich bainprest stuì sa retrair. Ils 6 d’october ha lura cumenzà la
Revoluziun da l’october. A la fin ha il militar imperial victorisà cunter ils
democrats. Il democrat Robert Blum ch’era vegnì da Francfurt per gidar la
populaziun è vegnì executà en la Brigittenau.

L’onn 1850 è la citad vegnida engrondida cun incorporar l’aglomeraziun aifer il
Linienwall e la Leopoldstadt sin la Donauinsel en la citad da Vienna. 1858 è il
mir da fortezza da la citad vegnì destruì. Empè dal mir è vegnida bajegiada la
Ringstrasse cun edifizis monumentals da mintga vart. Il stil da bajegiar a la
Ringstrasse ha influenzà fermamain il maletg da la citad da Vienna. Quest temp
ha gì ses punct culminant en l’Exposiziun mundiala dal 1873. Cun il crash da la
bursa ch’ha gì lieu gist durant l’exposiziun è era il Temp da fundaziun ì a fin.

Suenter las grondas inundaziuns da l’onn 1830 hai adina puspè dà plans per ina
regulaziun dal Danubi. Quels èn vegnids realisads tranter il 1868 ed il 1875. Il
Danubi è vegnì manà en in flum principal sper la citad ora. Be in pitschen flum
è anc vegnì laschà passar en furma da chanal atras la citad. El porta il num
Donaukanal.

Il pli enconuschent president da la citad durant il temp imperial è stà Karl
Lueger. Il cristiansocial carismatic è stà en uffizi davent da l’onn 1897 fin il
1910. El è stà enconuschent per refurmas communalas, ma er per in antisemitissem
rabiat. Da quel temp è era la populaziun da Vienna creschida spert, quai pervia
dal grond dumber d’immigrants.

La Wiener Moderne marchescha da quel temp gist er l’ultim punct culminant
cultural da la citad. Quai betg sco davos pervi da l’associaziun d’artists
Wiener Secession ch’ha fatg da Vienna in center dal jugendstil. En la musica è
naschì da quel temp il moviment da la Segunda scola viennaisa. En
quest’atmosfera da resvegl cultural ha plinavant stabilì Sigmund Freud la
psicanalisa.

Durant l’Emprima Guerra mundiala na hai bain dà naginas acziuns guerrilas en il
conturn da Vienna. Tuttina è la situaziun da provediment daventada difficila
vers la fin da la guerra. La fin da l’Emprima Guerra mundiala ha er muntà la fin
da l’Austria-Ungaria. Ils 30 d’october 1918 è naschida la Republica Austria; ils
11 da november dal medem onn ha l’imperatur Karl I abditgà e bandunà il chastè
da Schönbrunn e Vienna.

Durant l’instabilitad economica e politica da l’Emprima Republica ha Vienna
furma la tribuna politica per las cuntraversas tranter la regenza conservativa
ed ils socialdemocrats che dominavan la citad. Ils 15 da fanadur 1927 ha brischà
il palaz da giustia; tar las collisiuns tranter demonstrants e polizia èn 94
persunas vegnidas per la vita. Questa fasa da radicalisaziun ha culminà l’onn
1934 en la Sullevaziun socialdemocratica dal favrer. Quella è vegnida supprimida
cun forzas militaras ed ha manà a la dictatura austrofaschista che dueva dominar
la citad e l’entir pajais fin l’annexiun da l’Austria al Reich tudestg.

Ils 12 da mars 1938 ha Adolf Hitler laschà occupar l’Austria tras truppas
tudestgas. Cun sustegn or da las atgnas retschas è vegnida remplazzada la
dictatura austrofaschistica tras il domini naziunalsocialistic. La regenza da la
citad han ins reorganisà ed incorporaziuns han manà al Gross-Wien ch’era trais
giadas uschè grond sco la surfatscha da la citad odierna.

Suenter l’occupaziun tudestga han cumenzà las persecuziuns e deportaziuns da
Gidieus. Dals radund 200 000 Gidieus sesents a Vienna èn radund 120 000 vegnids
sfurzadas d’emigrar – tranter els Sigmund Freud – e 60 000 èn vegnids per la
vita en champs da concentraziun.

Ils 17 da mars 1944 han ils alliads cumenzà a bumbardar Vienna. En tut è radund
in tschintgavel da la citad vegnì destruì. Il Dom da Son Steffan n’era betg
vegnì tutgà da bumbas, ha dentant tuttina piglià fieu tar ina spogliaziun.
L’avrigl 1945 ha gì lieu la Battaglia da liberaziun da Vienna ch’ha chaschunà la
mort a radund 37 000 schuldads e millis civilists. La battaglia è ida a fin cun
la sconfitta da las truppas naziunalsocialisticas; nà da l’Ungaria è l’Armada
cotschna da l’Uniun Sovietica entrada en la citad.

Suenter la fin dals cumbats a Vienna ha l’armada sovietica installà ina nova
regenza. Era las partidas politicas èn sa furmadas da nov. Pir l’atun 1945 han
ils soviets laschà entrar en la citad contingents militarics dals ulteriurs
trais alliads (Stadis Unids, Gronda Britannia e Frantscha). Enfin l’onn 1955 è
la citad da Vienna restada divida en quatter secturs e dirigida dals alliads.
In’invista en las relaziuns da viver dal quel temp dat l’enconuschent film ‹Der
dritte Mann› cun Orson Welles ch’è vegnì filmà a Vienna l’onn 1948.

Sco dapertut en l’Europa dal Vest ha la fin da la guerra er manà a Vienna a
prosperitad economica. Quai betg il davos grazia al Plan da Marshall. Dentant
betg mo economicamain, mabain er sin champ politic han ils onns suenter la
guerra stgaffi novas realitads. Ils 15 da matg 1955 ha l’Austria obtegnì
l’independenza cumplaina. Ils 26 d’october – il di suenter che las davosas
truppas d’occupaziun avevan bandunà il pajais – vala dapi lura sco festa
naziunala da l’Austria.

L’istorgia da Vienna durant la Guerra fraida è marcada da sia vischinanza
geografica tar il bloc da l’ost. L’atun 1956 ha Vienna dà albiert a blers
fugitivs ungarais ch’eran fugids suenter la sullevaziun betg reussida. L’onn
1968 ha la citad plinavant recepì bleras persunas da la Tschechia e Slovachia
suenter la fin sanguinusa da la Primavaira da Prag.

Dapi l’onn 1957 ha l’Organisaziun internaziunala per l’energia atomara (IAEO)
sia sedia a Vienna. L’onn 1965 è la citad plinavant daventada sedia da
l’Organisaziun dals pajais exportaders da petroli (OPEC). Gia l’onn 1961 ha gì
lieu a Vienna in inscunter tranter il president dals Stadis Unids John F.
Kennedy ed il manader sovietic Nikita Sergejewitsch Chruschtschow.

L’onn 1980 è lura vegnida averta l’UNO-City, la terza sedia da las Naziuns
unidas suenter New York e Genevra. Tut quai ha gidà a posiziunar Vienna sco
citad da congress e da relaziuns internaziunalas.

Oz vala Vienna sco ina da las citads cun la meglra qualitad da viver lunsch
enturn. Tar ina valitaziun internaziunala l’onn 2010 è Vienna schizunt sa
tschentada sin l’emprima plazza, avant Turitg, Genevra e Vancouver/Auckland. A
questa qualitad da viver contribueschan l’auta cumpart da zonas verdas sin il
territori da la citad (radund 50 %) e la bilantscha ecologica ch’è relativamain
buna en cumparegliaziun cun autras citads. Vitiers vegnan la segirtad sociala e
da polizia, il sistem da sanadad exemplaric, l’auta qualitad dal sistem da
furmaziun, la rait da meds publics sco er las vastas purschidas culturalas e da
temp liber.

Da muntada internaziunala è a Vienna cunzunt la musica classica. Durant ils
tschientaners ha questa citad dà dimora a numerus cumponists da renum mundial.
Durant la classica viennaisa (ca. 1780–1827) èn quai stads Joseph Haydn,
Wolfgang Amadeus Mozart e Ludwig van Beethoven.

En l’ulteriur decurs dal 19avel tschientaner èn vegnids vitiers Franz Schubert,
Franz Liszt, Johannes Brahms, Johann Strauss (bab), Johann Strauss (figl, il
‹retg dal valzer›), Franz Lehar, Joseph Lanner, Anton Bruckner e Gustav Mahler.
Cun l’uschenumnada Segunda scola viennaisa a l’entschatta dal 20avel
tschientaner èn plinavant colliads ils nums dad Arnold Schönberg, Anton Webern
ed Alban Berg.

Questa tradiziun musicala vegn tgirada er ozendi. Cun ils Wiener Philharmoniker
residescha a Vienna in dals megliers ensembles da l’Europa. Ed er ils Wiener
Sängerknaben han cuntanschì in renum mundial. Dus terms fix en l’onn cultural a
Vienna furman il Concert da Bumaun dals Wiener Philharmoniker che vegn mintgamai
emess live a la televisiun ed il Bal d’opera ch’ha lieu durant il temp da
tschaiver e che tgira la tradiziun dal valzer.

Il pli enconuschent artist viennais da la musica da pop è bain Falco. Cun hits
sco ‹Der Kommissar›, ‹Jeanny› e ‹Rock Me Amadeus› tutga el tar ils artist da
l’intschess tudestg cun il pli grond success. Cun ‹Rock Me Amadeus› ha el
schizunt cuntanschì l’onn 1986 plazza 1 dals Billboard Hot 100 americans, e quai
sco unic artist da lingua tudestga insumma.

Ensemen cun Berlin vala Vienna sco ina da las citads da teater las pli
impurtantas da lingua tudestga. Il Burgtheater furma il punct central da la vita
da teater a Vienna. Ils pli enconuschents teatrists viennais dal 19avel
tschientaner eran Franz Grillparzer, Ferdinand Raimund e Johann Nestroy. En il
20avel tschientaner èn quai stads Arthur Schnitzler, Karl Kraus, Robert Musil e
Thomas Bernhard. Dapi l’onn 2000 vegn surdà qua il Premi da teater Nestroy che
furma il pli impurtant premi da quest gener en l’entir territori da lingua
tudestga.

Il pli grond cumplex museal a Vienna furma la Hofburg imperiala cun sias
annexas. Qua pon ins tranter auter visitar la chombra dal stgazi cun las curunas
imperialas, las localitads da l’imperatur Franz Joseph ed il museum da Sisi che
regorda a sia dunna, l’enconuschenta imperatura Elisabeth. Plinavant cumpiglia
il cumplex differents museums d’art (tranter auter l’Albertina) e da la natira
(cun la Venus da Willendorf – la pli veglia figura d’ina dieua da la
fritgaivladad, creada enturn 25 000 a.C.). Davos la Hofburg pon ins admirar
l’art da chavaltgar en l’enconuschenta Spanische Hofreitschule.

Gist sper la Hofburg sa chatta il MuseumsQuartier che vala sco in dals diesch
areals d’art ils pli gronds dal mund. Quest areal è vegnì avert l’onn 2001 e dat
suttetg a numerus museums d’art e d’architectura moderna e contemporana. Art dal
temp medieval al temp modern preschenta a Vienna er il chastè Belvedere, tranter
auter ‹Der Kuss› da Gustav Klimt.

Medemamain accessibel sco museum è il chastè Schönbrunn che furmava pli baud la
residenza da stad da l’imperatur. Igl è quai l’attracziun turistica la pli
frequentada a Vienna. Dapi l’onn 1996 appartegnan il chastè ed il parc als bains
culturals mundials da l’Unesco. En il parc sa chatta er il Tiergarten, il pli
vegl zoo dal mund ch’è anc avert.

In’ulteriura attracziun turistica furma il Hundertwasserhaus da l’artist
Friedensreich Hundertwasser. Quest bajetg ludic ha l’artist concepì
explicitamain sco cuntrapaisa a l’architectura moderna plitost fraida. Er
l’ardera Spittelau è concepida da Hundertwasser.

Il pli grond parc a Vienna è il Prater, situà en il district Leopoldstadt. El
cumpiglia 600 hectaras ed ha uschia duas giadas la grondezza dal Central Park a
New York e trais giadas la grondezza dal Tiergarten a Berlin. Il Prater furmava
oriundamain il revier da chatscha da l’imperatur ed è vegnì transfurmà l’onn
1766 en in parc. L’onn 1873 ha gì lieu sin l’areal da fiera l’Exposiziun
mundiala. Medemamain sa chatta qua il parc da divertiment Wurstelprater cun la
roda gronda e l’Ernst-Happel-Stadion, la pli grond’arena da ballape da
l’Austria.

La Donauinsel cun ina lunghezza da 21,1 kilometer ed ina ladezza da 200 meters
furma in’ulteriura zona da recreaziun. Qua ha lieu ina giada l’onn il
Donauinselfest che porscha concerts gratuits cun artists austriacs ed
internaziunals. Cun 3 milliuns visitaders entaifer trais dis sa tracti dal pli
grond festival al liber da l’entira Europa.



https://rm.wikipedia.org/wiki/Papa

Il papa es il cho da la baselgia catolica romauna ed il schef mundiel dal stedi
dal Vatican. In medem möd es papa u bap sench sieu titel religius ed uffiziel.
Impü es il papa l'uvas-ch da Roma.

Seguond la cretta catolica deriva l'uffizi papel da Simon Petrus scu da quel
apostel chi ho artschvieu da Gesu svess las clevs da tschêl, nempe per lier e
schlier pchos. Numno vain in quist connex il lö biblic aint il evangeli seguond
Matteus 16,18-19: "(18) Perque di eau [Gesu] a te: Tü est Petrus; e sün quist
spelm vögl eau fabricher mia baselgia! Üngün inimih nu saro bun da la ruiner,
niauncha la mort bricha. (19) A te vögl eau der las clevs per il nouv muond da
Dieu. Que cha tü vainst a declarer impegnativ cò sün terra, que saro impegnativ
eir davaunt Dieu" (traducziun da Gion Gaudenz, Il Nouv Testamaint. La buna
nouva, 2004).

L'uscheditta successiun apostolica - üna chadagna da consecraziuns
sainz'interrupziun - dess garantir cha'l Spiert Sench resta sur da tuots temps
davent collio cun l'ordinaziun dals papas.

Ils reformatuors dal 16evel tschientiner haun cumbattieu cunter la pussaunza in
lur ögls anti-divina ed usurpeda dals papas. In seguit s'haun furmedas baselgias
protestantas.



https://rm.wikipedia.org/wiki/Organisaziun_da_las_Naziuns_unidas

L’Organisaziun da las Naziuns unidas (ONU; englais: United Nations Organization,
UNO; savens era UN per United Nations; tudestg: Organisation der Vereinten
Nationen) è ina uniun interguvernamentala da 193 stadis. Sco organisaziun
internaziunala furma ella in subject da dretg internaziunal renconuschì
illimitadamain.

Las incumbensas las pli impurtantas da l’organisaziun èn il mantegniment da la
pasch mundiala, l’observaziun dal dretg internaziunal, la protecziun dals dretgs
umans e la promoziun da la collavuraziun internaziunala.

Sias ragischs ha l’Organisaziun da las Naziuns unidas en las conferenzas da
pasch da Den Haag ed en la Societad da las naziuns. Quella era vegnida fundada
suenter l’Emprima Guerra mundiala cun la finamira da garantir la pasch sin il
mund. Dentant n’ha la Societad da las naziuns betg gì tants commembers sco l’ONU
(uschia mancavan per exempel ils Stadis Unids da l’America). Tras quai n’ha ella
betg cuntanschì l’influenza necessaria per far valair sias finamiras ed aveva
praticamain fatg naufragi a l’entschatta da la Segunda Guerra mundiala.

Suenter il naufragi da la Societad da las naziuns ha il president american
Franklin D. Roosevelt empruvà durant la Segunda Guerra mundiala da stgaffir ina
segunda giada in’organisaziun per il mantegniment da la pasch. Ensemen cun il
primminister britannic Winston Churchill ha el elavurà la Charta da l’Atlantic.
Suenter la collavuraziun da l’Uniun Sovietica e da la Republica da la China al
nov urden da pasch han las quatter pussanzas segnà ils 30 d’october 1943 la
Decleraziun da Moscau. Quella prendeva en mira da stgaffir il pli spert
pussaivel in’organisaziun universala per il mantegniment da la pasch e da la
segirtad internaziunala. Quest’instituziun dueva sa basar sin il princip da
l’egualitad suverana da tut ils stadis paschaivels. En rom da la conferenza da
Dumbarton Oaks è l’idea da fundar l’ONU vegnida concretisada. Suenter
l’integraziun da la Frantscha en il circul da las pussanzas responsablas ha la
Charta da las Naziuns unidas pudì vegnir terminada l’onn 1945 a chaschun da la
conferenza da Jalta. Ella è vegnida suttascritta ils 26 da zercladur 1945 a San
Francisco da 50 stadis. La Pologna ha pir suttascrit pli tard la Charta, fa
dentant part dals 51 commembers fundaturs.

La Charta è ida en vigur ils 24 d’october dal medem onn, suenter che la
Republica da la China, la Frantscha, l’Uniun Sovietica, il Reginavel Unì, ils
Stadis Unids da l’America e la plipart dals stadis fundaturs avevan ratifitgà la
Charta.

Las Naziuns unidas han lur sedia principala a New York e trais ulteriuras sedias
a Genevra, Nairobi e Vienna. A Den Haag sa chatta il Tribunal internaziunal. Las
sedias da las Naziuns unidas na sa chattan tenor diever linguistic uffizial betg
en ils stadis correspundents, mabain èn mo circumdads da quels. En l’ONU valan
agens dretgs e la pussanza statala dal stadi da la sedia respectiv na po betg
duvrar mesiras repressivas. Qua tras n’è la suveranitad betg periclitada.
Ch’edifizis da las Naziuns unidas fissan ina furma da territori internaziunal
n’è betg reglà uffizialmain. Dentant profitan lur indrizs da l’immunitad dal
dretg internaziunal, analog a las ambassadas.

Ils 51 commembers fundaturs da las Naziuns unidas da l’onn 1945 eran: l’Egipta,
l’Etiopia, l’Argentinia, l’Australia, la Republica socialista sovietica
bielorussa, la Belgia, la Bolivia, la Brasilia, il Chile, la Republica da la
China, la Costa Rica, il Danemarc, la Republica Dominicana, l’Ecuador, l’El
Salvador, la Frantscha, la Grezia, la Guatemala, il Haiti, las Honduras,
l’India, l’Irac, l’Iran, la Jugoslavia, il Canada, la Columbia, la Cuba, il
Libanon, la Liberia, il Luxemburg, il Mexico, la Nova Zelanda, la Nicaragua,
l’Ollanda, la Norvegia, il Panama, il Paraguai, il Peru, las Filippinas, la
Pologna, l’Arabia Saudita, l’Uniun Sovietica, l’Africa dal Sid, la Siria, la
Tschecoslovachia, la Tirchia, la Republica socialista sovietica ucranaisa, ils
Stadis Unids da l’America, il Reginavel Unì, l’Uruguai e la Venezuela.

1973 èn la Republica democratica tudestga e la Republica federala tudestga
s’associadas a l’ONU sco 133avel e 134avel commember. L’Austria è entrada l’onn
1955 en l’ONU, il Liechtenstein il 1990 e la Svizra l’onn 2002.

Betg commember è tranter auter il Stadi vatican (sia represchentaziun tenor
dretg internaziunal, la Sontga Sedia, ha dentant status d’observatur). En pli
ils stadis che n’èn betg renconuschids da tut ils pajais sco la Sahara
Occidentala, la Republica tirca Cipra dal Nord, las Inslas Cook e la Republica
da la China (Taiwan). Ina posiziun speziala ha la Republica da la China ch’è
stada commembra fundatura da l’ONU e ch’ha fatg part dal Cussegl da segirezza da
l’ONU durant ils onns 1945 fin 1971. L’onn 1971 ha la Republica da la China
dentant stuì sortir da las Naziuns unidas suenter in ‹conclus› (resoluziun 2758)
da l’Assamblea generala da l’ONU. Dapi lura represchenta la Republica populara
da la China sco commembra permanenta dal Cussegl da segirezza ils interess
chinais entaifer las Naziuns unidas e sa dosta vehementamain cunter ina
commembranza dal Taiwan en l’ONU.

Las contribuziuns obligatoricas dals singuls stadis commembers servan a
finanziar la gestiun ordinaria da l’organisaziun sco er incumbensas
administrativas da ses organs spezials ed accesorics. La procentuala exacta da
las contribuziuns obligatoricas vegn calculada tenor ina clav da repartiziun
fixa. Quella vegn determinada mintga trais onns da nov da l’Assamblea generala a
basa da la proposta d’ina cumissiun. L’ultima midada ch’ha manà a la clav
actuala è vegnida decidida il december 2000 ed è ida en vigur il prim da schaner
2001. La summa da las contribuziuns d’in pajais vegn dapi lura fixada sin
fundament da la media dal product naziunal brut dal pajais correspundent durant
ils ultims quatter onns e mez. Medemamain relevantas èn la chargia dals debits,
l’entrada per persuna e la fluctuaziun monetara. Ultra da quai è fixà che mintga
pajais duai contribuir almain 0,001 % als custs da la gestiun ordinaria e dastga
sin il pli pajar 25 % da l’entir budget. Suenter ina fasa da transiziun han
stadis sco la Corea dal Sid, il Singapur e la Brasilia stuì surpigliar a partir
da l’onn 2004 ina pli auta procentuala dal budget da l’ONU. Il Giapun percunter
ha obtegnì pitschnas reducziuns dals pajaments da contribuziun pervia da la
conjunctura regressiva. Er las contribuziuns dals Stadis Unids da l’America èn
vegnidas reducidas, entant che la part da la Germania è restada pli u main la
medema. Sperditas d’entrada da 34 milliuns dollars ch’èn resultadas da la fasa
da transiziun da trais onns èn vegnidas cumpensadas cun ina donaziun privata da
l’interprendider da medias Ted Turner (CNN). Ils pli gronds pajaders dals onns
2004–2006 èn ils Stadis Unids cun 22 %, il Giapun cun 19,5 %, la Germania cun
8,7 %, il Reginavel Unì cun 6,1 % e la Frantscha cun 6 %. Tut ils auters pajais
contribueschan mintgamai pli pauc che 5 % e circa la mesadad paja be la
contribuziun minimala da 0,001 %. Il termin per il pajament è ils 31 da schaner
da mintg’onn. Il budget da dus onns (be contribuziuns obligatoricas) da l’ONU
per ils onns 1998/1999 muntava a 2,8 mia. dollars. Las entradas regularas dal
budget èn perencunter sa diminuidas da 405 miu. dollars americans il 1997 a mo
279 miu. dollars l’onn 1998. Enfin il di da controlla l’onn 1998 avevan be 27 da
185 pajais pajà lur contribuziuns cumplettamain. Ca. 75 % dals daners mancants
dal budget regular e ca. 50 % da las contribuziuns al Peacekeeping mancavan,
perquai ch’ils Stadis Unids n’avevan betg pajà lur part.

Tar las contribuziuns obligatoricas da repartiziun sa tracti medemamain da
pajaments liants per tut ils stadis commembers. Questas contribuziuns servan
dentant mo a finanziar operaziuns da pasch. Las tariffas actualas èn vegnidas
fixadas l’onn 1973 da l’Assamblea generala. Ils stadis da l’ONU sviluppads
economicamain il pli pauc pajan 10 % da lur contribuziuns obligatoricas, pia
0,0001 %. Ils ulteriurs pajais en svilup ston sbursar 20 %. Ils pajais
industrials pajan lur contribuziun cumplaina, ils tschintg commembers permanents
dal Cussegl da segirezza ultra da quai anc la differenza ch’è sa resultada
pervia da la distgargia dals pajais en svilup.

Las contribuziuns voluntarias vegnan duvradas per finanziar organs spezials ed
organs accessorics da l’ONU sco per exempel l’UNDP (Program da las Naziuns
unidas per il svilup), l’UNICEF (Ovra d’agid per uffants da las Naziuns unidas),
l’UNFPA (Fond da las Naziuns unidas per la populaziun), l’UNHCR (Autcumissariat
da las Naziuns unidas per ils fugitivs) ed il WFP (Program alimentar mundial).
Grazia a la decisiun libra davart la summa da lur contribuziuns voluntarias pon
stadis influenzar considerablamain ils puncts centrals dal program da lavur da
l’ONU.

Cun l’entrada en uffizi da la regenza da Ronald Reagan (1981–1989) han ils
Stadis Unids da l’America cumenzà a retegnair ina pli e pli gronda part da lur
contribuziuns obligatoricas al budget ordinari da l’ONU sco er al budget per il
mantegniment da la pasch. Questa cuntravenziun cunter la cunvegna ha l’USA
l’emprim motivà cun critica politica cunter intgins programs da l’ONU. Dapi la
fin dals onns otganta, sut il president George H. W. Bush, han els rinfatschà a
l’ONU ineffizienza e sfarlattim da daners. Fin l’onn 1992 eran ils debits da
l’USA creschids ad ina summa da 1,5 mia. dollars americans. Il congress american
ha stimà l’onn 1997 l’import dal debit a 926 miu. dollars americans, cun renviar
a prestaziuns fatgas per mantegnair la pasch. Plinavant ha el duvrà ils daners
retegnids sco med da far pressiun per reducir la procentuala da las
contribuziuns obligatoricas da l’USA. Ultra da quai han els era duvrà ils daners
retegnids per cuntanscher cun forza midadas en chaussas persunalas entaifer las
Naziuns unidas, sco en il cas da l’anteriur directur general da l’organisaziun
per il scumond d’armas chemicas José Bustani, dal secretari general Boutros
Boutros-Ghali u en il cas da la furmaziun da cumissiuns da l’ONU l’onn 2001. La
regenza da l’USA sut Bill Clinton ha cuntanschì cun contractar en l’uschenumnada
cunvegna Helms-Biden ils 10 da zercladur 1997 ina reducziun da las contribuziuns
americanas a la gestiun ordinaria da l’ONU da 25 % a 20 %. Plinavant ha ella
pudì sminuir las contribuziuns americanas als servetschs per mantegnair la pasch
da 31 % a 25 %.

La Charta è la ‹constituziun› da las Naziuns unidas ed è vegnida suttascritta
ils 26 da zercladur 1945 en la sala da teater dal Veterans War Memorial Building
a San Francisco. Ella è ida en vigur ils 24 d’october 1945. La Pologna, il
51avel commember fundatur, n’ha betg pudì far part da la conferenza ed ha
suttascrit pli tard. La Charta è in contract da dretg internaziunal betg limità
temporalmain ed è vegnida midada dapi la fundaziun be en quatter puncts che
pertutgan ils artitgels 23, 27, 61 e 109. Ella consista d’in preambel e da 19
chapitels cun 111 artitgels. (Ils tschentaments da la Societad da las naziuns
avevan be 26 artitgels.) Ils chapitels tractan tranter auter ils differents
organs principals da l’ONU, l’appaschentaziun da conflicts, las mesiras en cas
d’ina periclitaziun u violaziun da la pasch ed en cas dad in’acziun d’attatga
sco er las finamiras ed ils princips.

1994 è vegnì commess en Ruanda in dals crims ils pli gravants da l’istorgia.
Entras in’erupziun da violenza èn 800 000 persunas da las etnias Hutu e Tutsi
vegnidas mazzacradas. Ils schuldads da las chapellinas blauas da l’ONU han stuì
observar quest genocid e star cun ils mauns en crusch, perquai che lur dumber
era bler memia pitschen e perquai ch’els n’avevan betg in mandat per
intervegnir. Quest schabetg vala tenor Kofi Annan sco la pli gronda disditga da
l’ONU.

Cumbain che las Naziuns unidas èn in’organisaziun mundiala, na vegn or da motivs
pratics betg fatg diever uffizialmain da tut las linguas dal mund. Linguas
uffizialas èn las suandantas sis linguas: l’arab, il chinais, l’englais, il
franzos, il russ ed il spagnol. Da questas sis linguas èn duas – l’englais ed il
franzos – linguas da lavur. Quai è fixà en la resoluziun 2 ch’è vegnida
approvada da l’Assamblea generala l’onn 1946.

Lingua uffiziala vul dir ch’i sto dar ina translaziun en mintga seduta uffiziala
da ed en questa lingua. Ultra da quai ston tut ils documents preparativs da la
seduta, tut ils sbozs da resoluziuns e tut ils protocols e rapports star a
disposiziun a temp util en questas linguas. Per las linguas da lavur vala che
tut ils process da lavur a l’intern da l’organisaziun (en scrit ed a bucca) pon
succeder en ina da las duas linguas. En contacts cun il secretariat da las
Naziuns unidas ha mintga delegà il dretg da tscherner libramain la lingua da
lavur per s’exprimer en scrit ed a bucca. Era ston tuttas decleraziuns
uffizialas dal secretariat succeder en tuttas duas linguas da lavur
(communicaziuns, tavlas, broschuras, visitas guidadas etc.). Questas reglas
excludan da princip preschentaziuns monolinguas. Il servetsch da translaziun
tudestg da l’ONU, finanzià communablamain da la Germania, Austria, Svizra,
Liechtenstein e Belgia, metta a disposiziun ils pli impurtants documents en
tudestg. La Charta da las Naziuns unidas è er vegnida translatada en rumantsch.

In punct da critica furma la cumposiziun dal Cussegl da segirezza che sa basa
sin criteris istorics. Ils commembers permanents da quest cussegl dovran savens
lur dretg da veto per prevegnir a sentenzias e sancziuns cunter sasez e stadis
amis. Uschia ha l’Uniun Sovietica fatg diever ils onns 1946–1964 103 giadas dal
dretg da veto cunter maioritads dal rest unanimas. En 69 cas da convenziuns
davart l’Israel ha l’USA duvrà 20 giadas ses dretg da veto.

Confrunt’ins il dumber d’abitants dals stadis ch’èn commembers permanents cun la
populaziun mundiala, na stat quel en nagina relaziun cun las cumpetenzas
privilegiadas dals commembers permanents dal Cussegl da segirezza. Uschia han
pajais sco il Reginavel Unì u la Frantscha cun mintgamai 60 miu. abitants ina
sedia permanenta, l’India cun passa ina milliarda abitants dentant betg. Quest
problem na sa lascha betg schliar uschè simpel. La structura ierarchica dal
Cussegl da segirezza che conceda in grond pudair ad in pitschen dumber da stadis
reflectescha numnadamain la gronda diversitad en il svilup da la pussanza reala
da las naziuns. En quest senn è il Cussegl da segirezza in organ da
concentraziun da pussanza ed in organ d’acziun e na serva betg a la
represchentativitad. Pervia dals differents interess da ses commembers
cuntanscha el gia cun 15 sezs savens ils cunfins da l’abilitad d’agir.

Ils motivs per la mancanza d’ina tala refurma èn evidents: Ina restructuraziun
decidida che tegness quint da l’idea dad in’organisaziun mundiala, includess ina
sperdita da pussanza dals commembers permanents privilegiads fin ussa – per la
gronda part pajais industrials che finanzieschan la pli gronda part da l’ONU.

In problem central da las Naziuns unidas è e resta la cumpetenza fitg limitada
da l’organisaziun. Igl è oravant tut reussì a las Naziuns unidas d’unir quasi
tut ils stadis dal mund sut in tetg, perquai che la Charta po vegnir
interpretada uschè flexibel en passus decisivs ch’ella po vegnir chapida da
praticamain tut las culturas e da tut las ideologias politicas (era sche quellas
s’excludan per part viceversa) en lur senn, a favur dad els e tenor la situaziun
correspundenta. Per ch’il concept dad in’organisaziun mundiala, abla d’agir,
pudess reussir dal tuttafatg, stuessan ils stadis naziunals ceder ina part
essenziala da lur cumpetenzas en tuttas trais spartas da l’executiva, da la
legislativa e da la giudicativa a favur da quest’organisaziun. Ma actualmain n’è
strusch in stadi pront da far quest pass.

A la fin dals quints impussibiliteschan acziuns unilateralas da stadis naziunals
las pli bleras emprovas da cuntanscher dapli obligaziuns liantas entaifer l’ONU.
In exempel per quai è l’USA che n’accepta betg la cumpetenza dal Tribunal
internaziunal per agens burgais e resalva, en cas d’in tal process instradà
cunter sia voluntad, la ‹liberaziun› cun meds militars, tge che periclitescha la
legitimaziun dal Tribunal internaziunal sco tal. Quest cas mussa er che las
Naziuns unidas na pon strusch – u insumma betg – far politica cunter ils
interess da l’USA, perquai ch’ellas èn colliadas finanzialmain, istoricamain e
constituziunalmain memia ferm cun quest stadi.



https://rm.wikipedia.org/wiki/Monaco

Il Principadi da Monaco (franzos Principauté de Monaco, monegasc Principatu de
Múnegu) è ina citad-stadi situada a la riva da la Mar Mediterrana (Côte d’Azur).
Il pajais è circumdà dal tuttafatg da la Frantscha e giascha en vischinanza dal
cunfin cun l’Italia (Liguria). Suenter il Vatican furma il Principadi da Monaco
il segund pitschen stadi dal mund.

En l’antica furmava il Monaco ina plazza commerziala dals Fenizians e pli tard
dals Grecs. Quels avevan erigì qua in tempel da Heracles ch’ha survegnì il
surnum Monoikos ‹chasa singula› resp. ‹singular› (sa referind a las qualitads da
Heracles). Tenor in’autra interpretaziun deriva il num dal pievel liguric dals
Monoikos che duai avair vivì qua a partir dal 5avel tschientaner a.C. Or da la
denominaziun dal port roman Herculis Monoeci Portus è alura sa sviluppà, sco
furma scursanida, il num odiern Monaco.

Oz furma il Monaco in domicil che vegn apprezià surtut dals ritgs dal mund,
damai che la citad-stadi incassescha ni taglia sin las entradas ni sin l’ierta.
Interpresas èn percunter suttamessas a la taglia. Il stadi n’è betg commember da
l’Uniun europeica. Cun radund 36 000 abitants sin ina surfatscha da radund dus
kilometers quadrat posseda il Monaco la pli gronda spessezza d’abitants da tut
ils stadis dal mund. Radund 78 % da tut ils abitants èn esters che na possedan
betg il pass monegasc.

Il Principadi da Monaco è situà a la riva mediterrana franzosa tranter la citad
da Nizza en il vest (distanza: 15 km) ed il cunfin dal stadi franzos-talian en
l’ost (distanza: radund 12 km). La lunghezza da la riva monegasca munta a
4,1 km. Ils davos decennis ha il Monaco engrondì la surfatscha dal stadi tras
rempars en la mar per varga 40 ha sin la summa totala da 202 ha (2,02 km²). Il
stadi posseda ina costa plitost graschla; la gronda part da la surfatscha è
situada sin la spunda che maina vers las Alps Maritimas.

Cun sia surfatscha fitg pitschna è il Monaco il segund pitschen stadi dal mund
(suenter il Vatican). Cun 17 763 abitants per kilometer quadrat ha il Monaco per
lunsch or la pli auta spessezza d’abitants da tut ils stadis dal mund (avant il
Singapur).

La pli auta elevaziun en vischinanza da Monaco è il Mont Agel (1148 m s.m.). Da
qua anora ha Radio Monte Carlo transmess pli baud sias emissiuns. Il pli aut
punct che sa chatta sin il territori dal Principadi giascha en vischinanza dal
Curtin exotic (160 m s.m.).

Be radund 22 % da la populaziun dal Monaco èn indigens. Las persunas d’ordaifer
derivan da la Frantscha (28 %), da l’Italia (19 %), da la Gronda Britannia
(8 %), da la Belgia, Germania e Svizra (mintgamai 3 %). La cumpart da la
populaziun franzosa sa diminuescha permanentamain, damai che questas persunas
ston pajar taglia en Frantscha. Uschia na pon ellas betg cumpensar ils custs da
viver extrem auts (en spezial areguard il pretsch d’immobiglias) tras respargns
da taglias. En tut derivan ils abitants dal Monaco da 119 differentas naziuns.
Radund la mesadad dals abitants vala sco milliunaris.

Il monegasc è in dialect roman che n’è betg parentà cun il provenzal derasà en
la Frantscha dal Sid, mabain cun il ligur da la regiun taliana vischinanta. Il
monegasc è in rom obligatoric en la scola populara ed er la matura pon ins far
en lingua monegasca. Suletta lingua uffiziala dal Principadi è dentant il
franzos. Ulteriuras linguas fitg preschentas a Monaco èn il talian e l’englais.

La baselgia catolic-romana furma la baselgia naziunala. Il Monaco è la sedia
d’in archuvestgieu ch’è suttamess directamain a la sedia apostolica. Radund 90 %
da la populaziun sa decleran sco catolics. La constituziun dal Monaco
garantescha dentant er las libertads d’autras confessiuns e religiuns.

Ils pli vegls fastizs da colonisaziun umana en il Monaco odiern dateschan da ca.
3000 a.C. Ca. 2000 a.C. è la regiun vegnida populada dals Ligurs ch’han er dà il
num a la regiun taliana vischinanta. Silsuenter èn – sco gia menziunà survart –
arrivads successivamain ils Fenizians, Grecs e Romans. Al temp dals Romans
regorda l’enconuschent Tropaeum Alpium, erigì en il lieu vischinant La Turbie en
onur da la conquista da las Alps l’onn 15 a.C. Suenter la retratga dals Romans è
la regiun vegnida visitada a partir dal 5avel tschientaner da differents pievels
barbars, da pirats e dals Saracens.

Questa perioda è ida a fin il 975, cura ch’il prinzi da la Provence ha stgatschà
ils Saracens. La Provence fascheva part dal Sontg Imperi roman. Ils imperaturs
Friedrich Barbarossa e Heinrich VI (il 1191) han suttamess la regiun a la
Republica da Genua. Ils 10 da zercladur 1215 vala sco di da fundaziun da Monaco.
Quel di ha Genua mess a Monaco il crap da fundament d’ina fortezza da cunfin che
sa chattava al lieu dal Palaz dal prinzi odiern.

A Genua sco en bleras autras citads da l’Italia dal Nord regiva da quel temp ina
guerra civila tranter ils Guelfs ed ils Ghibellins. Analog a la situaziun en
Germania stevan ils Ghibellins (Staufer) per la partida da l’imperatur; ils
Guelfs (Welfen) percunter represchentavan la partida dal papa. Er a Monaco, nua
che la fortezza era vegnida fundada d’in represchentant dals Ghibellins, è
questa dispita sa fatga valair: famiglias ghibellinas sco ils Dorias e Spinolas
e famiglias guelfas sco ils Fieschis e Grimaldis èn sa succedidas a la pussanza.

Il 1296 èn ils Guelfs e tras quai er la famiglia dals Grimaldis vegnids sfurzads
da bandunar la citad da Genua. La gronda famiglia dals Grimaldis è sa chasada en
numerusas citads da la Mar Mediterrana, nua ch’els èn daventads per part fitg
pussants. Dal temp ch’ils Grimaldis èn vegnids stgatschads da Genua, sa chattava
era Monaco anc fermamain en ils mauns da lur inimis, dals Ghibellins.

Ils 8 da schaner 1297 èn schuldads dals Grimaldis e dals Guelfs sut il commando
da Francesco Grimaldi (numnà Malizia, il malizius) entrads a Monaco vestgids sco
paders franciscans ed han conquistà la fortezza. Cun quest onn cumenza pia la
dinastia dals Grimaldis a Monaco. En il decurs dal 14avel e 15avel tschientaner
ha Monaco anc midà pliras giadas maun tranter las partidas da Genua che sa
concurrenzavan. Il 1489 han lura il retg da la Frantscha ed il duca da Savoia
renconuschì l’independenza dal Monaco. E suenter in assedi invan da 100 dis il
1507 han er las smanatschas da vart da Genua prendì ina fin.

Pervia da la posiziun favuraivla han tant la Spagna sco er la Frantscha empruvà
d’integrar il Monaco en lur sfera d’influenza. Uschia hai dà en il decurs dal
temp allianzas alternantas; a partir dal 17avel tschientaner è il pitschen stadi
dentant sa collia cun la Frantscha.

Sut la regenza da Honoré II ha il Monaco giudì en il 17avel tschientaner in temp
da fluriziun. El ha laschà eriger in palaz represchentativ, dal qual ins po anc
oz visitar ina part. Cun ina collecziun da 700 maletgs ha el plinavant mess il
fundament per l’enconuschenta collecziun d’art dal prinzi.

En il 18avel tschientaner, cun la mort dad Antoine I il 1731, èn ils Grimaldis
morts or en la lingia masculina. Sia figlia Louise-Hippolyte aveva maridà il
Sire da Martignon, derivant d’ina famiglia aristocartica normana. Il 1733 è lur
figl daventà il nov regent (Honoré III) ed ha uschia pudì garantir la
cuntinuitad ereditara.

La Revoluziun franzosa ed ils onns da guerra subsequents han er manà en il
Monaco ad ina sperdita da la suveranitad. Ed er ils emprims decennis dal 19avel
tschientaner èn plitost stads difficils per il Principadi restituì. Quai è sa
midà il 1861. Il nov contract cun la Frantscha ha bain manà a la sperdita da
Roquebrune e Menton, las duas vischnancas odiernas situadas tranter Monaco ed il
cunfin da l’Italia che bramavan independenza (e che cumpigliavan radund 80 % dal
territori oriund dal Monaco). Ma da l’autra vart è vegnida renconuschida
l’independenza cumplaina dal Principadi e la suveranitad dal prinzi. Per
l’emprima giada en si’istorgia era il Monaco uschia dal tuttafatg suveran ed
independent da pussanzas da protecziun. Medemamain è vegnida sigillada in’uniun
da duana cun la Frantscha e la construcziun da la viafier da Nizza a Genua. Tut
quai ha gida a promover il turissem ch’era londervi da sa sviluppar.

In bun maun ha er gì il regent da lez temp, Charles III. Per stgaffir ina basa
economica solida ha el fundà il 1863 la Société des bains de mer de Monaco cun
l’intent da manar in casino. Suenter emprims onns difficils ha il nov
concessiunari, François Blanc, il ‹striun da Monaco›, manà l’interpresa ad in
success mundial. Adina dapli turists bainstants da tut il mund èn arrivads ed
hotels da luxus èn vegnids construids. En onur da Charles III è il territori
enturn il Casino vegnì renumnà Monte Carlo. Grazia a las entradas dal Casino ha
il stadi pudì abolir gia il 1869 la taglia directa. Ed il 1879 è suandada
l’avertura pompusa da l’Opera da Monaco che dueva daventar enconuschenta lunsch
enturn.

Suenter la mort da Charles III è ses figl Albert I daventà il 1889 successur al
tron. Fin alura era el sa fatschentà sco scienzià e perscrutader da dumondas da
la oceanografia e paleontologia. Uschia ha el er fundà il Museum ed institut
oceanografic a Monaco. Quest museum è vegnì manà blers onns da l’enconuschent
oceanograf Jacques Cousteau ed è daventà enconuschent en tut il mund. Il 1911 ha
Albert I er dà al stadi l’emprima constituziun.

Louis II è suandà ses bab il 1922 al tron. Ad el èsi reussì da manar il pajais
senza pli gronds problems tras il grev temp da l’Emprima Guerra mundiala e da la
crisa economica mundiala. Il 1918 è l’independenza dal Monaco vegnida garantida
danovamain en in contract cun la Frantscha.

Louis II è mort senza ertavels en la lingia masculina. Sia figlia, princessa
Charlotte, aveva maridà Pierre cont da Polignac, derivant da l’aristocrazia
franzosa. Da questa letg è naschì il prinzi Rainer da pli tard. Cumbain ch’il
dretg dal Monaco n’excluda betg da princip ina successiun al tron feminina, ha
princessa Charlotte desistì gia il 1944 a favur da ses figl. Il 1949, suenter la
mort da ses tat Louis II, è Rainer III daventà il nov regent dal Monaco.

Il 1956 ha Rainer III maridà l’enconuschenta actura da film americana Grace
Kelly. Tras l’operar da la nova princessa, ch’ha surpiglià il num Gracia
Patricia, è il Monaco daventà definitivamain il lieu d’inscunter dals ritgs dal
mund. Da la lètg da Rainer III e Gracia Patricia èn naschids ils uffants
Caroline (1957), Albert (1958) e Stéphanie (1965). Il 1982 è princessa Gracia
Patricia vegnida per la vita en in accident da traffic.

Il 2005 è mort Rainer III. Ses successur è daventà ses figl Albert II. Il 2011
ha el maridà l’anteriura nudadra sidafricana Charlene Wittstock.

Dapi il 1911 furma il Monaco ina monarchia constituziunala cun il prinzi regent
sco schef da stadi. L’executiva consista dals quatter commembers dal cussegl
guvernativ; il minister dal stadi è il chau da quest cabinet. Dapi la midada da
la constituziun il 1962 parta il prinzi la pussanza cun il parlament (Conseil
National). Quel consista da 24 commembers che vegnan elegids libramain mintgamai
per 5 onns. Dumondas da caracter regiunal, che pertutgan be il territori
naziunal, vegnan tractadas dal cussegl communal. Quel consista da 15 commembers
e vegn manà dal president da citad.

Il 1993 è il Monaco daventà commember da las Naziuns unidas, il 2004 er dal
Cussegl da l’Europa. Il stadi n’è betg commember da l’Uniun europeica, ma collià
stretgamain cun quella. Uschia ha il Monaco ina represchentanza permanenta a
Brüssel e fa part dal Spazi Schengen. Tras il contract da duana cun la Frantscha
tutga il Monaco er tar il spazi da duana da l’Uniun europeica.

Da vart da la cumissiun da l’Uniun europeica cumpetenta vegn adina puspè
crititgà che las structuras politicas en il Monaco sajan memia pauc
democraticas. Quai pertutga en spezial la posiziun memia flaivla dal parlament.
Pli baud vegniva er crititgà la mancanza da mesiras cunter la lavada da daners
suspectus sco er la surveglianza da las bancas manglusa. Dapi il 2008 è il
Monaco sa stentà da meglierar questa situaziun.

La segirezza publica vegn garantida tras forzas da polizia che cumpiglian
bundant 500 commembers. En relaziun cun ils 36 000 abitants è quai la pli auta
preschientscha da polizia da tut il mund. La polizia vegn sustegnida da varga 60
cameras da video ch’èn installadas en tut las parts da la citad e ch’èn
colliadas directamain cun la centrala da la polizia. Vitiers vegnan numerusas
cameras da segirezza privatas e radund 500 collavuraturs da segirezza privats.
Vuschs criticas fan perquai valair ch’il Monaco saja in stadi da surveglianza.
Da l’autra vart ha il Monaco la pli bassa rata da criminalitad en tut il mund.

Areguard la defensiun exteriura dal stadi exista in contract cun la Frantscha.
Tuttina ha il Monaco ina pitschna unitad militara, il Corps des
Sapeurs-Pompiers. Quests radund 135 schuldads, che furman ina da las pli
pitschnas armadas dal mund, èn activs surtut sco pumpiers e sco protecziun
civila.

Ultra da quai exista la Compagnie des Carabiniers du Prince che fa medemamain
part dal militar. Questa schandarmaria da radund 115 umens garantescha la
protecziun dal prinzi. Tar ils abitants e turists è ella surtut enconuschenta
sco guardia d’onur avant il Palaz e pervia da sia musica da marschar (Fanfare de
la Compagnie des Carabiniers du Prince). La tradiziun da la polizia e dal
militar statal tanscha enavos fin l’onn 1817.

Il svilup economic dal Monaco a partir da la segunda mesadad dal 19avel
tschientaner è vegnì inizià dal gieu da fortuna. E quel ha mess ad ir il
turissem ch’è daventà in’ulteriura pitga economica dal Monaco (2010: radund
265 000 turists). Oz percunter stat il sectur da finanzas en il center. Radund
40 bancas èn registradas en il pajais; quellas administreschan ina facultad da
78 milliardas euros. Suenter l’aboliziun da la taglia directa per persunas
privatas il 1869 furman las taglias sin interpresas (t.a. taglia sin rendita)
ina da las entradas principalas dal pajais. Il pajais publitgescha cifras
trimestrilas sco in’interpresa economica.

Il Monaco n’enconuscha ni in’atgna valuta ni ina banca centrala. Igl exista ina
sort d’uniun monetara cun la Frantscha, tenor la quala las bancas dal Monaco èn
suttamessas a las medemas reglas sco quellas da la Frantscha. Il 2001 ha il
Principadi introducì l’euro.

La situaziun da traffic en il Principadi è savens tendida. Durant la stagiun
auta u tar occurrenzas grondas datti savens colonnas. Da l’autra vart posseda il
Monaco in grond dumber da chasas da parcar publicas che furman per gronda part
implants sutterans chavads en il grip. Er la staziun dal tren da Monaco, che fa
part dal traject da viafier Marseille–Ventimiglia, sa chatta sut la terra. Las
sis lingias da bus collian praticamain mintga punct da Monaco. La plazza
d’aviaziun situada il pli datiers dal Principadi è quella da Nizza. Da là
existan colliaziuns da helicopter directas al Heliport da Monaco.

Il Monaco furma in center cultural remartgabel. L’onn 1879 ha Charles Garnier,
l’architect da l’Opera da Paris, bajegià l’Opéra de Monaco. En il decurs dals
onns han chantà en quest edifizi ils gronds da l’opera, dad Enrico Caruso fin
Luciano Pavarotti. En pli è vegnida stgaffida in’academia per il saut classic
che porta il num da l’anteriura princessa Grace. Medemamain part da las spartas
d’art tradiziunalas fan ils premis da litteratura, da musica e d’art modern che
vegnan surdads mintg’onn tras la famiglia dal prinzi.

A l’entschatta da l’onn ha mintgamai lieu il Festival da circus internaziunal da
Monte Carlo. Qua vegnan surdads ils Clowns dad aur, ina sort ‹Oscars dal mund
dal circus›. Durant quest temp èn er las vias e plazzas dal Principadi segnadas
dals artists e da preschentaziuns or dal mund dal circus.

Il 1929 ha gì lieu per l’emprima giada il Grand Prix da Monaco e dapi il 1955 ha
lieu mintg’onn la cursa da furmla 1. Er la Rallye Monte Carlo, ch’exista dapi il
1911 e che vala sco ‹mamma› da las cursas d’autos da quest gener, finescha en la
citad.

La primavaira ha mintgamai lieu in turnier da tennis da l’ATP Masters Series.
Quest turnier che vegn giugà sin sablun vala sco in dals impurtants turniers dal
tennis dad umens.

Il Monaco è in stadi da las Alps, ha suttascrit la Convenziun da las Alps e
posseda er in agen club alpin. La senda da viandar a distanza Via Alpina che
percurra tut ils otg stadis da las Alps e che maina fin a Triest è vegnida
averta il 2002 a Monaco.



https://rm.wikipedia.org/wiki/Liechtenstein

Il Liechtenstein, uffizial Principadi da Liechtenstein (Fürstentum
Liechtenstein), è in stadi situà en l’Europa Centrala. Cun sia surfatscha da
160 km² furma el il sisavel pitschen stadi dal mund. Il Liechtenstein è ina
monarchia ereditara constituziunala a basa d’elements democratics e
parlamentars. La suveranitad giascha tant tar il pievel sco tar il prinzi che
deriva da la chasa von Liechtenstein. Il Liechtenstein è in pajais da las Alps e
cunfinescha en il vest cun la Svizra ed en l’ost cun l’Austria. Il territori
statal è sutdividì en dus circuls electorals ed en indesch vischnancas. Vaduz è
la chapitala ed a medem temp la sedia dal prinzi da Liechtenstein. Triesenberg è
la pli gronda vischnanca, entant che Schaan furma la vischnanca cun ils pli
blers abitants. La cuntrada dal Principadi è segnada da la Part Sut (Unterland)
al nord che vegn cultivà intensivamain e da la Part Sura (Oberland) al sid ch’è
pli muntagnard.

Cun la fundaziun da la Lia dal Rain l’onn 1806 è il Principadi daventà
facticamain independent; dapi il Contract da duana dal 1923 è el lià
administrativamain ed economicamain ferm a la Svizra. Plinavant è il Principadi
commember da las Naziuns Unidas e dal Spazi economic europeic, ma betg da
l’Uniun europeica.

Pli baud era il Principadi da Liechtenstein enconuschent sco oasa fiscala.
Suenter diversas afferas a l’intern ed intervenziuns da l’exteriur è il
Liechtenstein s’associà il november 2013 ad ina cunvegna internaziunala cunter
la fugia da taglia.

Il Liechtenstein fa – sco ses vischins Svizra ed Austria – part dals stadis en
l’Europa Centrala che na cunfineschan betg cun la mar. Ils cunfins statals èn
segnads dal Rain e da las Alps; en il vest giascha il chantun Son Gagl, en il
sid il Grischun ed en l’ost il Vorarlberg (Austria). Il cunfin vers la Svizra
furma il Rain; il cunfin vers l’Austria è per gronda part situà sin il fil da la
chadaina dal Reticon.

41,2 km dal cunfin statal èn situads da la vart da la Svizra (27,2 kilometers
chantun Son Gagl, 14 kilometers chantun Grischun). La lunghezza dal cunfin
statal vers l’Austria munta 35,04 km.

Il Liechtenstein sa divida en duas cuntradas: en il vest giascha la Val dal Rain
che furma la zona da colonisaziun principala; en l’ost è situà la Val Samina cun
sias vals lateralas. La part sut da la Val Samina è gia situada da vart
austriaca e finescha sper Frastanz en la part inferiura dal Walgau. Questa part
orientala dal Liechtenstein è spartida da la Val dal Rain tras in crest da 1000
fin 2000 meters autezza ed è strusch populà (cun excepziun da Malbun), ma
cumpiglia radund in terz da la surfatscha dal pajais.

Ultra da quai sa lascha il pajais sparter en duas regiuns, la Part Sut e la Part
Sura. La Part Sut cumpiglia las vischnancas en il nord da Schaan e Planken (ca.
sin l’autezza da la muntogna da las Drei Schwestern), entant che la Part Sura
cumpiglia la part en il sid incl. la chapitala Vaduz. Areguard la structuraziun
dal spazi natiral è la Part Sura pli alpina, entant che la Part Sut giascha per
gronda part en la planira da la Val dal Rain.

11 % da la surfatscha dal pajais furman zona da colonisaziun, 33 % terren
agricul, 41 % guaud e 15 % surfatscha nunproductiva.

Radund la mesadad dal territori statal è situà en la muntogna. Il Liechtenstein
giascha cumplainamain en il Reticon ed appartegna uschia – tut tenor la divisiun
– a las Alps da l’Ost (sch’ins parta las Alps en duas parts) u a las Alps
Centralas (sch’ins divida las Alps en trais regiuns).

Sper ils pizs da la chadaina alpina che fan part da las Alps da chaltschina,
cumpiglia il pajais er duas muntognas ad insla che fan part da la stresa
helvetica resp. da la zona da Flysch: il Fläscherberg en il sid (1135 m s.m.) e
l’Eschnerberg en il nord che furma in impurtant territori d’abitadi en la Part
Sut dal Liechtenstein.

Il Rain furma il pli impurtant e pli lung flum en il Liechtenstein. Sin ina
lunghezza da radund 27 kilometers furma el il cunfin natiral vers la Svizra. En
pli è el d’impurtanza centrala per il provediment d’aua e sco zona da recreaziun
locala. Il segund lung flum furma la Samina cun 12 kilometers. Quest torrent
nascha al Triesenberg e cula la finala en l’Austria en l’Ill (per sa colliar
sper Feldkirch cun il Rain).

Il sulet lai natiral che sa chatta sin il territori dal Liechtenstein furma il
Gampriner Seele. Quest lai è vegnì furmà pir il 1927 tras in’inundaziun dal Rain
colliada cun gronda erosiun. Daspera datti dentant ulteriurs lais artifizials
che vegnan per gronda part duvrads per la producziun da forza electrica. In dad
els è il lai da fermada Steg che furma il pli grond lai dal Liechtenstein.

L’enviern croda la temperatura darar sut minus 15 °C; la stad munta la
temperatura en media tranter 20 e 28 °C. Las precipitaziuns muntan en media
tranter 900 e 1200 mm l’onn (ordaifer la zona interalpina èn quai var 1900 mm).
La durada da la radiaziun dal sulegl munta a radund 1600 uras.

Il Liechtenstein dumbra bundant 37 000 abitants (situaziun dal 2013). Radund dus
terzs èn burgais dal Liechtenstein, radund 20 % derivan da l’ulteriur territori
da lingua tudestga (10,8 % da la Svizra, 5,9 % da l’Austria e 3,4 % da la
Germania), alura suondan mintgamai 3,3 % da l’Italia e da l’anteriura
Jugoslavia, 2,6 % da la Tirchia e 4,8 % d’ulteriurs stadis. En tut cumpiglia la
populaziun residenta persunas che derivan da radund 90 naziunalitads. Il 2012
muntava la creschientscha da la populaziun 1,0 %. La spessezza da la populaziun
munta a radund 230 persunas per kilometer quadrat.

L’excepziun furma il dialect autischem aleman-gualser dal Triesenberg. Questa
populaziun era arrivada enturn il 1300 en rom da la migraziun dals Gualsers na
dal chantun Vallais odiern.

Tenor la dumbraziun dal pievel dal 2010 appartegnevan 75,9 % da la populaziun
dal Liechtenstein a la baselgia roman-catolica, 8,5 % a la confessiun evangelica
e 5,4 % ad ina cuminanza religiusa islamica. 2,2 % eran commembers d’ina autra
confessiun cristiana u d’ina autra religiun, 5,4 % èn sa declerads senza
confessiun e 2,6 % n’han fatg nagina indicaziun davart lur appartegnientscha
religiusa.

Enfin il 1997 ha il Liechtenstein fatg part da l’Uvestgieu da Cuira. Ils 2 da
december da lez onn è entrà en vigur l’Archuvestgieu Vaduz, il qual papa Gion
Paul II aveva stabilì. Dapi lura è Wolfgang Haas archuvestg e la baselgia
parochiala St. Florin a Vaduz è daventada baselgia catedrala.

Chats archeologics demussan ch’il territori dal Liechtenstein odiern è stà abità
dapi il temp neolitic (5avel millenni a.C.). En il fund da la val avess il Rain,
che culava libramain, difficultà l’erecziun d’in abitadi; sin las spundas èn
percunter sa furmadas las emprimas culegnas. Exempels cumprovads èn la collina
dal chastè Gutenberg a Balzers u l’Eschnerberg. L’onn 15 a.C. han ils Romans sut
Augustus conquistà il territori dals Rets ed installà la provinza Raetia. En il
decurs da l’emprim tschientaner s.C. è vegnida construida la via militara
Milaun-Briganza che manava per lung da la vart dretga dal Rain sur il Pass da S.
Gliezi. Tras quai èn er vegnids endrizzads en il Liechtenstein bains purils e
champs fortifitgads.

Suenter la fin da l’Imperi roman dal vest èn immigrads Alemans e la finala è la
Rezia vegnida integrada en il 8avel tschientaner en il Reginavel dals Francs ed
en il 10avel tschientaner en il ducadi aleman. Da quel temp era il territori dal
Liechtenstein dad oz en possess dals conts da Briganza. Ils 3 da matg 1342 è
l’anteriur domini vegnì dividì e constituì il Contadi da Vaduz. En il decurs
dals proxims decennis e tschientaners è il contadi daventà repetidamain
l’unfrenda da guerras e sblundregiadas, per exempel durant la Veglia Guerra da
Turitg (1444–1446) u durant la Guerra svabaisa (1499–1500).

En il decurs dal temp han ils regents da Hohenems fatg adina dapli debits,
uschia ch’els èn la finala stads sfurzads da vender il contadi da Vaduz ed il
Signuradi da Schellenberg. L’onn 1699 ha prinzi Hans Adam da Liechtenstein
acquistà il Signuradi da Schellenberg ed il 1712 il Contadi da Vaduz. Ils 23 da
schaner 1719 ha in diplom, emess tras l’imperatur Karl V, collià il Contadi da
Vaduz ed il Signuradi da Schellenberg ad in principadi imperial sut il num
Liechtenstein. Damai ch’il nov pajais consistiva be da pitschens vitgs purils, è
l’administraziun vegnida installada en la citad la pli vischina, a Feldkirch. Là
ha il prinzi laschà eriger per quest intent il Palais Liechtenstein

Durant las Guerras da coaliziun è il Liechtenstein adina puspè vegnì occupà da
truppas estras, quai ch’ha manà ad ina depauperisaziun creschenta da la
populaziun locala. Durant l’Emprima Guerra da coaliziun (1792–1797) èn
marschadas truppas franzosas en il Principadi; suenter cumbats tranter las
truppas austriac-russas e franzosas èn danovamain returnadas durant la Segunda
Guerra da coaliziun (1799–1802) truppas napoleonicas. L’onn 1806 ha Napoleoun
Bonaparte fundà la Lia dal Rain ed integrà en quella il Principadi da
Liechtenstein sco in dals 16 commembers fundaturs. Uschia è il pajais daventà
sut prinzi Johann I facticamain independent. Il Congress da Vienna (1814/15) ha
confermà l’independenza dal Liechtenstein ed integrà il pajais en la Lia
tudestga.

Durant l’Emprima Guerra mundiala è il Liechtenstein restà neutral e na fiss betg
stà bun da sa defender en cas da guerra, damai che l’armada era gia vegnida
dissolvida il 1868 per motivs finanzials. Senza armada n’hai dà nagina mancanza
da forzas da lavur, uschia ch’i fiss stà pussaivel da schlargiar l’industria da
textilias ch’era vegnida stabilida durant ils decennis precedents. Ma ils
alliads han scumandà d’importar fil sur la Svizra, uschia che quest’industria è
vegnida interrutta dal tuttafatg. Quai ha manà a l’impovriment da la populaziun.
Suenter la fin da la guerra ha il Liechtenstein schlià il Contract da duana cun
l’Austria ch’aveva pers la guerra.

Curt suenter ch’il Contract da duana cun l’Austria è vegnì schlià il 1919, è il
Liechtenstein s’avischinà a la Svizra ed ha serrà cun quella il Contract da
duana dal 1923 ch’è en vigur fin oz. Suenter che l’Austria è s’alliada il mars
1938 al Reich tudestg, ha prinzi Franz Josef II decidì – sco emprim prinzi dal
Liechtenstein insumma – da transferir sia sedia a Liechtenstein sin il chastè da
Vaduz.

Er durant la Segunda Guerra mundiala è il Liechtenstein sa declerà neutral e n’è
mai stà involvì en acziuns da guerra. Il cuntrari ha il Principadi profità da
ses avantatgs dal lieu: nagina mancanza da lavurers tras il servetsch militar,
posiziun centrala, uniun da duana cun la Svizra neutrala, avantatg da taglia e
stabilitad politica. Quai ha manà a la fundaziun da novas interpresas
industrialas ed ha inizià ina ferma creschientscha economica.

Suenter la fin da la Segunda Guerra mundiala ha il Liechtenstein pudì sa
sviluppar plaunsieu ad in’impurtanta plazza economica segnada da gronda
stabilitad politica. Il dretg da vuschar da las dunnas è però vegnì introducì
pir il 1984 ed er a las Naziuns unidas è il Liechtenstein s’associà pir il 1990.

D’impurtanza per il svilup economic è er stada la participaziun al Spazi
economic europeic (SEE). Quella è vegnì decidì il 1992 tras votaziun dal pievel,
e quai paucas emnas suenter che la Svizra aveva refusà da daventar commembra dal
SEE. La commembranza dal Spazi economic europeic ha garantì las quatter
libertads economicas (persunas, rauba, servetschs e chapital) tranter il
Liechtenstein e l’Uniun europeica sco er ils ulteriurs commembers dal SEE
(Norvegia ed Islanda).

Il 2004 ha prinzi Hans-Adam II nominà ses figl e prinzi ereditar Alois da
Liechtenstein sco ses substitut ed al ha incumbensà d’exequir ils dretgs
suverans che cumpetan al prinzi. Il titel da prinzi vegn però pir a passar a ses
figl suenter la mort da Hans-Adam.

Tenor la Constituziun vertenta sa definescha il Liechtenstein sco «monarchia
ereditara constituziunala a basa d’elements democratics e parlamentars». La basa
parlamentar-democratica furma il dretg dal pievel d’eleger e relaschar ils
represchentants da la legislativa; plinavant po il pievel far dretg da tscherts
elements da la democrazia directa.

La pussanza legislativa giascha en ils mauns dal prinzi e dal parlament, numnà
Dieta (Landtag). La Dieta consista da 25 represchentants che vegnan elegids dal
pievel mintga quatter onns tenor il dretg d’elecziun da proporz. En il circul
electoral Part Sut vegnan elegids 10 ed en il circul electoral Part Sura 15
represchentants. La legislaziun vegn reglada en l’artitgel 65 da la
Constituziun. Tenor quest artitgel na dastgan naginas leschas vegnir decididas u
midadas senza la participaziun da la Dieta. Suenter che quella ha deliberà ina
lescha, sto quella vegnir sancziunada dal prinzi. Sche quai na succeda betg
entaifer sis mais, vala la lescha sco refusada.

La cuntrada politica dal Liechtenstein vegn dominada da duas partidas
conservativas, numnadamain da la Vaterländische Union e da la Fortschrittliche
Bürgerpartei. La Vaterländische Union è represchentada pli ferm en la Part Sura
e vala sco pli liberala ed orientada vers la Svizra, entant che la
Fortschrittliche Bürgerpartei è plitost da chasa en la Part Sut e vala sco
fidaivla al prinzi e favuraivla a l’Austria. Abstrahà da quai na datti naginas
differenzas ideologicas pli grondas tranter las duas partidas grondas. Il 2013
ha la nova gruppaziun Die Unabhängigen gudagnà surprendentamain 15,3 % da las
vuschs.

La regenza che furma l’executiva ha num Cussegl guvernativ (Regierungsrat). Ella
sa cumpona dal schef da la regenza e da quatter cussegliers guvernativs. Las
fatschentas da la regenza èn repartidas sin 15 ressorts. Ils cussegliers
guvernativs vegnan proponids da la Dieta e designads tras il prinzi. Il 2003 è
entrà en vigur in nov artitgel constitutiv (ordvart contestà), tenor il qual il
prinzi ha il dretg da relaschar da tut temp l’entira regenza u singuls
cussegliers guvernativs e quai senza inditgar motivs.

L’administraziun dal Liechtenstein (numnada Administrativa) sa cumpona da 46
posts da servetschs ch’èn per gronda part suttamess directamain a la Dieta.

Impurtantas etappas istoricas en il process d’integraziun e da cooperaziun han
furmà l’adesiun a la Lia dal Rain il 1806, a la Lia tudestga il 1815, la
cunvegna da duana e da valuta cun l’Austria il 1852 e la finala il Contract da
duana cun la Svizra il 1923, al qual è suandada in’entira retscha da cunvegnas
bilateralas.

Suenter il restabiliment economic dal Suenterguerra è suandada il 1950 l’adesiun
al Statut dal Tribunal internaziunal, la signatura da l’Acta finala da Helsinki
da l’Organisaziun per la segirezza e la collavuraziun en l’Europa odierna (1975)
sco er l’adesiun al Cussegl da l’Europa (1978) ed a las Naziuns Unidas (1990).
1991 è il Liechtenstein daventà commember cumplain da l’Associaziun europeica da
commerzi liber ed il 1995 dal Spazi economic europeic e da l’Organisaziun
mundiala da commerzi. Il 2008 ha il Principadi plinavant segnà la Cunvegna da
Schengen/Dublin.

Las represchentanzas consularas dal Liechtenstein vegnan per gronda part
surpigliadas tras la Svizra. Atgnas represchentanzas diplomatica ha il
Liechtenstein a Vienna, Berna, Berlin, Brüssel, Strassburg e Washington, D.C.
sco er missiuns permanentas a New York e Genevra tar las Naziuns unidas. En il
Liechtenstein èn accreditadas represchentanzas diplomaticas da radund 80 pajais;
quellas residieschan però per gronda part a Berna.

L’ambassada a Brüssel tgira ils contacts cun l’Uniun europeica, la Belgia e la
Sedia papala. Las relaziuns cun la Svizra èn spezialmain stretgas e vastas; per
part surpiglia la Svizra incumbensas statalas che fissan strusch da dumagnar per
in stadi da la grondezza dal Liechtenstein. L’onn 2000 ha la Svizra er nominà in
ambassadur envers il Liechtenstein; quel residiescha però a Berna.

Il 1866 ha l’Austria pers cunter la Prussia en la Guerra tudestga. Sinaquai ha
la Prussia dissolvì la Lia tudestga e fundà la Lia tudestga dal nord, la quala
dueva vegnir transfurmada il 1871 – suenter la victoria encunter la Frantscha –
en l’Imperi tudestg.

Il traffic public ha ina rait fitg vasta che collia tut las indesch vischnancas.
Il pli impurtant med public furman ils bus da l’interpresa da transport
LiechtensteinMobil. En tut mainan 13 differentas lingias tras il pajais e
collian er las vischnancas da Sargans e Buchs (staziuns da las VFF) sco er
Sevelen e la citad austriaca Feldkirch cun il Liechtenstein. Ultra da quai
cursescha la lingia da bus 70 da l’Associaziun da traffic Vorarlberg pliras
giadas a di tranter Schaan, Feldkirch e Klaus (en il Vorarlberger Vorderland), e
quai da temps che correspundan a la lavur en squadras da las grondas firmas da
la regiun.

La suletta lingia da viafier che maina tras il Liechtenstein è quella tranter
Feldkirch (Austria) e Buchs (Svizra) che sa chatta en possess da las ÖBB. Sin
ils radund 9,5 kilometers che giaschan entaifer il territori dal Liechtenstein
tegnan trens regiunals a las trais staziuns Forst-Hilti, Nendeln e Schaan-Vaduz.
Ultra da quai curseschan ils trens internaziunals da Vienna/Salzburg a Turitg
sin quest traject.

En il Liechtenstein sez na datti nagina plazza d’aviaziun; a Balzers exista in
heliport che vegn manà a basa privata. La plazza d’aviaziun ch’è situada il pli
datiers dal Liechtenstein è quella da Son Gagl-Altenrhein. La plazza d’aviaziun
da Friedrichshafen sa chatta en ina distanza da 90 kilometers da Vaduz, quella
da Turitg/Kloten en ina distanza da radund 115 kilometers.

Da las persunas che lavuran en il Liechtenstein èn bundant 50 % betg
domiciliadas en il pajais sez, mabain penduleschan na da la Svizra (2009: 8631
persunas) e da l’Austria (7470 persunas). Perquai na pon ins en il cas dal
Liechtenstein betg trair conclusiuns directas dal PNB areguard la situaziun
d’entradas da la populaziun indigena.

Bleras interpresas èn activas sin ils champs da la construcziun da maschinas ed
en l’industria d’alimentaziun. Savens possedan ellas er ulteriuras plazzas da
producziun a l’exteriur. Impurtantas interpresas che derivan dal Liechtenstein
èn: Hilti AG, ThyssenKrupp Presta AG, Hoval AG, Hilcona AG, Ivoclar Vivadent AG
ed OC Oerlikon Balzers.

Daspera appartegnevan 17 % da las plazzas da lavur al sectur da finanzas, il
qual attribuescha radund 27 % al product naziunal brut. Quest sectur è adina
puspè vegnì sut squitsch pervia da l’uschenumnà «dretg da fundaziun» statal che
garantiva als investiders anonimitad absoluta. Be l’affera cun la Germania ha gì
per consequenza che taglias en l’autezza da radund 807 milliuns euros han stuì
vegnir pajadas suenter. Igl è da supponer ch’il squitsch sin pussaivladads da
mitschar da la taglia – tant en il Liechtenstein sco er en auters pajais –
vegnia anc a crescher en l’avegnir.

Purtaders da producziuns teatralas e musicalas èn surtut singulas uniuns. Las
pli impurtantas èn: Operettenbühne Balzers, Operettenbühne Vaduz, Liechtenstein
Musical Company ed Opern Verein Vaduz. Tut las quatter organisaziuns numnadas
realiseschan per regla ina nova producziun en il turnus da dus onns.

Il Theater am Kirchplatz (TaK) a Schaan è la pli impurtanta sala da teater e da
concerts dal Liechtenstein. Dapi l’october 2003 datti plinavant a Vaduz il
Theater Schlösslekeller, nua ch’il «Liechtenstein Gabarett» (LiGa) realisescha
mintg’onn in nov program.

Il 1978 è vegnì fundà il P.E.N.-Club Liechtenstein, uschia ch’er questa
enconuschenta federaziun internaziunala d’auturs è represchentada al lieu. Il
P.E.N.-Club surdat premis e stipendis ed organisescha prelecziuns.

Il Kunstmuseum Liechtenstein è il museum statal per art modern e contemporan a
Vaduz. L’edifizi dals architects Meinrad Morger, Heinrich Degelo e Christian
Kerez è vegnì terminà il 2000. La collecziun dal museum cumpiglia art modern e
contemporan internaziunal che tanscha dal 19avel tschientaner fin al temp
preschent. Plinavant vegnan adina puspè mussadas en exposiziuns spezialas ovras
or da las vastas collecziuns dal prinzi.

Il Liechtensteinisches Landesmuseum è vegnì reavert il 2003 suenter renovaziuns
cumplessivas. El preschenta l’istorgia, la cultura e la natira dal pajais.

Ils clubs da ballape dal Liechtenstein fan part dal manaschi da gieus da
l’Associaziun svizra da ballape. L’onn 2008 ha il FC Vaduz giugà en la pli auta
liga svizra, la Super League; per regla gioga il club però en la Challenge
League.

En la regiun muntagnarda da Malbun pon ins far divers sports d’enviern. En il
ski alpin ha il Liechtenstein adina puspè gì gronds success. Tar ils gieus
olimpics dal 1980 a Lake Placid ha Hanni Wenzel gudagnà duas medaglias d’aur ed
ina d’argient; er ses frar Andreas Wenzel ha gudagnà numerusas cursas da la
cuppa mundiala.

A l’entschatta dal 21avel tschientaner ha Marco Büchel gì divers success en il
ski alpin; actualmain è Tina Weirather – la figlia da Hanni Wenzel – la pli
enconuschenta skiunza dal pajais. En la statistica inuffiziala ‹Medaglias
olimpicas tenor dumber d’abitants› è il Liechtenstein schizunt sin l’emprim plaz
da tut ils pajais.



https://rm.wikipedia.org/wiki/Guerra_fraida

La Guerra fraida (u er: conflict tranter ost e vest) è stà ina confruntaziun
tranter las pussanzas dal vest ed il bloc da l’ost ch’ha durà dal 1947 fin il
1989. Questa ‹guerra› n’è mai prorutta en furma d’in conflict militar direct
tranter las duas superpussanzas Stadis Unids ed Uniun sovietica. Las divergenzas
ideologicas tranter chapitalissem e communissem èn plitost sa manifestadas en
furma da stentas politicas, economicas, tecnicas e militaras che duevan metter
frain a l’expansiun da la cuntrapartida en il mund.

Tuttina èsi vegnì en il decurs dal conflict a divers eveniments fitg privlus
ch’avessan tgunschamain pudì manar ad ina guerra ‹chauda›, sco per exempel la
Bloccada da Berlin (1948/49), la Crisa da Cuba (1962) e la dispita pervia da las
rachetas da mesa distanza (1979 fin 1982/83). Tranter questas fasas
caracterisadas d’in tun smanatschant, hai dà muments cun damain potenzial da
conflict u schizunt segnads da detensiun e discharmaziun.

Sco punct da partenza per la Guerra fraida vegn considerada la proclamaziun da
l’uschenumnada Doctrina da Truman tras il president dals Stadis Unids Harry S.
Truman ils 12 da mars 1947. Quest’offensiva ideologica steva sut l’ensaina da la
crisa da l’Iran: En il decurs dals onns 1945/46 aveva l’Uniun sovietica empruvà
d’etablir stadis prosovietics en las provinzas iranaisas abitadas da Curds ed
Aseris. Josef Stalin planisava er d’installar a Teheran ina regenza communista.
La primavaira 1946 ha Truman smanatschà a Stalin cun consequenzas severas, fin
al diever d’armas atomaras, sche l’Uniun sovietica na retira betg sias truppas.
Fiss l’Uniun sovietica stada buna da controllar l’ieli iranais – uschia la
ponderaziun dals Stadis Unids –, avess quai gì per consequenza in spustament
marcant da las relaziuns da pussanza en il mund. E quai avess pudì donnegiar
massivamain l’economia dal vest ch’era londervi da sa revegnir da la Segunda
Guerra mundiala.

Cun atgnas forzas armadas han ils Stadis Unids intervegnì il 1950 (Corea) ed il
1965 (Vietnam) en stadis ch’eran spartids dapi la Segunda Guerra mundiala. E
l’Uniun sovietica ha occupà il 1979 l’Afganistan per sustegnair ina da las
partidas da la guerra civila. En quests pajais dal Terz mund èn ils dus
adversaris principals da la Guerra fraida sa confruntads en furma da «guerras da
substituziun».

Là nua che las pussanzas dal vest temevan ch’in stadi pudess midar vart, han
ellas organisà e controllà putschs militars tras acziuns zuppadas da lur
servetschs secrets (tranter auter en l’Iran ed en il Chile). L’Uniun sovietica
da l’autra vart ha abattì cun atgnas truppas la revolta dal pievel en la
Republica Democratica Tudestga (17 da zercladur 1953) ed ha laschà occupar
l’Ungaria (1956) e la Tschecoslovachia (1968) per liquidar las regenzas en
uffizi. La Doctrina da Breschnew, sviluppada il 1968, dueva er giustifitgar en
avegnir intervenziuns sovieticas entaifer il «champ socialistic».

Il term ‹Guerra fraida› è naschì quasi a medem temp sco l’epoca la quala el
descriva. En in essai da l’october 1945, entitulà You and the Atomic Bomb, numna
l’autur englais George Orwell (1903–1950) ina confruntaziun tranter
superpussanzas che smanatschan cun ina guerra atomara ina «guerra fraida».
Popularisà il term ha la finala il schurnalist american Walter Lippmann
(1889–1974) tras ses cudesch The Cold War (1947). Dumandà suenter l’origin da
quest term, ha Lippmann renvià a l’expressiun franzosa la guerre froide che duai
gia esser vegnida duvrada en ils onns 1930.

La Guerra fraida ha furmà la fasa decisiva entaifer in conflict mundial ch’aveva
cumenzà il 1917 cun la Revoluziun d’october sut l’egida da Lenin. Quella era ida
a finir en la Guerra civila russa ed en l’export da la revoluziun en furma da
l’Internaziunala communista ils onns 1920/30. Durant la Segunda Guerra mundiala
ha la coaliziun cunter Hitler mitigià in pau las differenzas tranter ost e vest.
Suenter la fin da la guerra è il conflict dentant sa manifestà tant pli ferm en
rom da la reorganisaziun politica dal mund. En consequenza èn sa furmads dus
blocs da pussanza adversaris: la NATO ed ils stadis dal Patg da Varsovia.
L’extensiun da quests dus blocs correspundeva pli u main a la preschientscha
militara da las truppas americanas e da l’Armada cotschna il 1945. En l’Asia dal
Sidost han ils Stadis Unids stgaffì in’allianza cumparegliabla (la SEATO,
fundada il 1954 e schliada il 1977).

Silsuenter han ils Stadis Unids e l’Uniun sovietica regulà il conflict tras
dialogs da crisa e controllas d’armament bilateralas. Malgrà quai ha cuntinuà la
concurrenza d’armament ed er il cumbat militar per zonas d’influenza. Cun atgnas
truppas èn ils Stadis Unids stads involvids en il Vietnam, e l’Uniun sovietica
en l’Afganistan; en omadus cas ha il rival sustegnì la cuntrapartida cun daners,
armas, logistica ed infurmaziuns strategicas. Ultra da quai han omaduas
superpussanzas sustegnì partidas da guerras civilas en l’Africa ed en l’America
Centrala e dal Sid ch’operavan en lur senn. Ils Stadis Unids consideravan ils
stadis da l’America Centrala gia dapi il 18avel tschientaner sco lur ‹backyard›
(curt interna). La Revoluziun cubana dal 1959 consideravan els sco smanatscha
directa (quai che dueva sa verifitgar il 1962 durant la Crisa da Cuba).

La spartiziun da la Germania e da l’Europa per lung da la ‹tenda da fier› è
stada ina consequenza spezialmain evidenta da la Guerra fraida. Il medem vala
per la divisiun da la Corea per lung dal 38avel grad da ladezza ch’exista fin
oz. Ils dus stadis tudestgs, ch’èn vegnids fundads il 1949, stevan en ina
relaziun spezialmain precara in visavi l’auter. La Republica federala tudestga
n’ha ditg betg renconuschì la Republica Democratica Tudestga sco agen stadi. E
la Republica Democratica Tudestga ha definì l’ost da la citad da Berlin sco
chapitala dal stadi, cumbain che quai steva en cuntradicziun cun il status che
las quatter pussanzas avevan imponì a la citad suenter la guerra.

Ils servetschs secrets dad omaduas superpussanzas e da lur alliads han giugà ina
rolla centrala durant l’entira Guerra fraida. Lur repertori cumpigliava
spiunascha, operaziuns clandestinas, propaganda e desinfurmaziun intenziunada,
sabotascha, rapiment d’ostagis ed assassinats da persunas malvesidas. Oz san ins
per exempel che la Republica Democratica Tudestga ha sustegnì logisticamain e
finanzialmain gruppas terroristicas e separatisticas ch’operavan en l’Europa dal
Vest. In auter exempel è l’organisaziun Gladio ch’è vegnida stgaffida da la CIA
e d’auters servetschs secrets dal vest. Quest’organisaziun operava en differents
pajais dal vest ed era sa spezialisada sin acziuns illegalas e terroristicas che
pudevan vegnir messas a dies a la sanestra politica per discreditar quella.

En pajais main sviluppads hai dà differentas guerras da substituziun u ‹guerras
secretas›. La regenza americana sut Ronald Reagen ha per exempel sustegnì en ils
onns 1980 – e cunter la voluntad dal Congress dals Stadis Unids – la guerra dals
contras drizzada cunter la regenza sanestra dals sandinists a Nicaragua. En la
guerra burgaisa ad Angola han gruppas che vegnivan sustegnidas dals Stadis Unids
battì cunter gruppas che stevan sut la protecziun da Cuba e da l’Uniun
sovietica. Cun agid da servetschs alliads ha la CIA sustegnì warlords ad
Afghanistan. Ed en ils onns 1970 e 1980 han ils Stadis Unids sustegnì
differentas dictaturas militaras en l’America dal Sid en lur cumbat cunter
l’opposiziun a sanestra (uschenumnadas ‹guerras tschuffas›). Sco exempel per
questa politica po valair El Salvador, nua che la dictatura militara che vegniva
sustegnida dals Stadis Unids ha mazzà a l’entschatta dals onns 1980 var 40 000
persunas da l’opposiziun.

Cur che l’economia en il bloc da l’ost è plaun a plaun dada ensemen e suenter la
midada a la testa dal Kreml il 1985 èn sa mussadas perspectivas d’ina
avischinaziun politica dals dus blocs. Michail Gorbatschow ha desistì da la
Doctrina da Breschnew ed ha relaschà a partir dal 1989 ils stadis alliads en
l’autodeterminaziun. En consequenza è il bloc da l’ost sa dissolvì ed il 1991 è
l’Uniun sovietica sa schliada. Cun quai è la Guerra fraida ida a fin.

Pir il 1933 han ils Stadis Unids renconuschì l’Uniun sovietica. A patir dal 1934
ha l’Uniun sovietica lura era empruvà da s’avischinar a las democrazias
europeicas. Ma pervia da la tenuta refusanta da la Frantscha e da la Gronda
Britannia n’ha quai betg funcziunà.

Per sa segirar envers las smanatschas dal Reich Tudestg e per pudair realisar
atgnas finamiras d’expansiun (en la Pologna, il Balticum e la Finlanda) ha
l’Uniun sovietica concludì curt avant l’erupziun da la Segunda Guerra mundiala
in patg da nunagressiun cun la Germania (‹Patg da Hitler-Stalin›). Durant il
temp che l’Uniun sovietica figurava sco allià da la Germania, ha Stalin fatg
occupar ils trais stadis baltics. Medemamain ha el pretendì enavos da la Rumenia
ils territoris ch’avevan stuì vegnir surlaschads suenter l’Emprima Guerra
mundiala. Sco ulteriura acziun militara ha l’Uniun sovietica empruvà da
conquistar la Finlanda. Durant la guerra d’enviern èsi dentant be reussì
d’annectar singulas regiuns da cunfin.

Ils 22 da zercladur 1941 ha il Reich Tudestg attatgà l’Uniun sovietica. Sinaquai
ha quella midà en la coaliziun cunter Hitler ed ha battì communablamain cun ils
alliads dal vest cunter la Germania e ses alliads. La relaziun tranter Josef
Stalin ed il president dals Stadis Unids Franklin D. Roosevelt era relativamain
buna; ils Americans speravan da pudair collavurar cun l’Uniun sovietica er
suenter la guerra. Uschia han ils Stadis Unids furnì a l’Uniun sovietica
material da guerra e purschì sustegn strategic durant la guerra aviatica.

Il 1944 ha Stalin installà en il Balticum regenzas communistas. Er en la guerra
civila en Grezia cumbattevan communists, ed en l’Italia e la Frantscha existivan
medemamain gruppaziuns communistas d’ina grondezza considerabla. En rom da la
Conferenza da Jalta il favrer 1945 ha lura la coaliziun cunter Hitler cumenzà a
dar dapart. Pervia da la predominanza creschenta da l’Uniun sovietica en
l’Europa da l’Ost ha Roosevelt refusà cunvegnas concretas per il suenterguerra.
Sinaquai ha Stalin midà strategia ed ha cumenzà a far valair ils interess
sovietics en ils territoris occupads senza sa cunvegnir cun ils alliads dal
vest.

Suenter la mort da Roosevelt ils 12 d’avrigl 1945 è la coaliziun cunter Hitler
ida definitivamain en tocs. La finamira da ses successur Truman e da las
pussanzas dal vest en general era d’impedir ch’il communissem sa derasia en
l’Europa suenter la fin dal Reich Tudestg. Suenter che l’emprim test d’ina bumba
atomara era reussì ils 16 da fanadur 1945 ha el immediat cumandà da far diever
cunter il Giapun da quest’arma da destrucziun en massa. Ils bumbardaments da
Hiroshima e Nagasaki ils 6 e 9 d’avust duevan bain accelerar la capitulaziun dal
Giapun. A medem temp muntava quest’acziun militara er ina demonstraziun da
pussanza envers l’Uniun sovietica e dueva prevegnir a si’expansiun en l’Asia da
l’Ost.

Il potenzial da conflict tranter ost e vest è anc creschì suenter che acziuns da
spiunascha da l’Uniun sovietica en la Gronda Britannia, ils Stadis Unids ed il
Canada èn vegnidas enconuschentas. Dapi la conferenza dal suenterguerra a Londra
han ils Stadis Unids laschà sentir l’Uniun sovietica l’atgna dominanza economica
ed il monopol atomar (ch’ha existì fin il 1949). En lur politica da l’exteriur
han ils Stadis Unids sustegnì ina reconstrucziun da l’Europa dal Vest che sa
basa sin ils princips da l’economia privata e sin structuras parlamentaras. Las
tentativas da l’Uniun sovietica d’endrizzar en l’Europa da l’Ost ina zona da
segirezza ha manà da vart da l’administraziun americana en Europa a la politica
da containment che dueva chatschar enavos il communissem. Er la posiziun da la
Germania en il suenterguerra era vegnida definida en rom da la Conferenza da
Potsdam be a moda fitg averta che sa laschava interpretar en differentas
direcziuns.

Liberond las truppas sovieticas la Germania dal giuf naziunalsocialistic, èn
ellas fruntadas sin champs cun praschuniers da guerra alliads ed han deportà
quels en Sibiria. Als alliads dal vest èsi vegnì scumandà da visitar quests
champs. Fin oz na san ins nagut da radund 3000 schuldads americans e d’in dumber
tuttina grond da schuldads britannics e franzos. Er quai ha sa chapescha be anc
incità il conflict latent.

La disfidanza tranter ost e vest è anc creschida il 1946 en rom da la crisa da
l’Iran. En il decurs dals onns 1945/46 aveva Stalin empruvà d’endrizzar stadis
prosovietics en tschertas provinzas da l’Iran. Gia il 1941 eran truppas
englaisas e sovieticas penetradas en l’Iran, ma anc adina na vuleva l’Uniun
sovietica betg sa retrair dal pajais. Quai ha manà a l’emprima confruntaziun
tranter ils Stadis Unids e l’Uniun sovietica en il Cussegl da segirezza da las
Naziuns unidas. Pir suenter che Truman ha smanatschà cun consequenzas severas,
fin a l’utilisaziun da bumbas atomaras, è Stalin stà pront da dar suenter.

Il 1947 ha il president dals Stadis Unids annunzià «da sustegnair tut ils pajais
libers che s’opponan a la submissiun tras minoritads armadas u al squitsch
d’ordaifer». Questa uschenumnada Doctrina da Truman era drizzada cleramain
cunter il communissem e cunter l’Uniun sovietica. Il motiv concret ha furmà la
crisa da l’Iran, ma er la situaziun en Grezia e Tirchia che na duevan betg
survegnir regenzas communistas.

Questa vieuta politica ha er gì consequenzas sin il Plan da Marschall.
Oriundamain preveseva quel da sustegnair tut ils stadis europeics, pia er
l’Europa da l’Ost e l’Uniun sovietica. Damai ch’ils Stadis Unids faschevan
dependent lur sustegn da cundiziuns da basa politicas ed economicas ch’eran
inacceptablas, è l’Uniun sovietica sa retratga da quest program ed ha er sfurzà
ils stadis da l’Europa da l’Ost da desister dal sustegn economic american.

Ils 20 da zercladur 1948 han ils alliads dal vest manà tras ina refurma monetara
en lur secturs d’occupaziun da la Germania. Els avevan fatg quai senza coordinar
cun l’Uniun sovietica, quai ch’ha muntà ina violaziun da las decisiuns da la
Conferenza da Potsdam. Ils 24 da zercladur han il soviets reagì cun bloccar dal
tuttafatg il sectur dal vest da Berlin. Cun agid d’ina punt aviatica èsi reussì
al vest da mantegnair l’independenza economica e politica dal vest da Berlin. La
Bloccada da Berlin è stada fin là il punct culminant da la Guerra fraida ed ha
rinforzà en il vest la tema d’in’expansiun sovietica sur tut l’Europa.

Il 1949 ha l’Uniun sovietica fatg ses emprim test atomar; ed en China èn ils
communists sut Mao Zedong vegnids a la pussanza. Perquai han ils Stadis Unids
rinforzà lur politica da metter rempars. Els n’han betg renconuschì la regenza
chinaisa, han refusà a la China la commembranza en las Naziuns unidas ed han
sustegnì il svilup dal Giapun sco cuntrapol anticommunistic. La strategia
militara dals Stadis Unids e da la NATO a partir dal 1954 preveseva «vendetga
massiva» envers mintg’emprova d’expansiun communista. Tras quai è vegnida
instradada a moda averta ina politica da rollback, vul dir da chatschar enavos
il communissem statal en l’Eurasia.

Il zercladur 1950 ha la Guerra fraida manà en l’Asia dal Nordost a la Guerra da
Corea. En questa guerra da substituziun sustegnevan ils Stadis Unids la Corea
dal Sid e la Republica Populara da la China la Corea dal Nord. Suenter la
capitulaziun dal Giapun avevan truppas sovieticas ed americanas prendì possess
dal pajais e spartì quel per lung dal 38avel grad da ladezza. Suenter la
retirada da las duas armadas il 1949 han ils dictaturs da la Corea dal Nord e da
la Corea dal Sid mintgamai empruvà d’unir il pajais sut l’atgna direcziun. Il
zercladur 1950 han truppas dal nord surpassà ils cunfins ed han occupà entaifer
paucas emnas la gronda part dal sid dal pajais. Sinaquai han ils Stadis Unids
tramess atgnas truppas. Quellas han stgatschà enavos las truppas dal nord uschè
fitg, ch’il nord è be vegnì da tegnair l’agen territori cun agid da truppas
inuffizialas chinaisas. Da la vart chinaisa èn er pilots sovietics – sut
l’emblem naziunal da la Corea dal Nord – sgulads attatgas cunter aviuns
americans.

En il decurs dals onns 1950 è l’anticommunissem creschì massivamain en ils
Stadis Unids. Senatur Joseph McCarthy è vegnì elegì a la testa dal comité statal
che dueva intercurir «acziuns antiamericanas». Cun metodas d’inquisiziun ed
intimidaziun ha el empruvà d’eruir communists ed intellectuals liberals. Sco
spiuns presumtivs ed inimis dal sistem duevan quels vegnir allontanads
sistematicamain da lur uffizis (‹McCarthyism›). Pervi da ses proceder
sproporziunà è McCarthy la finala vegnì admonì e remplazzà il 1954.

Ils 5 da mars 1953 è Stalin mort. Quai ha purschì la chaschun da ‹destalinisar›
l’Uniun sovietica. Pervi da la situaziun da patt atomara e gronds problems a
l’intern, ha ses successur Chruschtschow persequità in curs da detensiun ed
inizià la politica d’ina ‹coexistenza paschaivla›. Questa curta fasa è ida a fin
cun la revolta dals 17 da zercladur 1953 en la Republica Democratica Tudestga.
Quella ha mussà la mancanza da confidenza da la populaziun en la regenza e
cumprovà che elecziuns libras avessan periclità l’independenza statala. La
finala han truppas sovieticas abattì la revolta sanguinusamain.

Il 1956 è prorutta en l’Ungaria in’insurrecziun dal pievel. Plirs tschientmillis
demonstrants èn sa participads ad ina chauma generala, han occupà emetturs da
radio e pretendì elecziuns democraticas. Imre Nagy è vegnì proclamà dals
demonstrants sco primminister. Suenter che Nagy ha annunzià che l’Ungaria sa
retiria dal Patg da Varsovia, han truppas sovieticas abattì l’insurrecziun e
mazzà var 20 000 Ungarais. L’agir or dal vest sin il qual ins aveva sperà, n’è
betg arrivà. Las pussanzas dal vest eran occupadas a medem temp cun la Crisa da
Suez. Il nov manader da l’Egipta, Gamal Abdel Nasser, aveva decidì da
transfurmar il Chanal da Suez en proprietad statal. Sinaquai han la Frantscha,
la Gronda Britannia e l’Israel attatga l’Egipta cun forzas armadas.

Gia il 1954 aveva il primminister da la Gronda Britannia, Anthony Eden, fatg la
proposta da crear ina zona demilitarisada dad omaduas varts da la tenda da fier.
Silsuenter han ils ministers da l’exteriur da l’Uniun sovietica (Molotow) e da
la Pologna (Adam Rapacki) sviluppà vinavant quest’idea. Suenter il success da
l’Uniun sovietica cun l’emprim satellit en l’univers (Schoc da Sputnik ils 4
d’october 1957) ha la NATO dentant decidì da cuntinuar cun l’armament atomar.

Er ‹tractativas da pasch› planisadas il 1960 a Paris tranter il president dals
Stadis Unids, Eisenhower, e Chruschtschow èn la finala idas ad aua. Curt avant
aveva l’Uniun sovietica numnadamain sajettà sur l’agen pajais in aviun da
spiunascha american. Ils Stadis Unids han sinaquai stuì conceder d’observar
l’Uniun sovietica dapi il 1956 prendend en cumpra violaziuns dal spazi d’aria. A
medem temp han ils Stadis Unids cumenzà cun sancziuns economicas cunter la Cuba.
Dapi l’entschatta 1959 aveva la regenza revoluziunara sut Fidel Castro instradà
en il pajais in curs socialistic; pliras operaziuns zuppadas dals Stadis Unids
cunter il reschim da Castro èn stadas senza success. Da l’autra vart dal mund è
prorut da quel temp il conflict tranter l’Uniun sovietica e la Republica
Populara da la China areguard il commando entaifer il communissem mundial.

Dapi il 1958 aveva Chruschtschow fatg pressiun sin ils alliads dal vest da sa
retrair da Berlin per demilitarisar la citad. Adina dapli burgais da la
Republica Democratica Tudestga fugivan da quel temp en il vest da la citad (ca.
2,6 milliuns dapi il 1949), uschia che l’ost perdeva impurtantas forzas da lavur
qualifitgadas. Il 1961 han ils manaders da la Republica Democratica Tudestga sut
Walter Ulbricht cumenzà a serrar ils cunfins entaifer la citad ed a laschar
eriger il mir. Al Checkpoint Charlie èn stads chars armads americans e soviets
per curt temp in visavi l’auter. Fin il 1989 duevan la finala plirs tschients
persunas vegnir per la vita cun empruvar da fugir en il vest.

Il 1968 han commembers refurmistics entaifer la partida communista da la
Tschecoslovachia sut Alexander Dubček empruvà da realisar pass da
democratisaziun en il pajais (abolir la censura, libertad d’infurmaziun e
d’opiniun, refurmas economicas). Questa uschenumnada ‹primavaira da Prag› è
dentant stada da curta durada. L’Uniun sovietica ha considerà ils effects da
questas refurmas sco cuntrarevoluziunars, ha laschà marschar truppas dal Patg da
Varsovia en il pajais ed ha sfurzà la regenza da returnar al curs prescrit da
Moscau. Demonstraziuns antisovieticas èn vegnidas rebattidas sanguinusamain. Sco
il 1956 en Ungaria, ha il vest bain condemnà l’intervenziun sovietica, ha
dentant desistì d’intervegnir. Il schef da stadi e da partida sovietic Leonid
Breschnew ha giustifitgà il proceder cun far valair che la suveranitad dals
stadis socialistics na cumpiglia betg da renunziar als fundaments dal
socialissem. Questa doctrina dueva valair fin a la vieuta che Gorbatschow ha
instradà.

Il 1969 han l’Uniun sovietica ed ils Stadis Unids lantschà discurs bilaterals
per controllar e limitar las armas atomaras. Questas contractivas han manà als
emprims contracts da SALT (Strategic Arms Limitation Talks), als quals ulteriurs
duevan suandar. A medem temp ha la coaliziun socialliberala sut il chancelier
tudestgs Brandt instradà ina politica da detensiun ed avischinaziun cun ils
vischins a l’ost. Ed il 1973 ha gì lieu l’emprima Conferenza per la segirezza e
la collavuraziun en l’Europa ch’ha manà il 1975 a l’Acta finala da Helsinki.

Il favrer 1972 ha il president dals Stadis Unids Richard Nixon fatg visita
uffiziala en la Republica Populara da la China. Quest gest da detensiun envers
la segunda pussanza communista dueva tranter auter gidar a terminar la Guerra
dal Vietnam sut cundiziuns acceptablas per l’administraziun americana. Dapi la
Resoluziun da Tongking dal Congress american (1964) eran ils Stadis Unids in
partenari da guerra uffizial dal Vietnam dal Sid cunter ils vietcong communists
che vegnivan sustegnids dal Vietnam dal Nord. La Frantscha, l’anteriura pussanza
coloniala en la regiun, era sa retratga avant suenter sconfittas militaras.
Malgrà bumbardaments massivs e grondas unfrendas en las atgnas retschas, n’èsi
betg reussì a la superpussanza dal vest da batter ils vietcong. Il 1973 han ils
Stadis Unids ed il Vietnam dal Nord segnà in armistizi; sinaquai han ils Stadis
Unids retratg lur ulteriuras truppas dal Vietnam dal Sid.

Sinaquai han ils Stadis Unids sut Jimmy Carter decidì da boicottar il 1980 ils
Gieus olimpics da stad a Moscau. Numerus – ma betg tut ils – stadis dal vest èn
s’alliads a quest boicot. En la Guerra da l’Afghanistan han ils Stadis Unids
sustegnì ils mujaheddin cun armas e cun intervenziuns dal servetsch secret.
Ronald Reagen, il successur da Carter, ha augmentà las expensas d’armaziun dals
Stadis Unids sin in nov record. En pli ha el lantschà la Strategic Defense
Initiative (SDI), er numnada Program da Star Wars. Cun agid da quest scut da
protecziun duevan rachetas strategicas da l’adversari vegnir eliminadas durant
il sgol. L’effect dueva esser quel da gudagnar in tal avantatg d’armament envers
l’Uniun sovietica ch’il bloc da l’ost vegniva destabilisà economicamain e
politicamain. Tenor l’opiniun dal vest vegnivan las capacitads da l’ost da
pudair sa prestar in tal chatsch d’armament bainprest ad esser consumadas.

Novas contractivas davart in discharmament èn idas a fin il 1982 a Genevra senza
success. Ins n’aveva betg pudì sa cunvegnir davart la definiziun dal term
‹equiliber› areguard las rachetas da mesa distanza en l’Europa Centrala. Suenter
il naufragi da las contractivas ha il vest planisà da staziunar ulteriuras
rachetas dals tips Pershing II e Cruise Missiles en la Germania dal Vest. Il
1983 ha il parlament tudestg approvà il staziunament da las rachetas da la NATO.
A medem temp han dentant cumenzà moviments da protesta che faschevan pli e pli
er diever da furmas da resistenza nunviolenta. Tenor retschertgas eran bun dus
terzs da la populaziun da la Germania cunter las rachetas. A las bloccadas dals
lieus da staziunament han er blers politichers prominents, intellectuals e
schizunt generals da l’armada tudestga prendì part. Parallelamain hai dà en la
Republica Democratica Tudestga demonstraziuns nunlubidas cunter ils plans da
rearmament dal Patg da Varsovia.

Entaifer la cursa d’armament ha la bumba neutronica inizià il 1978 ina nova
runda, segnada da svilups tecnologics adina pli raffinads. Al svilup d’aviuns
dal tip Stealth (invisibels per il radar) e da sistems d’elavuraziun electronica
da datas n’ha l’Uniun sovietica betg pli pudì suandar sin il medem nivel sco ils
Stadis Unids. Gia ils programs d’armament precedents e l’intervenziun en
l’Afghanistan avevan strapatschà e per part surdumandà las forzas militaras e
las pussaivladads economicas da l’Uniun sovietica.

Ultra da quai èn las relaziuns sociopoliticas vegnidas en moviment da quel temp
en la sfera d’influenza sovietica. Las disposiziuns areguard ils dretgs umans
cuntegnidas en l’Acta finala da Helsinki han dà nov schlantsch als moviments per
ils dretgs dals burgais. Ils success dal sindicat independent Solidarność sut
Lech Wałęsa il 1980/81 han irradià lunsch sur ils cunfins da la Pologna. Confurm
a la Doctrina da Breschnew ha il reschim proclamà il dretg da guerra per
cumbatter quests svilups destabilisants.

Pervi da la stagnaziun economica en il bloc da l’ost è la direcziun da l’Uniun
sovietica stada sfurzada d’iniziar ina midada dal curs. Il nov secretari general
dal biro politic, Michail Gorbatschow, ha instradà a partir dal 1985 in program
da refurma che steva sut il motto da Perestroika (vieuta en l’economia ed en
l’administraziun) e Glasnost (avertadad e transparenza a l’intern e vers anora).

In di suenter la crudada dal Mir da Berlin (9 da november 1989) è il
primminister da la Bulgaria sa retratg da tut ils uffizis ed ha fullà via a
votaziuns libras. A medem temp han protests en massa manà ad ina vieuta
paschaivla en la Tschecoslovachia. Václav Havel ed Alexander Dubček, dus
enconuschents critichers dal vegl reschim, èn daventads il nov president resp.
schef dal parlament.

A medem temp hai dà en pliras citads da la Rumenia confruntaziuns sanguinusas
tranter civilists e schuldada da l’armada resp. dal servetsch secret Securitate.
Quests cumbats han custà la vita a var 1000 persunas. Suenter che grondas parts
dal militar eran s’associadas als demonstrants, è il dictatur Nicolae Ceaușescu
vegnì cità avant in tribunal militar e fisilà.

En la Republica Democratica Tudestga (RDT) è s’intensivada a partir dal fanadur
1989 l’unda da fugitivs. Ils 19 d’avust ha l’Ungaria cumenzà a laschar passar
persunas da l’ost senza impediments vers l’Austria – tranter questas er blers
fugitivs da la RDT. A Leipzig, e silsuenter er en autras citads da la Republica
Democratica Tudestga, han las uschenumnadas demonstraziuns dal glindesdi
pretendì ina democratisaziun da la societad («Nus essan il pievel»). Ils 7
d’october ha Gorbatschow visità Berlin a chaschun dal 40avel anniversari da la
RDT ed intimà Erich Honecker da surprender ses curs da refurma. La finala è
Honecker vegnì relaschà da ses uffizi; e suenter ch’è vegnida annunziada ina
liberalisaziun da las prescripziuns da viagiar, han las massas traversà ils 9 da
november 1989 ils cunfins a Berlin. La data dals 3 d’october 1990 marchescha la
finala la reunificaziun tudestga.



https://rm.wikipedia.org/wiki/Chantun_Grischun

Il Grischun (tudestg: Graubünden; talian: Grigioni; franzos: Grisons; latin:
Grisonia) è in chantun da la Confederaziun svizra. El è situà il pli a l’ost dal
pajais e cumpiglia la pli gronda surfatscha da tut ils chantuns. Topograficamain
è il Grischun ordvart sparpaglià; el dumbra radund 150 vals, 615 lais e 937
pizs. Plinavant è il Grischun l’unic chantun da la Svizra ch’è uffizialmain
triling (cun las trais linguas tudestg, rumantsch e talian).

Il chantun Grischun porta il num da l’anteriura Lia Grischa. Entaifer la
Republica da las Trais Lias furmava quella la lia cun la pli gronda paisa
politica. Sco num per l’entir territori cumpara il term ‹Grischun› a partir dal
15avel tschientaner (da quel temp però parallel sper diversas autras
denominaziuns).

En il 16avel tschientaner han ils umanists er transferì il num antic ‹Rezia› sin
il territori dal Grischun. Quest term fa allusiun als Rets, il pievel preistoric
sesent en la part orientala dal Chantun odiern, ed al num ‹Raetia› da
l’anteriura provinza romana. Il 1799 è il Grischun vegnì integrà sco ‹Chantun
Rezia› en la Republica helvetica ed er oz datti anc divers nums che regordan a
questa denominaziun: la Viafier retica, il Museum retic e.a. Cun l’acta da
mediaziun dal 1803 è ‹Grischun› daventà il num uffizial.

La vopna dal chantun Grischun sa cumpona da las vopnas da las anteriuras trais
lias: Lia Grischa (sisum a sanestra), Lia da las Diesch Dretgiras (sisum a
dretga) e Lia da la Chadé (capricorn).

Il chantun Grischun cuvra l’entir sidost da la Svizra ed è caracterisà
topograficamain da muntognas e vals. La surfatscha dal Chantun munta a 7105 km²,
uschia ch’il Grischun è il pli grond chantun svizzer. Pervia da las cundiziuns
geograficas/topograficas è el dentant be pauc populà. Ordinà tenor abitants sa
chatta il Grischun sin la 14avla plazza. Guauds cuvran 20 % da sia surfatscha.
Il Chantun è alpin e cumpiglia las muntognas da las vals dal Rain e da l’En. En
il Grischun sa chattan 462 pizs che surpassan 3000 meters sur mar ed in che
surpassa 4000 meters: il Piz Bernina (4049 m s.m.; cun il piz lateral La Spedla
4020 m s.m.). Il punct il pli bass furma il cunfin cun il chantun Tessin
(260 m s.m.).

Il Grischun cunfinescha cun quatter auters chantuns svizzers: en il sidvest cun
il chantun Tessin, en il vest cun il chantun Uri, en il nord cun il chantun
Glaruna e cun il chantun Son Gagl. Il Grischun ha cunfins naziunals cun trais
pajais: cun il Liechtenstein e cun l’Austria (pajais federativs Vorarlberg e
Tirol) en il nord, cun l’Italia en l’ost (Tirol dal Sid) ed en il sid
(Lumbardia). Sper il Grischun cunfinescha da tut ils chantuns svizzers be anc il
chantun Son Gagl cun trais differents pajais vischins.

Las auas dal Grischun sbuccan en trais differentas mars: il Rain cun ses flums
da funtauna (il Rain Anteriur ed il Rain Posteriur) curra vers la Mar dal Nord.
Or da l’Engiadina en l’ost dal Chantun sburfla l’En che terminescha ses viadi en
la Mar Naira. Las vals italofonas dal Grischun dal Sid (la Val Mesauc cun la Val
Calanca, la Val Bregaglia e la Val Puschlav) mainan lur aua vers il Po e cun
quel en l’Adria. La part la pli orientala dal Chantun, la Val Müstair, maina
si’aua en l’Etsch che va medemamain a finir en l’Adria. Ils trais intschess
idrografics da la Mar dal Nord, da la Mar Mediterrana e da la Mar Naira sa
scuntran betg lunsch davent da la funtauna da l’En datiers dal Pass Lunghin sur
Malögia. Da là davent curra en direcziun nord la Gelgia che maina si’aua via il
Rain en la Mar dal Nord, vers sid la Maira che maina si’aua sur il Po en la Mar
Mediterrana e vers ost l’En che sbucca en il Danubi che finescha en la Mar
Naira.

Sco unic chantun da la Svizra ha il Grischun trais linguas uffizialas: il
tudestg, il rumantsch ed il talian. Medemamain è el l’unic chantun, en il qual
il rumantsch è ina lingua uffiziala. Pervi da quai e pervi da la diversitad
culturala, ma era pervia da sia furma e ses caracter, vegn il Chantun era
descrit sco pitschna Svizra entaifer la Svizra.

Las vischnancas ed ils districts (a partir dal 2016 las regiuns) pon decider
autonomamain davart lur lingua uffiziala e la lingua da scola; il Chantun
relascha dentant directivas, spezialmain per sustegnair las linguas minoritaras,
il rumantsch ed il talian.

Il rumantsch che vegn discurrì en differents territoris dal Chantun (oravant tut
en la Surselva, en parts dal Grischun Central, en l’Engiadina ed en la Val
Müstair) sa cumpona da tschintg idioms scrits, numnadamain dal sursilvan,
sutsilvan, surmiran, puter e vallader. En pli exista il rumantsch grischun sco
lingua da scrittira communabla stgaffida a l’entschatta dals onns 1980.

Per gronda part catolicas èn la Val dal Rain Anteriur cun la Val Lumnezia (senza
Vuorz, la Foppa e la Val Stussavgia), plinavant il Surses (senza Beiva) e la
part centrala da la Val Alvra sco er la Val Mesauc e la Val Puschlav. Per gronda
part refurmadas èn il Partenz, il Scanvetg ed il Landwassertal, plinavant il
Valragn, la Val Schons ed Avras sco era l’Engiadina (senza Tarasp e Samignun),
la Bregaglia e la Val Müstair (senza Müstair). Confessiunalmain maschadadas èn
las regiuns Tschintg Vitgs, il Plaun e la Tumleastga.

La constituziun chantunala actuala datescha da l’onn 2003. (Access direct a la
versiun rumantscha)

L’autoritad legislativa è il Cussegl grond che dumbra 120 commembers. Las
deputadas ed ils deputads vegnan elegids tenor procedura da maiorz mintgamai per
quatter onns. Il pievel è ultra da quai participà directamain a la legislaziun:
4000 persunas cun dretg da votar u in setavel da las vischnancas pon pretender
ina midada da la constituziun, 3000 persunas cun dretg da votar u in otgavel da
las vischnancas pon proponer ina lescha u ina midada da lescha (iniziativa dal
pievel), 1500 persunas cun dretg da votar u in dieschavel da las vischnancas pon
pretender ch’ina lescha statuida dal Cussegl grond u ina midada da tala stoppia
vegnir suttamessa a la votaziun dal pievel. Midadas da la constituziun pretendan
ina votaziun dal pievel.

President da la Regenza per l’onn 2016 è Christian Rathgeb, vicepresidenta
Barbara Janom Steiner. Manader da la Chanzlia chantunala è dapi il 1990
chancelier Claudio Riesen.

En il parlament federal deleghescha il Grischun sco mintga chantun dus
represchentants per il Cussegl dals chantuns. En il Cussegl naziunal po il
Grischun trametter tenor sia cumpart a la populaziun svizra tschintg deputadas e
deputads.

Il turissem è in factur economic enorm impurtant, tant da stad sco d’enviern,
principalmain en las regiuns Engiadina, Tavau/Claustra, Arosa, Lai e Flem, ma
era en quasi tut il rest dal Chantun. In turissem particular è quel da cura e
bogns a Val S. Pieder, Scuol, Andeer e San Murezzan.

Il traffic ha segnà dapi l’antica la colonisaziun dal territori dal Chantun
odiern. Il traffic da commerzi furmava in impurtant factur economic; gia dal
temp dals Romans passavan chars sur il Pass dal Güglia. Il 1387 ha l’uvestg da
Cuira incumbensà l’aristocrat bregagliot Jakob von Castelmur da schlargiar il
Pass dal Set ad ina via charrabla.

La rait da vias chantunala odierna cumpiglia 163 kilometers vias naziunalas, 597
kilometers vias principalas e 835 kilometers vias da colliaziun. Las valladas
las pli impurtantas ed ils gronds lieus da turissem dal Chantun èn ultra da quai
accessibels tras ina viafier a binari stretg, la Viafier retica.

L’architectura grischuna ed ils edifizis istorics èn ordvart relevants per il
turissem. Il Grischun ha ina gronda spessezza da chastels e posseda cun la
claustra da Müstair e la Viafier retica en la cuntrada Alvra/Bernina bains
culturals da muntada mundiala (UNESCO). Dapi il 1991 è la punt dal Salginatobel
sin via d’Aschera a Schuders l’unic monument mundial da la Svizra tenor la
premiaziun da la ASCE (American Society of Civil Engineers).

Il chantun Grischun ha sviluppà in’atgna cuschina che sa differenziescha
d’autras cuschinas regiunalas svizras. Products regiunals tipics èn la pulpa
setgentada a l’aria ed autras spezialitads da charn setgentada sco l’andutgel.
Tratgas tipicas èn capuns, plain in pigna, bizochels, canedels, maluns, la turta
da nuschs sco er in scuflà da charnpiertg.



https://rm.wikipedia.org/wiki/Turitg

Turitg (tudestg: Zürich, franzos/englais: Zurich, talian: Zurigo, tudestg
svizzer: Züri, latin: Turicum) è ina citad da la Svizra, cun 400.000 abitants
(cun aglomaraziun 1,1 milliuns) la pli gronda da la Svizra e ses center economic
e cultural. La citad schai al flum Limmat ed a la sortida da lez or dal Lai da
Turitg ed è la chapitala dal chantun Turitg. Ils abitants sa numnan Turitgais
per rumantsch e Zürcher per tudestg.

Turitg schai sin 408 m.s.m. a la fin dal Lai da Turitg, tranter ils bots
Üetliberg en il vest e Zürichberg en l'ost. La citad veglia giascha da domasduas
varts dal flum Limmat, che sorta qua dal Lai da Turitg, flessegia l'emprim
encunter nord e fa lura ina lunga storta vers vest. Curt suenter che la Limmat
sorta dal lai da Turitg vegn ella gia unida cun il flum Sihl, che furma uschia
in plaz en furma d'ina peninsla, sin la quala sa chattan la staziun principala e
la via da la staziun. Da l'autra vart da la Limmat sa chatta il Nieder- ed il
Oberdörfli cun la baselgia marcanta "Grossmünster" enamez.

A la riva dal Lai da Turitg, en direcziun da Cuira, sa chatta il local
alternativ da la "Rote Fabrik" che è in cunterpol envers tut ils clubs trendys
da techno e house.



https://rm.wikipedia.org/wiki/Tennis

Il Tennis è in Sport individual giuga tranter dus giugadurs (singles) u dus dus
equipas da dus giugadurs (doubles). Mintga giugadur utilisa ina rachetta per
pitgar a ina balla e far passar la balla en il curt da l'auter giugadur.

La ITF (International Tennis Federation) è l'organisaziun che coordina ils
events internaziunals da tennis per il mund.

Ils meglier giugadurs en l'actualitad èn Roger Federer e Rafael Nadal e las
meglras giugaduras en l'actualitad èn Jelena Jankovic e Maria Sharapova.

Il tennis vegni inventà tranter 1859 e 1865 per Harry Gem ed Agurio Perera. La
Federaziun internaziunala da Tennis (ITF) vegni fundà en 1913. Il Tennis fa part
dals Gieus olimpics dapi 1896 per ils uomens e per las dunnas.

Il but dal gieu è da gudagnar il matsch en gudognan ils plis da sets en marcà
plis da puncts che l'auter giugadur.

Ils turniers da grand slam èn il Australian Open, il French Open, il Wimbledon
Championships ed il US Open.

Giugadurs che han gudagna almain dus titels Grand Slam: Pete Sampras (14), Roger
Federer (13), Roy Emerson (12), Rod Laver (11), Björn Borg (11), Ken Rosewall
(8), Jimmy Connors (8), Ivan Lendl (8), Andre Agassi (8), John Newcombe (7),
John McEnroe (7), Mats Wilander (7), Boris Becker (6), Stefan Edberg (6), Rafael
Nadal (5), Jim Courier (4), Guillermo Vilas (4), Arthur Ashe (3), Jan Kodes (3),
Gustavo Kuerten (3), Stan Smith (2), Ilie Năstase (2), Johan Kriek (2), Lleyton
Hewitt (2), Yevgeny Kafelnikov (2), Patrick Rafter (2), Sergi Bruguera (2), and
Marat Safin (2).

Giugaduras che han gudagna almain dus titels Grand Slam: Margaret Court (24),
Steffi Graf (22), Chris Evert (18), Martina Navrátilová (18), Billie Jean King
(12), Monica Seles (9), Serena Williams (9), Justine Henin (7), Evonne Goolagong
Cawley (7), Venus Williams (7), Martina Hingis (5), Hana Mandlíková (4), Arantxa
Sánchez Vicario (4), Maria Sharapova (3), Virginia Wade (3), Lindsay Davenport
(3), Jennifer Capriati (3), Nancy Richey Gunter (2), Tracy Austin (2), Mary
Pierce (2), and Amélie Mauresmo (2).



https://rm.wikipedia.org/wiki/Napoleun_Bonaparte

Nepoleun Bonaparte, sco imperatur enconuschent sco Napoleun I (frz. Napoléon
Bonaparte resp. Napoléon Ier, * 15 d'avust 1769 ad Ajaccio en Corsica sco
Napoleone Buonaparte; † 5 da matg 1821 a Longwood House sin l'insla St. Helena
en l'Atlantic dal sid), è stà in general, um dal stadi ed imperatur franzos.

Bonaparte che derivava oriundamain dad ina famiglia corsa è avanzà durant la
Revoluziun franzosa en autas posiziuns entaifer il militar. La è el sa sviluppà
ad in talent militar d'emprima rangaziun. Oravant tut ses campagnas militaras en
l'Italia dal nord ed en l'Egipta l'han rendì fitg popular e chaschunà grondas
speranzas tar ils Franzos. Quai ha pussibilità ad el da surpigliar la pussanza
en Frantscha suenter ses culp da stadi ils 18 da Brumaire. Tranter il 1799 ed il
1804 sco emprim Consul da la Republica Franzosa ed en successiun fin il 1814 sco
Imperatur dals Franzos ha el manà in reschim mez dictatoric cun elements
plebiscitars.

Las midadas chaschunadas entras Napoleun han influenzà las structuras statalas
da la Frantscha fin ozendi. Tranter quellas èn per exempel da numnar ils
midaments en il sistem d'administraziun sco era quels en il sistem da giustia
entras il Code Civil. Tge che concerna la politica exteriura ha el cuntanschì
cun l'agid da l'armada temporarmain il domini sur grondas parts da l'Europa
continentala. Durant quel temp è el era stà retg da l'Italia (dapi 1805) e
protectur da la Lia dal Rain (1806 enfin 1813). Entras la schliaziun dal Sontg
Imperi roman, ch'è vegnida iniziada da Bonaparte, è l'urden statal da l'Europa
centrala sa midada considerablamain. Quai ha manà tar in dals gronds problems
dal 19avel tschientaner. Malgrà che Napoleun aveva purtà l'idea da stadi
naziunal ord la Frantscha en auters pajais vischinants ha l'interpretaziun
diversa da quest'idea, influenzada dad in spiert conservativ, engrevgià il
mantegniment da l'urden napoleonic en ils pajais pertutgads, uschia en Spagna,
ils pajais germans ed il davos era en Russia.



https://rm.wikipedia.org/wiki/Renaschientscha

Il term renaschientscha (resp. la furma franzosa renaissance) denominescha
l’epoca da l’istorgia culturala e da l’istorgia d’art situada al cumenzament dal
temp modern (15avel e 16avel tschientaner). Il num – ch’è s’etablì en emprima
lingia en il 19avel tschientaner – cunfinescha l’epoca dal temp medieval
precedent e fa allusiun a l’idea che la cultura europeica saja puspè s’orientada
pli ferm a l’antica greca e romana. Sco tratg caracteristic tschenta la
renaschientscha il singul individi en il center da tut esser.

Bain aveva gia il temp medieval guardà enavos sin l’antica. Ma en ils dus
tschientaners che suondan è vegnida recepida ina paletta bler pli vasta da texts
antics; plinavant ha l’umanissem studegià en quests texts aspects ch’eran
vegnids negligids, sco per exempel dumondas davart la furma dal stadi. En
consequenza da quest resvegl spiertal è la renaschientscha er marcada d’ina
vaira unda d’invenziuns e scuvertas.

La vieuta dal temp medieval al temp modern n’è betg succedida a moda abrupta,
mabain successivamain en il decurs dal 13avel e 14avel tschientaner. Sco temp da
fluriziun da la renaschientscha valan il 15avel e 16avel tschientaner (talian:
Quattrocento e Cinquecento). Il baroc (en l’istorgia d’art) respectivamain
l’absolutissem (sco epoca istorica) marcheschan la fin da la renaschientscha
vers l’entschatta dal 17avel tschientaner. En l’Europa dal Nord è la
renaschientscha sa fatga valair pli tard ed è er vegnida substituida pli tard
tras il baroc. En las parts protestantas (en spezial en l’Europa dal Nord) è la
denominaziun d’epoca ‹renaschientscha› main preschenta damai che la refurmaziun
è sa fatga valair sco moviment central.

Tar ils pli enconuschents artists da la renaschientscha tutgan ils Talians
Leonardo da Vinci, Tizian e Donatello sco er il Tudestg Albrecht Dürer. L’epoca
en ses pli vast senn è dentant er marcada d’impurtants scripturs sco Dante
Alighieri e William Shakespeare. Il filosof Niccolò Machiavelli vala sco
represchentant d’ina politica da pussanza, Erasmus da Rotterdam perencunter stat
per morala e reflexiun da sasez. En la musica è l’epoca colliada cun in augment
en la polifonia e cun novas armonias sco tar Orlando di Lasso.

Il term rinascita u rinascimento è vegnì duvrà l’emprima giada il 1550 da
l’artist e biograf talian Giorgio Vasari. Vasari differenziescha tranter trais
fasas en il svilup da l’istorgia d’art: l’epoca gloriusa da l’antica greca e
romana, il temp intermediar da la decadenza medievala, la renaschientscha da
l’art e dal spiert da l’antica a partir dal 1250. Tenor Vasari hajan sculpturs,
architects e picturs da la segunda mesadad dal 13avel tschientaner, tranter
auter Arnolfo di Cambio, Niccolò Pisano, Cimabue e Giotto, «mussà en temps da
gronda stgiraglia als maisters che duevan suandar la via vers la perfecziun».

Ils onns 1820/30 è il term renaissance vegnì surpiglià en la lingua franzosa.
Enturn il 1840 è questa furma vegnida duvrada en scrittiras da lingua tudestga
per denominar l’epoca da transiziun tranter il temp medieval ed il temp modern.
Cun si’ovra Die Kultur der Renaissance in Italien (1860) ha l’istoriograf
basilais Jacob Burckhardt marcà a moda decisiva la chapientscha odierna dal
term.

Ils origins da l’epoca da la renaschientscha èn da chattar en l’Italia da la fin
dal 14avel tschientaner. Pli baud predominava l’idea ch’igl haja dà in moviment
inizial en l’Italia, succedì d’ina derasaziun cuntinuanta da las novas tendenzas
en tut l’Europa. Oz percunter part’ins d’ina situaziun bler pli entretschada cun
svilups parallels ed influenzas vicendaivlas.

Entaifer la successiun cronologica da las epocas d’art è la renaschientscha
situada tranter la gotica ed il baroc. La renaschientscha sco tala vegn per
regla partida en trais periodas: la renaschientscha tempriva, la renaschientscha
classica e la renaschientscha tardiva (er numnada manierissem).

La savida e las ideas da l’antica eran per part idas en emblidanza en il temp
medieval tempriv ed autmedieval. Quest fundus vegniva be pli conservà en
bibliotecas claustralas, a Bizanz ed en l’intschess cultural arab. Scienziads
sco Poggio Bracciolini e Niccolo Niccoli han cumenzà a tschertgar
sistematicamain suenter ovras d’auturs classics sco Platon, Cicero e Vitruv.
Medemamain è in grond dumber d’ovras grecas ed arabas crudada en ils mauns dals
conquistaders cristians en rom da la reconquista sin la Peninsla Iberica. La
biblioteca da Cordoba duai per exempel avair cumpiglià radund 400 000 cudeschs.

Il declin da l’Imperi bizantin en il temp tranter la Quarta cruschada
(1202–1204) e la conquista da Constantinopel tras ils Tircs (1453) ha manà blers
scienziads grecs en l’Italia. Là han els dà vinavant lur savida davart l’antica
greca ch’era sa mantegnida en l’Imperi bizantin durant ils bundant 1000 onns
dapi la fin da l’Imperi roman dal vest. Gia il 1423 era il scienzià Giovanni
Aurispa viagià a Constantinopel ed aveva manà enavos en l’Italia 200 codices cun
texts profans da l’antica.

Er las relaziuns socialas e politicas en l’Italia han attribuì a las vieutas
ch’han gì lieu vers la fin dal temp medieval. L’Italia n’existiva da quel temp
betg sco unitad politica, mabain era sutdividida en divers territoris e citads
suveranas. En il 15avel tschientaner era l’Italia ina da las regiuns urbanisadas
il pli ferm da tut l’Europa. Las citads furmavan republicas (or da la
perspectiva dad oz stuess ins pledar d’oligarchias) e purschevan ina tscherta
libertad politica che sa manifestava er en in progress scientific ed artistic.

L’Italia aveva en general mantegnì il pli viv la memoria da l’antica. Tras las
numerusas vias da colliaziun dal spazi mediterran era il pajais avert en tut las
direcziuns. Ils centers da commerzi da las citads al laschavan vegnir en contact
cun regiuns allontanadas, en spezial cun la Levanta. Grazia a la bainstanza
ch’il commerzi generava eri pussaivel da laschar elavurar gronds projects
architectonics ed artistics, e quai tant da vart publica sco er privata.
Medemamain pudeva vegnir investì dapli temp en la furmaziun, perscrutaziun e
scienza.

In tratg caracteristic da l’epoca furma la renaschientscha dal spiert antic.
L’entir moviment spiertal s’orientescha als princips ed a las valurs da
l’umanissem. Sco precursurs da quest svilup valan scripturs da l’Italia dal
14avel tschientaner sco per exempel Francesco Petrarca. El è s’occupà
intensivamain cun scripturs antics ed ha accentuà la valur da l’individualissem
e da la furmaziun umanistica. Il studi da las linguas, da la litteratura,
istorgia e filosofia dueva succeder tenor el per agen intent, pia ordaifer in
context religius. En general è il maletg dal mund teocentric vegnì substituì
tras ina vista antropocentrica.

En las citads-stadi talianas han l’art e las scienzas cuntanschì da quel temp
ina reputaziun cumparegliabla a quella da la Grezia antica. Ils artists n’eran
betg pli mastergnants anonims; lur ovras vegnivan renconuschidas sco creaziuns
individualas da gronda muntada. Questa nova schientscha culminescha en ils
numerus schenis universals ch’èn s’occupads a medem temp da las pli differentas
spartas d’art e da la lavur scientifica.

La filosofia da la renaschientscha prenda distanza dal pensar
scolastic-aristotelic e s’orientescha pli ferm al platonissem. Tut las
scrittiras da Platon èn vegnidas translatadas en il latin. Il neoplatonissem
ch’è sa fatg valair da quel temp è vegnì sviluppà da Georgios Gemistos Plethon,
Marsilio Ficino e Giovanni Pico della Mirandola. Sco tenuta spiertala era
l’umanissem derasà tranter blers scienziads da la renaschientscha. Tar quels
tutgan Coluccio Salutati (1331–1406), Nicolaus Cusanus (1401–1464), Erasmus da
Rotterdam (1466–1536), Niccolò Machiavelli (1469–1527), Thomas Morus
(1478–1535), François Rabelais (1494–1553) e Polydor Vergil (1470–1555).

In dals elements ch’ha influenzà decisivamain la genesa da l’art da la
renaschientscha furma l’occupaziun cun la natira. Gia avant Vasari avevan
scripturs sco Giovanni Boccaccio ludà l’artist Giotto per si’abilitad da
malegiar las chaussas e persunas a moda uschè natirala sco nagin avant el. En il
decurs dal 15avel tschientaner è la reproducziun natiralistica vegnida
perfecziunada. Quest tratg caracteristic furma in element central per cunfinar
l’art da la renaschientscha da las epocas precedentas.

Er l’orientaziun vers l’antica è colliada cun la tschertga d’ina ‹vardad
natirala› en l’art. Ins admirava las ovras d’art da l’antica sco exemplaricas
per la reproducziun natiralistica. L’impurtant teoreticher talian Leon Battista
Alberti ha intimà ils artists «da betg be imitar ils artists da l’antica, mabain
d’empruvar d’als surpassar». L’artist na duaja betg simplamain represchentar la
‹realitad›, mabain megliurar ed idealisar ils models ch’el chattia en la natira.

Sco terz element da l’art da la renaschientscha, sper l’occupaziun cun la natira
e l’admiraziun da l’antica, po valair la dumonda suenter l’essenza da quai che
vegn resentì sco bel. Ils artists empruvavan per exempel da reproducir u meglier
detg da concepir l’uman en in’estetica sublima. Mesiras e proporziuns idealas èn
d’impurtanza tant en la pictura e sculptura sco er tar la concepziun d’edifizis.
Cun agid da la perspectiva centrala ch’è vegnida (re-)scuverta da quel temp, han
ils artists pudì reproducir la profunditad dal spazi cun in’exactadad quasi
matematica.

En l’art han Filippo Brunelleschi, Lorenzo Ghiberti e Donatello fullà via a la
nova direcziun. Lur precursurs en il temp da l’uschenumnada protorenaschientscha
dal 13avel e 14avel tschientaner eran stads Nicola Pisano, Giotto di Bondone ed
auters.

La renaschientscha tempriva cumenza a Firenza cun sculpturas da Donatello,
relievs da bronz da Ghiberti, frescos da Masaccio ed edifizis da Filippo
Brunelleschi.

Il temp da ca. 1490/1500 enfin 1520 vala sco renaschientscha classica, segnada
da la tschertga da perfecziun ed armonia suprema. Questa perioda è sa sviluppada
en spezial a Roma a la curt papala. En quest temp crodan ils plans da Bramante
per il nov edifizi central da la baselgia da S. Pieder a Roma, ils pli
impurtants maletgs da Leonardo da Vinci (‹La Sontga Tschaina›, ‹Mona Lisa›,
‹Dunna cun ermelin›), las picturas da Raffael en las ‹Stanzas› e ses maletg
d’altar il pli famus, la ‹Madonna sixtina›. En pli las sculpturas da
Michelangelo (‹Pietà›, ‹David›, ‹Moses›), sias picturas dal palantschieu sura en
la Chapella Sixtina e las gravuras maisterilas dad Albrecht Dürer.

I suonda enfin il 1590 la renaschientscha tardiva u il manierissem, in’epoca
segnada da differents svilups artistics. Il manierissem ha la tendenza
d’exagerar il repertori formal da la renaschientscha classica. In exempel furma
la Figura serpentinata sco quai che Giovanni da Bologna l’ha represchentà en sia
sculptura ‹Rapiment da las Sabinas› (1583): figuras umanas tratgas en la lunga e
represchentadas en in moviment furius drizzà vers tschiel. La fasa finala da la
renaschientscha tardiva maina lura gia vers il baroc.

L’epoca da la renaschientscha na percurra betg en tut l’Europa il medem svilup.
En l’Italia è il spiert da la renaschientscha sa mussà il pli baud ed ha
influenzà tant pictura sco er sculptura ed architectura. En il nord ha la
renaschientscha cumenzà pir enturn u suenter il 1500 ed ha chattà expressiuns
divergentas da pajais tar pajais. En general pon ins constatar qua ina pli
gronda influenza dals ideals antics sin l’architectura e sin la sculptura che
sin la pictura. En Frantscha e Germania è il stil antic sa maschadà en la
renaschientscha tempriva cun elements naziunals. Vers la fin da la
renaschientscha ha la tendenza da reproducir las furmas anticas en moda pli
opulenta e pulpida manà vers il baroc. In colorit naziunal ha la renaschientscha
er conuschì en il Pajais Bass, la Pologna, l’Engalterra e la Spagna.

Ina da las tendenzas entaifer l’architectura da la renaschientscha era quella da
laschar reviver la lingua da las furmas da l’antica resguardond rigurusamain
sias furmas classicas. En l’Italia è questa finamira vegnida cuntanschida enturn
il 1500 tras Donato Bramante; silsuenter è il stil antichisant-classicistic sa
derasà en tut il pajais. Ils edifizis da la renaschientscha en l’Italia sa
distinguan tras ina concepziun clera, survesaivla ed armonica.

En lur plans orizontals s’orientavan ils architects a furmas geometricas idealas
sco il quadrat u il rudè. Elements da construcziun sco colonnas, pilasters,
capitels, culmainas triangularas e.a. han ins surprendì directamain da l’antica
(greca). Uschia chatt’ins vi da las colonnas capitels dorics, ionics u
corintics. En ils plauns sutterrans han ins savens er applitgà la colonna
toscana che vegniva gia duvrada entaifer l’architectura da l’antica romana. Las
singulas parts da l’edifizi avevan da s’accordar armonicamain in cun l’auter.
Areguard proporziuns idealas valevan en spezial ils tractats architectonics dal
constructur roman Vitruv sco referenza.

Applitgond in princip da la pratica da bajegiar medievala vegnan elements
architectonics da l’antica sco travs, capitels u profils be surprendids cun als
imitar u variar. Per part han ins pudì sa referir a l’architectura romanica che
sumeglia quella da l’antica. In exempel furma il clutger da la baselgia da s.
Kilian a Heilbronn dal 1513. Tipica per questa tecnica d’analogia èn
ornamentaziuns ordvart ritgas en furma d’arabescas ed auter. Tenor la tradiziun
da la gotica vegn vinavant accentuà la verticala. Ils construiders n’eran qua
savens betg intellectuals sco en l’Italia, mabain sa sentivan obligads a la
tradiziun da las interpresas artisanalas dal temp medieval. Ils plans orizontals
e las fatschadas èn savens asimetrics.

Tranter ils pli enconuschents artists da la renaschientscha taliana (pictura,
sculptura ed architectura) tutgan: Donatello (1386–1466), Sandro Botticelli
(1444/1445–1510), Leonardo da Vinci (1452–1519), Michelangelo Buonarroti
(1475–1564), Raffael (1483–1520), Tiziano Vecellio (14?–1576) ed Andrea Palladio
(1508–1580).

Impurtants artists da la renaschientscha ordaifer l’Italia èn: Jan van Eyck (ca.
1390–1441), Rogier van der Weyden (1399/1400–1464), Albrecht Dürer (1471–1528),
Lucas Cranach der Ältere (1472–1553), Matthias Grünewald (1475/1480–1528), Hans
Holbein der Jüngere (ca. 1497–1543) e Pieter Bruegel der Ältere (ca. 1525–1569).

Entaifer la litteratura han La Divina Commedia (1307–1321) da Dante Alighieri,
las brevs, ils tractats e las poesias da Francesco Petrarca ed Il Decamerone
(1353) da Giovanni Boccaccio inizià la renaschientscha. En si’ovra Il Cortegiano
(1528) descriva il cont Baldassare Castiglione il tip ideal da la
renaschientscha.

L’invenziun da la stampa da cudeschs cun letras moviblas tras Johannes Gutenberg
a partir dal 1450 ha dà in enorm stausch a la litteratura ed a la distribuziun
da stampats en general.

Tar ils enconuschents scripturs da la renaschientscha ordaifer l’Italia tutgan:
Sebastian Brant (1457–1521), Erasmus da Rotterdam (ca. 1466–1536), François
Rabelais (1494–1553), Philipp Melanchthon (1497–1560), Torquato Tasso
(1544–1595) e William Shakespeare (1564–1616). Il num da Shakespeare è collià
stretgamain cun il Teater da la renaschientscha englaisa (u teater elisabettan).
En l’Italia è sa fatga valair da quel temp la Commedia dell’arte.

Economicamain croda la renaschientscha ensemen cun la fin dal scumond da
tschains sco quai ch’el era usità en il temp medieval. Plinavant èn vegnidas
dismessas tschertas munaidas medievalas che liavan ils possessurs en furma da
taglias als signurs feudals. Tut quai ha pussibilità il svilup da bancas sco
quellas dals Fugger u Medici. Da l’autra vart è sa pegiurada la situaziun
economica e sociala da grondas parts da la populaziun rurala. Las tensiuns ch’èn
resultadas da quai han tranter auter manà a las guerras da purs.



https://rm.wikipedia.org/wiki/Geografia

La geografia (dal grec geographia, cumponì da "η γη" (hê gê) la Terra e
"γραφειν" (graphein) descriver) è la scienza che sa fatschenta cun la
descripziun da la Terra. Ella perscruta a medem temp la surfatscha da la Terra,
las societads che l'abiteschen ed ils territoris, las cuntradas, ils lieus u las
regiuns e las relaziuns tranter tut quai.

L'emprim ch'ha duvrà il pled «geografia» è stà Eratosthenes (276–194 a. Cr.) en
in'ovra ch'oz è perdida. L'entschatta da la geografia vegn dentant attribuida a
Herodot (484–420 a. Cr.) che vegn era considerà sco bap da l'istorgia. Per ils
Grecs èsi la descripziun raziunala da la Terra, particularmain per Strabo èsi la
basa da furmaziun per quel che decida, il politicher.

La geografia moderna è dentant ina disciplina ch'ha sco finamira la megliera
chapientscha da noss planet cun tut las complexitads umans e natirals, betg mo
la posiziun dals objects, ma era co ch'els èn ed il svilup ch'els han fatg tras
per daventar quai ch'els èn. La geografia sa divida en dus roms principals,
numnadamain la geografia fisica e la geografia umana. Quai na munta betg ina
separaziun tranter l'ina e l'autra perquai che questa separaziun sa preschenta
be sco in punct da partenza particular: era sch'igl è pussaivel da realisar
in'ivestigaziun a partir dad in dals dus roms, èsi impurtont d'avisar la
necessitad da considerar l'oter rom sch'ins vul che l'investigaziun vegn
considerada da caracter geografic.

Ils Grecs vegls èn stads ils emprims ch'han rimnà e sistematisà lur savair
geografic e ch'han dà in num a questa nova disciplina. Igl èn stads Strabo,
Eratosthenes e Claudius Ptolomeus ch'han cumenzà a sviluppar teorias e praticas
da quai ch'ins enconuscha oz sco geografia. Ils Romans han cuntinuà la lavur can
agiunscher novas datas e tecnicas. In dad els è stà Pomponius Mela. Durant il
temp medieval han ils Arabs sco Al-Idrisi conservà il savair geografic grec e
roman e l'han sviluppà anc vinavant ed adaptà a las necessitads dal temp. Era
ils Chinais han sviluppà in savair geografic per l'interiur da lur territori
ch'ins ha scuvert be pli tard. En questa èra è il patratgar geografic sa basà
sin la teoria da Claudius Ptolomeus tenor il qual la Terra valava sco center da
l'univers. Igl han existà chastas geograficas concepidas en furma d'in rudè cun
si quai ch'ins savaiva dal planet a lez temp (Europa, Asia e la part
settentriunala da l'Africa) en las qualas la citad da Jerusalem figurava en il
center dal Terra. Cosmas Indicopleustes è stà in dals geografs medievals pli
impurtantas ch'han confermà l'ideo geocentrica da Ptolomeus. L'arrivada da la
revoluziun scientifica ha cumenzà cun la teoria heliocentrica da Nicolaus
Copernicus, il fenomen da la rotaziun da la Terra e l'idea d'una Terra cun la
furma d'ina sfera da Gallileo Gallilei, la lescha da gravitaziun universala dad
Isaac Newton, rinforzà da la scuverta da l'America e pli tard da l'Oceania.
Questas teorias ch'èn pli tard vegnidas acceptadas da la communitad scientifica
e cha valan anc oz. I cumenzava il temp modern e la scienza sa renovava. I han
gì da far novas chartas dal planet. Dasper la stabilisaziun da novas teorias è
il savair davart la Terra e cun quai da la geografia stà different da quel dal
temp medieval.

Entras las grondas exploraziuns e scuvertas dal 15avel fin 17avel tschientaner e
la revuluziun scientifica ha la geografia experimentà midadas profundas. Enturn
la fin dal 19avel tschientaner han ins probablamain cumenzà d'instruir questa
disciplina en la scolaziun primara e secundara ed ella ha finalmain chattà sia
plazza en in grond dumber d'universitads europeicas. Alexander von Humboldt,
Karl Ritter, Friedrich Ratzel ed auters eran ils chaus impurtants da la
geografia da quel tschientaner.

Il 20avel tschientaner ha purtà in enorm svilup quantitativ e qualitativ per la
geografia. La disciplina ha sviluppà diversas tradiziuns geograficas (fisica,
ecologica, regiunala, spaziala, da la cuntrada e sociala) e novs paradigmas da
studi (amiental, determinissem posibilissem (geografia regiunala e da la
cuntrada(, geografia idrografica, geografia teoretic-quantitativa, geografia
culturala (era resguardà sco rom), geografia dal cumportament, geografia dal
temp u temporal, geografia umanistica, teoria da la structuraziun, geografia
critica (en l'Iberoamerica) u radicala (en il mund anglosaxon), geografias
postmodernas (tranter quels la nova geografia culturala, la nova geografia
regiunala, la geografia da schlattaina u feministica, euv.), geografia
neoquantitativa, euv.). Ultra da quai ha la geografia fermas relaziuns cun
disciplinas vischinas, tant scientific-natiralas (geologia e biologia) sco
scientific-socialas (sociologia, economia u istorgia).

Tranter ils geografs impurtants dal 20avel tschientaner e l'entschatta dal
21avel tschientaner sa chattan David Harvey, Milton Santos, Yves Lacoste, Paul
Vidal de la Blache, Alfred Hettner, Ellsworth Huntington, Walter Christaller,
Torsten Hägerstrand, Halford John Mackinder, Karl Haushofer, Carl Sauer, Yi-Fu
Tuan, Horacio Capel, Richard Hartshorne, Mike Goodchild, Brian Berry, Peter
Haggett, Anne Buttimer, Edward Soja, Ellen Churchill Semple, Paul Claval, Neil
Smith, Doreen Massey e blers auters.

Dapi l'entschatta dal 21avel tschientaner è la situaziun actuala da la geografia
in zic ambivalenta. Da l'ina vart pari evedint che la percepziun da la geografia
sco disciplina academica a nivel popular è sa sminuida . Quai ves'ins per
exempel vi dal dumber da students reducì en la scolaziun superiura da la
disciplina. Ultra da quai han en ils onns 1990 intgins auturs sco Richard R.
O'Brien e Paul Virilio ditg spertamain che quai è la «fin da la geografia»; quai
basà sin la dischterritorialisaziun dal mund causa il svilup global da las novas
tecnologias che vegnan applitgadas a la telecommunicaziun. Ma a medem temp pon
ins constatar ch'il savair geografic n'è mai stà pli derasà tranter la
populaziun: tras il dumber da las novas tecnologias qualifitgadas cun l'adjectiv
«geografic» (p. ex. Sistem d'infurmaziun geografica) e tras la derasaziun e
l'amplificaziun da l'interess general è il savair davart la surfatscha terrestra
ed il planet Terra em general daventà in savair ch'ins po numnar geografic.
Questas midadas han in effect a la percepziun generala da la geografia, nua
ch'ins ha entschet da furmal il concept da la neogeografia sco ina nova etappa
da la disciplina, en la quala vala: «Il passar d'ina geografia academica a la
nova geografia è caracterisà d'in lomiar da cunfins tranter las rollas
triziunalas dals subjects producider, commerziant e consument dad infurmaziun
geograficas. En la neogeografia è la libertad il pli impurtant, n'obedind betg a
nagin dals criteris ch'han definì la scienza da la geografia u da la geometria.»
Ultra da quai datti ina profunda dispita en la disciplina, en la quala i dat
defensurs da las geografias regiunalas e quantitativas, che defendan ina
geografia plitost descriptiva, e defensurs da las geografias radicalas,
umanisticas e postmodernas, che defendan ina geografia pli criticas areguard ils
fatgs da la realitad ambientala, culturala, economica, politica e sociala. La
midada durant ils ultims trais decennis dad ina scienza natirala u da la Terra
vers las scienzas socialas en varias instituziuns da furmaziun è medemamain tema
da dispita. Tenor intgins auturs èn il manco da consens e questas dispitas a la
fin nuschaivels per la disciplina ed els èn ulteriurs motivs per il regress da
la geografia sin nivel popular.

Confurm a ses focus sa divida la geografia en dus roms gronds: geografia
generala e geografia regiunala. La geografia generala è analitica damai ch'ella
studegia ils fatgs fisics ed umans individualmain, entant che la geografia
regiunala è sintetica e sa fatschenta cun ils sistems territorials particulars.
La zavrada tranter omadus roms è tradiziunalmain stà in tema da dispita entaifer
la geografia. Per ils geografs en la tradiziun corologica è la geografia oravant
tut geografia regiunala e la geografia sistematica fiss ina propedeutica per sa
metter al studi regiunal. Da l'autra vart è per ils geografs quantitativs, ils
defensurs da la tradiziun spaziala, la geografia generala la suletta geografia
scientifica damai che be quella è en cas da formular teorias e leschas. Ina
terza gruppa da geografs, datiers da la tradiziun sociala, han defendì il primat
da la geografia regiunala e la visiun da la geografia generala sco studi
cumparativ e generalisatur dals divers elements che furman ils cumplexs
regiunals.

La geografia fisica (pli baud enconuschent sco fisiografia, in term uss raramain
duvrà) è il rom da la geografia che studegia en furma sistematica e spaziala la
surfatscha terrestra considerada en sia totalitad e particularmain il spazi
geografic natiral.

Cun quai è la geografia fisica il rom da la geografia che studegia l'ambient
fisic. Ils principals elements che structureschan l'ambient fisic correspundan
al reliev, las auas terrestras, il clima, la vegetaziun, la fauna ed il sulom.
Il studi da mintgin da quels ha fatg nascher divers scienzas da la Terra,
ch'includan:



https://rm.wikipedia.org/wiki/Citad_dal_Vatican

Il Stadi da la Citad dal Vatican (talian Stato della Città del Vaticano, latin
Status Civitatis Vaticanæ), era numnà Stadi vatican, Citad dal Vatican u
simplamain Vatican, è il pli pitschen stadi dal mund ch’è renconuschì
universalmain. El è situà a l’intern dal territori da la citad da Roma, ha ina
surfatscha da 0,44 kilometers quadrats e stgars 1000 abitants, dals quals
bundant la mesadad èn burgais vaticans.

Al territori dal Vatican appartegnan tranter auter il Dom da S. Peder, la Plazza
da S. Peder, la Chapella Sixtina sco er ils differents palazs e parcs situads a
l’intern dal mir dal Vatican.

Politicamain furma il Vatican ina monarchia d’elecziun absoluta cun il papa sco
schef da stadi. Quel vegn elegì dals cardinals per vita duranta e po be
demissiunar or d’atgna voluntad. A nivel internaziunal vegn il stadi
represchentà tras la sedia apostolica. Quella vala sco subject nunstatal dal
dretg internaziunal, damai ch’ella na represchenta betg be ils interess dal
Vatican, mabain da l’entira baselgia catolica.

Il territori statal cumpiglia la Collina dal Vatican ch’è circumdada d’in mir e
da la Plazza da S. Peder. Dals numerus edifizis che sa chattan en la Citad dal
Vatican vegnan descrits qua ils pli impurtants:

Dom da S. Peder: L’emprima baselgia en quest lieu aveva Constantin il Grond
laschà construir enturn il 324. Questa baselgia sepulcrala era vegnida erigida
gist sur la fossa supponida da l’apostel Simon Peder, al qual ella era
consecrada. La nova baselgia, sco ch’ella sa preschenta oz, è vegnida bajegiada
ils onns 1506–1626. Da Bramante ch’ha fatg la planisaziun da basa fin a Bernini
e Borromini ch’han fatg las lavurs finalas, han lavurà bundant in tozzel
architects e sculpturs vi da quest’ovra monumentala, tranter auter er Raffael e
Michelangelo. Il Dom da S. Peder po tschiffar 20 000 persunas; cun ina
surfatscha surbajegiada da 15 160 m² furma ella in dals pli gronds edifizis
sacrals dal mund.

Plazza da S. Peder: Ella è vegnida concepida da Bernini che vala sco in dals
impurtants sculpturs ed architects da la renaschientscha. La Plazza ha ina
ladezza da 240 m, è da furma ovala e cuntinuescha vers il Dom en furma da
trapez. Quai reducescha in pau l’impressiun dominanta da la fatschada dal Dom e
gida ad accentuar sia cupla. Entamez la Plazza sa chatta in obelisc d’origin
egipzian. Quel era pli baud situà en il circus da Caligula e Nero che
cumpigliava la vart sanestra da la Plazza e dal Dom dad oz. Tenor la ditga è s.
Peder vegnì executà e sepulì en quest lieu. Per eriger l’obelisc en ses lieu
odiern hai duvrà il 1586 900 lavurers e 75 chavals. En il pe da l’obelisc duai
sa chattar tschendra da Caesar, en ses piz in toc da la crusch da Cristus.

Chapella Sixtina: La Chapella Sixtina è ina da pliras chapellas dal Palaz
apostolic. Ella cumpiglia picturas muralas che tutgan tar las pli famusas da tut
il mund, tranter auter da Michelangelo il giuvenessendi sco maletg d’altar ed
ils frescos sin il palantschieu sura (cun l’enconuschent retagl ‹La creaziun dad
Adam›). En quest lieu vegn mintgamai tegnì il conclave, en rom dal qual ils
cardinals elegian il nov papa. La Chapella è situada da vart dretga (en il nord)
dal Dom da S. Peder ed è accessibla per turists en rom d’ina visita dals Museums
dal Vatican.

Museums dal Vatican: Ils Museums dal Vatican cumpiglian la collecziun d’art
papala. La collecziun che vala sco ina da las pli grondas ed impurtantas dal
mund cumpiglia las partiziuns antiquitads orientalas (Egipta ed Assiria), antica
classica (art grec e roman), antiquitads etruscas ed italicas (l’Italia odierna
avant il temp roman), art vegl cristian e medieval (terz fin 14avel
tschientaner), art da la renaschientscha (15avel tschientaner) fin il 19avel
tschientaner, art contemporan sco er ina partiziun etnologica.

Pinacoteca dal Vatican: Tar la Pinacoteca sa tracti d’ina partiziun specifica
entaifer ils Museums dal Vatican. Ella è vegnida averta il 1932 e preschenta en
16 salas – en urden cronologic e tenor regiuns – maletgs e tapissaria taliana
dal 11avel al 19avel tschientaner. Questa collecziun da maletgs papala cumpiglia
impurtantas ovras da la renaschientscha e dal baroc, per gronda part da tematica
cristiana.

Biblioteca dal Vatican: La ‹Bibliotheca Apostolica Vaticana› cumpiglia bundant
dus milliuns cudeschs. Sper ovras stampadas dumbra la biblioteca radund 150 000
ovras manuscrittas. L’effectiv da la Biblioteca dal Vatican vala sco in dals pli
custaivels dal mund.

Archiv secret dal Vatican: Quest archiv furma il lieu da rimnada central per tut
las leschas promulgadas tras la sedia apostolica e per l’entira correspundenza
diplomatica dal Vatican. L’expressiun ‹Archiv secret› signifitga be ch’i sa
tracta da l’archiv persunal dal papa ed al cunfinescha uschia dals archivs
d’autoritads ecclesiasticas.

Palaz apostolic: Il Palaz apostolic (er: Palaz papal, Palaz dal Vatican) è la
residenza uffiziala dal papa. Sper ils appartaments papals cumpiglia el
chapellas e biros da la curia sco er ina part dals Museums dal Vatican.

Curtins dal Vatican: Quels cuvran bundant la mesadad da las 44 ha dal territori
statal. Els sa chattan en il vest dal Vatican e cumpiglian er plirs edifizis
(claustras, palazs e.a.). Al public n’èn ils curtins per regla betg accessibels.

Sper las parts descrittas ed ils ulteriurs edifizis che sa chattan sin il
territori dal Vatican, posseda la sedia apostolica differents bains
extraterritorials (che na fan betg part dal territori statal dal Vatican). Igl
èn quai il Castel Gandolfo, la basilica patriarcala Santa Maria Maggiore, la
baselgia episcopala dal papa sco uvestg da Roma San Giovanni in Laterano sco er
ulteriuras basilicas e palazs.

Il mir da la Citad dal Vatican na sa cuvra betg dal tuttafatg cun il territori
statal dal Vatican. La halla d’audienza papala, il Palazzo del Sant’Uffizio, il
Campo Santo Teutonico ed ina chapella tutgan bain tar la Citad dal Vatican, ma
sa chattan sin territori dal stadi talian. Il cunfin dal stadi va permez la
halla d’audienza: entant ch’il tron papal sa chatta sin territori dal Stadi dal
Vatican, guardan ils visitaders da l’audienza tiers nà da l’exteriur talian.

Dapi il 1984 è l’entir territori da la Citad dal Vatican renconuschì tras
l’Unesco sco Patrimoni cultural mundial. Il Vatican furma uschia il sulet stadi
dal mund, dal qual l’entir territori è protegì tras l’Unesco.

En il Vatican vivan il papa cun ses cardinals, prelats, gardists svizzers e
commembers dal corp da schandarmaria. Dals radund 3000 emploiads viva be la
pitschna part en il Vatican sez. La gronda part dals emploiads sa lascha
attribuir ad ina da las suandantas tschintg gruppas: persunal da chasa (persunal
da cuschina e da nettegiar, chombrers e.a.), spirituals (che surpiglian ina
gronda part da las lavurs administrativas e d’istorgia d’art), segirezza
(guardia svizra, schandarmaria e persunal da surveglianza per museums e
baselgias), medias (L’Osservatore Romano, Radio Vaticana e Centro Televisivo
Vaticano), persunal d’instrucziun (a las universitads e professuras dal
Vatican). Tut ils emploiads èn obligads ad absoluta discreziun. Tgi che vul
lavurar per la curia, sto l’emprim engirar cun il maun sin la Bibla da taschair.

Fin en il 14avel tschientaner na furmava betg il Vatican il sez uffizial dals
papas, mabain il Palaz dal Lateran. Il term ‹Vatican› designava da quel temp be
la collina situada al lieu dal stadi odiern (mons vaticanus). En l’antica sa
chattava là il circus da l’imperatur Nero, en il qual numerus cristians e
gidieus duain esser vegnids marterisads ed executads. En il nord dal circus era
situà in pitschen santeri; qua duai er s. Peder esser vegnì sepulì. Gia curt
suenter il martiri era vegnì erigì en quest lieu in pitschen monument. En il
quart tschientaner ha l’imperatur Constantin alura laschà construir sur la fossa
ina gronda baselgia sepulcrala – l’emprima baselgia da S. Peder. Il Vatican è
uschia daventà il lieu da pelegrinadi central per la veneraziun da l’apostel ed
emprim uvestg da Roma. En il decurs dals proxims tschientaners èn vegnids
erigids sin la collina ulteriurs edifizis da pelegrinadi. En la mesadad dal
9avel tschientaner ha Leo IV laschà circumdar l’entir lieu da pelegrinadi cun
grondas fortificaziuns (l’uschenumnada citad da Leo).

En il decurs da l’antica tardiva èsi reussì a l’uvestg da Roma da far valair sia
predominanza entaifer il cristianissem. Il pli tard a partir da Gregori il Grond
(enturn 600) vegn quel numnà ‹papa›. Suenter il declin da l’Imperi roman han ils
papas pretendì la pussanza sur il territori enturn Roma. Els sa referivan a la
Donaziun da Constantin, tenor la quala l’imperatur haja surdà enturn il 315/317
al papa la pussanza en l’Italia suenter avair transferì sia sedia a
Constantinopel. En il 15avel tschientaner è questa donaziun vegnida scuvrida sco
sfalsificaziun. L’onn 751 ha la Donaziun da Pippin garantì definitivamain quest
territori statal. Gia dapi in temp avevan ils papas er refusà da renconuscher la
pussanza suprema da l’imperatur bizantin. Per il mument residiavan ils papas
vinavant en il Palaz dal Lateran; la basilica dal Lateran furma fin oz la
catedrala dal papa sco uvestg da Roma e sa chatta pia ordaifer il Vatican.

Il Vatican sez è daventà pir vers la fin dal 14avel tschientaner la sedia
residenziala dal papa. Suenter il return da l’exil ad Avignon (1377) e la fin
dal schisma (1417) dueva l’unitad da la baselgia restabilida s’exprimer en novs
gronds projects da construcziun. La collina dal Vatican, situada davant las
portas da Roma, s’imponiva pervi da la fossa da l’‹emprim papa› e furniva avunda
spazi betg surbajegià. Surtut Nicolaus V ha sviluppà vers la mesadad dal 15avel
tschientaner immens plans da construcziun ch’èn dentant vegnids realisads be per
part. Pass per pass èn suandads ils proxims tschientaners baselgias, chapellas,
edifizis d’administraziun, fortezzas, residenzas ed auters edifizis – sco part
d’ina planisaziun cumplessiva u er be tenor criteris pragmatics. Il 1506 han
cumenzà las lavurs vi dal Dom da S. Peder. Il 1589 ha Sixtus V dà l’incumbensa
d’eriger il Palaz apostolic che cumpiglia fin oz l’abitaziun dal papa e che dat
suttetg ad impurtants organs administrativs. L’onn 1626 ha il Dom da S. Peder
pudì vegnir consecrà; las lavurs finalas han cuzzà fin il 1650. Silsuenter ha la
Plazza da S. Peder survegnì sia furma odierna.

Cun il cumenzament da la grond’activitad da construcziun en il Vatican ha er il
stadi pontifical cuntanschì si’extensiun maximala (sut papa Julius II
1503–1513). Abstrahà da pitschnas interrupziuns en il 16avel tschientaner e
durant las Guerras da coaliziun (1796–1814) tanscheva il stadi pontifical sur
l’entira Italia Centrala dad oz (da Roma fin Bologna) e cumpigliava las regiuns
Latium, Marche, Umbria e Romagna.

Durant la revoluziun burgaisa dal 1848/49 ha il papa stuì fugir per curt temp or
da Roma. Cun agid da truppas franzosas e spagnolas al èsi reussì da restabilir
la pussanza. Sinaquai ha papa Pius IX (1846–1878) endrizzà ina sort da stadi da
polizia. Suenter la Guerra da Sardegna (tranter il Reginavel Sardegna-Piemunt e
la Frantscha d’ina vart e l’Austria da l’autra) ha il papa stuì surlaschar ina
part dal stadi al Reginavel d’Italia ch’era vegnì proclamà il 1861. Pervia da la
guerra cun la Germania ha la Frantscha retratg il 1870 las davosas truppas or da
Roma. Sinaquai han schuldads sut il retg Vittorio Emanuele II occupà il stadi
pontifical restant (Latium cun Roma). Il status da la Citad dal Vatican è
silsuenter ditg stà avert (uschenumnada ‹dumonda romana›). Facticamain ha la
pussanza da la baselgia catolica pudì sa mantegnair; architectonicamain ed
instituziunalmain è il Vatican dentant s’isolà pli e pli da las ulteriuras parts
da Roma. Pir tras il Contract dal Lateran dal 1929 tranter la sedia apostolica
ed il Reginavel d’Italia sut la dictatura dal primminister faschistic Benito
Mussolini è il stadi episcopal puspè vegnì fixà sco stadi suveran. Dapi lura
cumpiglia el be pli il territori circumdà dal mir dal Vatican e la Plazza da S.
Peder.

La lescha fundamentala vertenta dal Vatican è entrada en vigur il 2001 sut papa
Gion Paul II. Ella ha remplazzà la lescha dal 1929 che papa Pius XI aveva
relaschà a basa dal Tractat dal Lateran. La lescha fundamentala unescha
legislativa, executiva e giudicativa en ils mauns dal papa sco suveran dal Stadi
dal Vatican. La politica exteriura vegn delegada al secretariat dal stadi da la
curia; legislativa ed executiva vegnan exequidas en num dal papa tras ina
cumissiuns da cardinals. Ils artitgels davart la giudicativa cumpiglian er in
dretg da revisiun.

Il papa è ex officio schef da stadi. Damai che sia pussanza cumpiglia l’entira
cumpetenza legislativa, executiva e giudicativa, furma il Vatican la davosa
monarchia absoluta en l’Europa. Dapi il 1984 vegnan las fatschentas dal stadi
exequidas d’in gremi da cardinals che furma il secretariat dal stadi.

Il Stadi dal Vatican na tgira naginas relaziuns diplomaticas cun auters stadis.
Questa domena surlascha el a la sedia apostolica. Il Vatican è oramai nagin
commember da las Naziuns unidas (entant che la sedia apostolica posseda il
status d’observatur permanent). Il Vatican n’ha betg segnà la Convenziun
europeica dals dretgs umans e na po perquai betg daventar commembra dal Cussegl
da l’Europa.

La guardia svizra ch’exista dapi il 1506 furma la pli veglia e la pli pitschna
armada dal mund. Per garantir la segirezza interna exista plinavant in’atgna
polizia, il Corpo della Gendarmeria. La segirezza externa è reglada en ina
cunvegna bilaterala e vegn garantida tras l’Italia. Er la segirezza publica sin
la Plazza da S. Peder vegn exequida tras la polizia taliana.

Sco mintga auter stadi suveran exequescha er il Vatican sias atgnas fatschentas
da finanzas. La banca dal Vatican (uffizial Istituto per le Opere di Religione)
è vegnida fundada il 1942 tras papa Pius XII. Suenter reproschas en connex cun
lavar daners tschufs e contacts cun la mafia, è il Vatican sa spruvà da stgaffir
dapli transparenza ed adattà la structura d’organisaziun e da surveglianza da
las fatschentas da finanzas.

Las entradas principalas dal Vatican vegnan generadas tras ils tschains da las
numerusas immobiglias che sa chattan en ed ordaifer il Vatican sco er dals
affars (da souvenirs e.a.) che sa chattan sin il territori dal Vatican.
Plinavant obtegna il Vatican mintg’onn donaziuns en l’autezza da radund 85
milliuns euros.

Cumbain ch’il Vatican n’è betg commember da l’Uniun europeica, è l’euro definì
tras contracts bilaterals sco med da pajament uffizial. La vendita da munaidas e
da marcas postalas dal Vatican furma in’ulteriura entrada statala da muntada.

Meds da traffic public a curta distanza na curseschan nagins en il Vatican.
Percunter sa chattan differentas fermadas da la metro e dal bus da Roma en
vischinanza dal Vatican. Sin il territori statal sa chatta en pli in heliport
che garantescha l’accessibladad dal stadi or da l’aria.



https://rm.wikipedia.org/wiki/Budissem

Il budissem è ina tradiziun ductrinala e religiun che deriva oriundamain da
l’India. En tut il mund sa decleran radund 500 milliuns sco aderents dal
budissem che furma uschia la quart gronda religiun dal mund (suenter il
cristianissem, l’islam ed il hinduissem). Il budissem è derasà surtut en l’Asia
dal Sid, dal Sidost e da l’Ost; radund la mesadad da tut ils budists vivan en
China.

Ils budists sa refereschan a la ductrina da Siddhartha Gautama ch’ha vivì en il
5avel u a l’entschatta dal quart tschientaner a.C. en l’India dal Nord. El vegn
numnà ‹Buda istoric› per al differenziar da las figuras da Buda miticas che n’èn
betg attestadas istoricamain. ‹Buda› (verbalmain ‹il sveglià›) è in titel d’onur
ch’è collià cun in eveniment che vegn numnà bodhi (‹sa svegliar›). Manegiada è
l’enconuschientscha profunda e liberanta dals fatgs fundamentals da tut la vita,
cun agid da la quala l’esser suffrint sa lascha surmuntar. La finamira dal
budissem è da cuntanscher quest stadi da resvegl spiritual tenor l’exempel dal
Buda istoric cun suandar sia ductrina. I vegn dentant scusseglià da prender las
vias extremas da l’ascesa u da l’edonissem u autras furmas radicalas; anzi duai
vegnir suandada la Via d’amez.

Il budissem è sa sviluppà sin il subcontinent indic partind da la persuna da
Siddhartha Gautama. Tenor la tradiziun duai el avair cuntanschì en la
vegliadetgna da 35 onns tras l’eveniment dal ‹resvegl› ina successiun
d’experientschas ch’al han pussibilità da formular la ductrina dal budissem.
Curt suenter ha el cumenzà a derasar la ductrina, ha gudagnà ils emprims scolars
e fundà la communitad budistica. Fin a sia mort en la vegliadetgna da 80 onns –
cun la quala ha gì lieu tar el il nirvana definitiv (parinirvana, ‹spirar›) – è
Siddhartha viandà missiunond tras l’India dal Nord.

Dal nord dal subcontinent è il budissem l’emprim sa derasà sur l’entira India, a
Sri Lanka ed en l’Asia Centrala. Sis concils budistics han gidà a ‹canonisar›
las ductrinas ed han manà en il decurs da l’ulteriura derasaziun en l’Asia da
l’Ost e dal Sidost al svilup da differentas tradiziuns. Il budissem dal nord
(mahayana) ha cuntanschì sur la Via da saida l’Asia Centrala e da l’Ost, nua
ch’èn sa sviluppadas ulteriuras tradiziuns sco chan (China), zen (Giapun) e
budissem amitabha (Asia da l’Ost). En la regiun dal Himalaia è il budissem er
arrivà directamain nà da l’India dal Nord; là è sa sviluppà il vajrayana (Tibet,
Bhutan, Nepal, Mongolia e.a.). Tscherts aspects dal budissem èn penetrads en
autras tradiziuns religiusas u han dà l’impuls d’instituziunalisar quellas (cf.
bön e shintō resp. shinbutsu-shūgō). Da l’India dal Sid e da Sri Lanka è arrivà
il budissem meridiunal (theravada) en l’Asia dal Sidost, nua ch’el ha remplazzà
il mahayana. Il budissem ha interagì a moda multifara cun las religiuns e
filosofias dals pajais, en ils quals el è vegnì derasà. Questas recumbinaziuns
han er manà a variantas dal budissem che sa differenzieschan per part
marcantamain dal budissem oriund.

Il fundament da tutta teoria e pratica dal budissem furman las Quatter Noblas
vardads: L’Emprima Nobla vardad è quella che la vita vegn per regla dominada da
la suffrientscha (dukkha) che tanscha da la naschientscha sur malsognas fin a la
vegliadetgna e mort. La Segunda Nobla vardad è che quest suffrir vegn chaschunà
dals Trais Tissis spiertals engurdientscha, gritta e tschorventada. La Terza
Nobla vardad constatescha che cun ir ord via a las causas menziunadas sa lascha
evitar suffrientscha futura resp. ch’i nascha tras quai ventira. E la Quarta
Nobla vardad di che la clav per evitar la suffrientscha e promover la ventira
giaschia en il pratitgar ils exercizis da la Nobla Senda octupla. Quella
consista da: dretga enconuschientscha, dretga intenziun, dretg discurs, dretg
agir, dretga lavur, dretg exercizi, dretga premura e dretga meditaziun. Cun
‹dretg› è mintgamai manegià che la pratica duaja s’accordar a las Quatter Noblas
vardads, pia gidar ad evitar suffrientscha.

Las datas da vita da Siddhartha Gautama valan tradiziunalmain sco punct da
partenza per la cronologia da l’istorgia da l’Asia dal Sidost; ellas èn dentant
contestadas. La dataziun tradiziunala (563–483 a.C.) na vegn strusch pli
allegada. La perscrutaziun pli nova è da l’avis che Siddhartha saja naschì plirs
decennis u forsa schizunt in tschientaner pli tard. Areguard la data da la mort
varieschan las supposiziuns tranter ca. 420 e ca. 368 a.C.

Tenor la tradiziun è Siddhartha naschì a Lumbini en il Principadi da Kapilavastu
che fa oz part dal Nepal. El duai esser stà in figl da la dinastia da Shakya;
perquai porta el er il surnum Shakyamuni, ‹sabi or da la chasa Shakya›.

En la vegliadetgna da 29 onns ha Siddhartha realisà che ritgezza e luxus na pon
betg esser il fundament da la ventira. Ed el è s’accorschì che la vita è
colliada inseparablamain cun suffrientscha en furma da dolur, malsogna,
vegliadetgna e mort. Perquai è el sa mess en viadi per explorar differentas
ductrinas religiusas e filosofias en tschertga da la vaira natira da la fortuna
umana. Sis onns d’ascesa, da studi e da meditaziun al han la finala manà sin la
Via d’amez. Sut ina planta dal gener dals fighers (la spezia correspundenta ha
num Ficus religiosa u planta da Buda) a Bodhgaya en l’India dal Nord duai el
avair fatg l’experientscha dal resvegl (bodhi). Pauc suenter ha el predegià per
l’emprima giada ad Isipatana (la citad da Sarnath odierna) ed ha mess uschia en
moviment la Roda da la ductrina (dharmachakra).

Trais mais suenter la mort da Buda èn ses scolars sa reunids a Rajagarha a
l’emprim concil (sangiti). Els han discutà ed empruvà da fixar il dhamma (la
ductrina) e la vinaya (las reglas monasticas) tenor las instrucziuns da Buda.
L’ulteriura tradiziun è succedida a bucca. Radund 100 onns pli tard ha gì lieu a
Vesali il segund concil. Qua han ins surtut tematisà las reglas monasticas,
damai ch’igl era gia vegnì a la furmaziun da pliras gruppaziuns ch’interpretavan
quellas en moda differenta.

En il terz tschientaner a.C. ha gì lieu a Pataliputra (oz Patna) il terz concil.
Quel è vegnì manà tras sut il protecturat dal retg Ashoka e sut l’egida dal
muntg Moggaliputta Tissa. La finamira da questa reuniun è stada da puspè s’unir
ed ina ductrina budistica unitara. Surtut duevan vegnir exclus eretichers da la
cuminanza e refutadas faussas ideas. Per quest intent è vegnì scrit en il decurs
dal concil il cudesch Kathavatthu che cumpigliava las expectoraziuns filosoficas
e scolasticas. Quest text è daventà l’element central da l’Abhidhammapitaka, ina
collecziun da texts filosofica. Ensemen cun il Suttapitaka – ils pleds da Buda –
ed il Vinayapitaka – ina collecziun da reglas monasticas – furma el l’uschenumnà
Tipitaka (u sanscrit: Tripitaka, per rumantsch: ‹trais chanasters›, er numnà
Canon pali) ch’è vegnì scrit en pali e che furma la pli veglia collecziun
cumplessiva da texts budistics. La lingua (litterara) pali era sa furmada, sco
il sanscrit, or dal sanscrit vedic. Anc oz vegn il pali per part duvrà sco
lingua sacrala en il budissem theravada (cumparegliabel al latin entaifer la
baselgia catolica).

Ils proxims tschientaners è la ductrina dal budissem sa derasada en l’Asia dal
Sid e da l’Ost. Durant il temp da regenza dal retg Ashoka (terz tschientaner
a.C.) vegniva il budissem pratitgà en tut l’India e lunsch sur quella ora. Er
parts da l’Afganistan tutgavan tar ses reginavel. En il territori da cunfin vers
il Pakistan è sa sviluppada – sut l’influenza da sculpturs ch’eran arrivads en
il pajais cun Alexander il Grond – a Gandhara la cultura greco-budistica, ina
maschaida d’elements indics ed hellenistics. En questa tradiziun èn tranter
auter vegnidas creadas las Statuas da Buda da Bamiyan.

Ashoka ha tramess deputads en numerus reginavels da ses temp. Uschia è il
budissem sa derasà pass per pass sur la regiun ora, en la quala Buda aveva vivì
ed instruì. Vers vest èn ils mess dad Ashoka viagiads fin en il Proxim Orient,
en l’Egipta, tar las inslas grecas ed en la Macedonia. Sur Sri Lanka è la
ductrina da Buda arrivada successivamain en l’archipel malaisic (Indonesia,
Borobudur) ed en l’Asia dal Sidost, numnadamain a Cambodscha (Funan, Angkor), en
la Tailanda, a Myanmar (Pegu) e Laos. En il nord e nordost è il budissem daventà
enconuschent en l’Auta planira dal Himalaja (Tibet) sco er en China, Corea ed en
il Giapun.

Entant ch’il budissem è uschia penetrà en adina dapli pajais e reginavels, è el
tschessentà en l’India sezza a partir dal 10avel tschientaner. Per l’ina èn
blers umans s’orientads vers il hinduissem, per l’autra eri relativamain simpel
da flaivlentar ils aderents dal dharma cun mazzar ils muntgs ed islamisar
sfurzadamain ils commembers da la cuminanza budistica. Perquai han las davosas
bastiuns dal budissem sin il subcontinent indic (Sindh, Bengala) er fatg part
relativamain spert da las zonas islamisadas. Er en l’archipel malaisic
(Malaisia, Indonesia) regordan oz (cun excepziun da Bali) be pli ruinas a
l’anteriura cultura budistica.

Il theravada (‹ductrina dals vegls›) sa tegna vi da la ductrina da Buda sco
ch’ella è vegnida fixada en rom dal Concil da Patna. Questa furma dal budissem è
derasada fermamain en ils pajais da l’Asia dal Sid e dal Sidost (Sri Lanka,
Myanmar, Tailanda, Laos e Cambodscha). Il mahayana (‹grond vehichel›) è sa
maschadà pli ferm cun las religiuns e filosofias da las culturas en las qualas
il budissem è entrà. En China èn per exempel vegnids vitiers elements dal
daoissem, quai ch’ha manà al budissem da chan e pli tard en il Giapun al zen.

Il colonialissem dal 19avel tschientaner ha manà en blers pajais asiatics ad ina
renaschientscha dal budissem. Expressiun simbolica ha quest svilup chattà il
1885 en furma da la bandiera budistica. Sin iniziativa surtut da la Tailanda e
da Sri Lanka è vegnida fundada il 1950 la World Fellowship of Buddhists (WFB).

Oz vivan en tut il mund radund 500 milliuns budists. Questa cifra (maximala) n’è
però betg lianta, damai che las singulas statisticas divergeschan fermamain ina
da l’autra. Ils pajais cun la pli gronda derasaziun dal budissem èn: China,
Bhutan, Giapun, Cambodscha, Laos, Mongolia, Myanmar, Sri Lanka, Corea dal Sid,
Taiwan, Tailanda, Tibet e Vietnam.

En l’India declera main ch’in procent da la populaziun d’appartegnair al
budissem. Ultimamain è però puspè sa fatg valair en tschertgels scolads in
interess intellectual areguard la ductrina budistica. Er entaifer ils dalit (ils
nuntutgabels) datti in moviment che vesa en la conversiun al budissem ina via da
mitschar da la suppressiun ch’è colliada cun il sistem da castas. Quest’idea è
vegnida iniziada il 1956 da Bhimrao Ramji Ambedkar, il ‹bab da la constituziun
indica›.

Dapi il 19avel tschientaner ed en spezial en il decurs dal 20avel tschientaner è
creschida en ils stadis industrialisads da l’Europa, en ils Stadis Unids ed en
l’Australia la tendenza da sa volver al budissem. Cuntrari a la situaziun en ils
pajais asiatics cumparan las differentas furmas e ductrinas dal budissem en il
vest savens ina sper l’autra.

Organisaziuns sco l’Uniun europeica budistica (ch’è vegnida fundada il 1975) sa
stentan da colliar questas gruppas ina cun l’autra. A lunga vista vul ins
promover uschia in process d’inculturaziun che duai favurisar la furmaziun d’in
budissem europeic. In’ulteriura finamira è l’integraziun en la societad
europeica per che las organisaziuns budisticas possian viver lur engaschament
spiritual, umanitar, cultural e social senza nagins impediments.

En blers pajais da l’Europa è il budissem vegnì renconuschì vers la fin dal
20avel tschientaner sco religiun publica e statala. L’emprim stadi ch’ha fatg
quest pass è stà l’Austria (1983). En Germania ed en Svizra n’ha il budissem
percunter betg anc retschet la renconuschientscha statala.

Buda sez na sa resentiva ni sco Dieu ni sco purtader d’ina ductrina da Dieu. El
di cleramain ch’el n’haja betg retschet la ductrina, dhamma (pali) resp. dharma
(sanscrit) tras revelaziun divina, mabain ch’el saja arrivà tras contemplaziun
meditativa a sia chapientscha dal spiert uman e da la natira. Questas
enconuschientschas sajan accessiblas a mintgin che suondia sia ductrina e sia
metodica. Quella na saja dentant betg d’applitgar a moda dogmatica. Il cuntrari
avertescha el da suandar autoritads a moda tschorva ed appellescha a l’atgna
responsabladad da l’uman. Medemamain ha el declerà ch’i saja invan da vulair
chapir il mund cun agid da noziuns e da la lingua. Envers il pled scrit e
ductrinas prefixadas ha el recumandà ina sceptica radicala sco ch’ella è strusch
da chattar en autras religiuns.

Dharma (sanscrit) resp. dhamma (pali) designescha entaifer il budissem duas
chaussas:

L’Origin en dependenza, er numnà nexus cundiziunà (pali: Paticcasamuppada,
sanscrit: Pratityasamutpada) è in dals concepts centrals dal budissem. El
descriva l’esser da tut ils fenomens, lur genesa e svilup en furma d’ina
chadaina da 12 elements entretschads in en l’auter. L’essenza da questa ductrina
sa lascha resumar en la sentenza: «Quai è perquai che l’auter è.»

Kamma (pali) resp. karma (sanscrit) munta ‹ovra, acziun› e designescha il
garegiament sensual e l’esser orientà a las apparientschas dal mund
(engurdientscha, gritta, egocentrissem) sco er las ovras ed ils effects morals
che resultan d’acziuns e da pensaments correspundents, en spezial areguard lur
repercussiuns sin l’actur sez. Il karma correspunda pli u main al princip da
causa ed effect e sa referescha a tut las furmas d’agir sco er a tut ils livels
dal pensar e sentir. Tut quai schendra bun u nausch karma u po esser neutral
areguard il karma.

Las scolas d’astika da la filosofia indica docivan il ‹sez› (pali attā, sanscrit
ātman) ch’è cumparegliabel cun l’idea d’in olma persunala. Buda percunter ha
snegà l’existenza dad ātta sco entitad persunala e cuntinuanta. Il cuntrari ha
el discurrì dal ‹na-sez› (pali anattā, sanscrit anātman). L’impressiun d’in
‹sez› perdurant fetschia part da l’illusiun davart la constituziun dal mund.
Tenor Buda consista la persunalitad cun tut sias experientschas e percepziuns en
il mund da las Tschintg gruppas (pali khandhā, sanscrit skandhas): corp,
sentiments, percepziuns, impressiuns mentalas e schientscha. Ord vista dal
budissem na furma il ‹sez› nagina entitad constanta, mabain è segnà d’in process
cuntinuant da daventar, sa transfurmar e svanir.

Sut l’influenza da questa concepziun è l’idea da la renaschientscha (pali
punabbhava; puna ‹puspè›, bhava ‹vegnir›) – ch’existiva gia dal temp da Buda –
vegnida redefinida en il budissem. Entaifer la tradiziun vedica era il concept
da la reincarnaziun lià a l’idea da la migraziun da l’olma. Il budissem na
chapescha la reincarnaziun però betg sco cuntinuitad d’in esser individual ed er
betg sco migraziun d’ina schientscha suenter la mort. Il cuntrari radieschan
impuls carmics nunpersunals d’ina existenza vi sin l’autra ed influenzeschan
quella a moda indirecta.

Nirwana (sanscrit) resp. Nibbana (pali) vegn numnà il pli aut stgalim da
realisaziun da la schientscha, en il qual tut l’individualissem e tuttas
concepziuns correspundentas èn stizzads. Il nirvana na sa lascha betg descriver
cun pleds, el sa lascha be resentir sco resultat da meditaziun e d’attenziun
intensiva e constanta. Il nirvana n’è betg in lieu; el na sa lascha pia betg
cumparegliar cun l’imaginaziun d’in paradis en autras religiuns, el n’è er betg
ina sort tschiel ed er betg ina beadientscha en l’auter mund. Da l’autra vart na
sa lascha il nirvana er betg declerar cun in concept nihilistic, cun in ‹nagut›
– sco quai che interprets dal vest han pensà a l’entschatta da la recepziun dal
budissem. Anzi descriva il nirvana la dimensiun dal pli profund ch’è perceptibel
per la schientscha. Il Buda istoric sez ha anc vivì ed instruì 45 onns suenter
avair cuntanschì il nirvana. La dissoluziun finala en il nirvana suenter la mort
vegn numnada parinirvana.

Entaifer il budissem datti trais direcziuns principalas: hinayana (‹vehichel
pitschen›) – da la quala tradiziun exista fin oz la furma dal theravada
(‹ductrina dals vegls›) –, mahayana (‹vehichel grond›) e vajrayana (ch’è
enconuschent en il vest sco budissem tibetan). En tut ils trais ‹vehichels› èn
urdens monastics ils purtaders principals da la ductrina e responsabels da dar
vinavant quella a las proximas generaziuns. Per regla vegn er il vajrayana
definì sco part dal ‹vehichel grond›. Il term hinayana vegn refusà da las scolas
correspundentas, damai ch’el deriva dal mahayana.

Il budissem hinayana (sanscrit हीनयान, hīnayāna, ‹vehichel pitschen›)
designescha ina da las duas direcziuns principalas dal budissem. Il hinayana è
pli vegl che l’autra direcziun principala, il mahayana. En il hinayana sa sfadia
l’uman da cuntanscher il resvegl per sez betg pli stuair suffrir. Il hinayana sa
referescha pia be ad ina singula persuna ch’emprova da daventar perfetga. En
quest reguard sa differenziescha el dal mahayana, en il qual vegn empruvà d’er
manar autras creatiras vers il resvegl.

Theravada munta ‹ductrina dals vegls da l’urden monastic›. Il term sa referescha
als muntgs ch’avevan anc udì directamain ils pleds e las ductrinas da Buda, sco
per exempel Ananda, Kassapa ed Upali. Il budissem theravada è la suletta scola
da las differentas direcziuns dal hinayana ch’exista anc oz. Sia tradiziun sa
nutrescha tant en la ductrina sco er en la pratica exclusivamain da las pli
veglias scrittiras dal budissem ch’èn vegnidas rimnadas en il Tipitaka (pali)
(era Tripitaka (sanscrit) u Canon pali). Quest ‹chanaster tripel› (pitaka:
chanaster) consista da las reglas per las communitads monasticas da muntgs e
mungias, da las ductrinas da Buda e d’ina sistematisaziun filosofica da las
ductrinas da Buda (abhidhamma).

Entaifer il theravada vegn l’accent mess sin la via da liberaziun da mintgin or
d’atgna iniziativa tenor l’ideal da l’arhat sco er sin il mantegniment e la
promoziun dal sangha. Theravada è surtut derasà en ils pajais da l’Asia dal Sid
e Sidost (Sri Lanka, Myanmar, Tailanda, Laos e Cambodscha) e furma là la
varianta dominanta dal budissem.

Il vajrayana (‹vehichel diamant›) fa atgnamain part dal mahayana. En il vest è
el enconuschent sut las denominaziuns budissem tibetic u lamaissem, ma en vardad
sa tracti d’ina noziun collectiva per differentas scolas ch’èn er preschentas –
sper il Tibet – en il Giapun, en China ed en la Mongolia (istoricamain er en
l’India ed en l’Asia dal Sidost).

Il budissem tibetan dat pais al transfer da savida direct tranter magister e
scolar. Las quatter scolas principalas dal budissem tibetan èn sa furmadas
tranter il 8avel ed il 14avel tschientaner. In’autoritad impurtanta entaifer il
budissem tibetan è il Dalai Lama. Oz è il budissem tibetan derasà en ils
suandants pajais e regiuns: Tibet, Bhutan, Nepal, India, Ladakh, Sikkim,
Mongolia, Buriazia, Kalmukia sco er a Tuwa ed en la Republica Altai.

A partir dal 9avel tschientaner è il vajrayana er sa derasà en China. Là n’ha el
betg pudì sa far valair sco atgna scola, ma ha influenzà autras tradiziuns. Pir
durant la dinastia Qing (17avel fin 20avel tschientaner) è il vajrayana dals
Mandschu vegnì renconuschì sco religiun statala.

Medemamain en il decurs dal 9avel tschientaner è il vajrayana arrivà en il
Giapun. Là vegn el docì en la scola shingon. Daspera ha el dentant er influenzà
il tendai e tut las direcziuns principalas dal budissem giapunais ch’èn sa
sviluppadas pli tard.

Ceremonias, festas e firads dal budissem vegnan celebrads a moda differenta.
Intginas han la furma d’ina puja, quai che correspundess entaifer il
cristianissem ad ina devoziun. Autras festas vegnan organisadas sco processiuns
e pon er avair il caracter da festas popularas cun stans da vendita, fieus
artifizials e.a. Ils termins per las festas sa drizzavan oriundamain surtut
tenor il chalender lunisolar. Oz percunter enconuschan intginas festas datas
fixas entaifer il chalender solar.



https://rm.wikipedia.org/wiki/Andorra

L’Andorra (uffizialmain Principat d’Andorra, rumantsch: Principadi da l’Andorra)
è in stadi pitschen independent ch’è situà en la part orientala da las Pireneas
tranter la Spagna e la Frantscha. Il pajais è vegnì fundà l’onn 1278 e furma oz
cun ses radund 468 km² il pli grond dals sis stadis pitschens europeics.
L’Andorra è il sulet stadi dal mund, en il qual dus magistrats da l’exteriur
exequeschan ensemen la funcziun dal schef da stadi. Igl èn quai l’uvestg
d’Urgell (Catalugna) ed il president da la Frantscha. L’Andorra appartegna a las
uschenumnadas oasas fiscalas. Ina gronda part dals visitaders dal di arrivan
pervi da l’alcohol ed il tubac bunmartgà. Il turissem, surtut il sport
d’enviern, furma oz il pli impurtant factur economic.

L’origin dal num ‹Andorra› n’è betg enconuschent. I dat però diversas emprovas
d’al explitgar. Tenor ina da questas teorias deriva il num dal pajais dal term
navarro-basc andurrial che munta tant sco ‹pajais cuvert cun bostgaglia›. Auters
collian il term cun anorra che duaja arrivar dal term basc ur per ‹aua›. E sco
terza teoria vegn fatg valair ch’il num derivia da l’arab al-darra che munta
‹guaud›. Dal temp ch’ils Maurs han conquistà la Peninsla Iberica eran las
valladas da las Pireneas cuvertas cun guaud. Sco en autras regiuns e citads nua
che regivan ils Maurs, han els er attribuì a questa regiun nums arabs. En il
mund da las legendas tutga la decleraziun tenor la quala Carl il Grond haja
numnà la regiun sa fundond sin la val biblica En Dor u Andor a Canaan, nua
ch’eran vegnids battids ils Midianits.

En il sid e vest cunfinescha l’Andorra cun la communitad autonoma spagnola
Catalugna. En il nord ed ost sa chattan ils dus departaments franzos Ariège e
Pireneas Orientalas. Il cunfin cun la Spagna mesira 63,7 km, quel cun la
Frantscha 56,6 km.

Il pajais è segnà d’in clima alpin cun influenzas mediterranas. La temperatura
media mensila tanscha da 0,7 °C il schaner fin a 16,6 °C il fanadur. Las
precipitaziuns en media sa splegan tranter 41,6 mm il favrer e 97,4 mm il matg.

La regiun Vall del Madriu-Perafita-Claror è vegnida recepida il 2004 sco
cuntrada cultivada en il Patrimoni mundial da l’Unesco. Quest territori da
protecziun intermediescha tenor l’Unesco co ch’ils umans han tratg a niz en il
decurs dals ultims millennis las stgarsas resursas da las Pireneas per crear in
ambient da viver che correspunda al territori muntagnard. L’entira regiun
s’extenda sur 4247 hectaras e cumpiglia territori da las vischnancas d’Encamp,
Escaldes-Engordany, Andorra la Vella e Sant Julià de Lòria.

En l’Andorra existan dus parcs natirals. Il Parc Natural de la Vall de Sorteny
ha ina surfatscha da 1080 hectaras e sa chatta en la vischnanca Ordino. Il Parc
Natural Comunal de les Valls del Comapedrosa tutga tar la vischnanca La Massana;
el cumpiglia la chadaina da muntognas Comapedrosa e s’extenda sur in territori
da 1542 hectaras.

Il dumber da la populaziun è stà sur lung temp fitg bass, e quai pervi dal
potenzial d’agricultura limità. La creschientscha demografica sa regulava da
quel temp a moda autonoma (tras emigraziun). En il 19avel tschientaner è la
populaziun creschida da 3000 sin 5000 fin 6000. Tranter il 1860 ed il 1930 è il
dumber d’emigrants stà fitg aut, uschia che la populaziun è puspè sa sminuida.
Blers Andorrans han l’emprim tschertgà lavur stagiunala en Spagna ed en
Frantscha ed èn alura sa chasads là per adina. Durant la Guerra burgaisa
spagnola e la Segunda Guerra mundiala è il Principadi da l’Andorra restà neutral
ed è uschia daventà il refugi per numerus fugitivs. L’onn 1950 ha la populaziun
puspè cuntanschì il dumber da 6000. Ils proxims decennis èn stads segnads d’in
grond augment da la populaziun, il qual cuntinuescha fin oz.

Dals bundant 76 000 abitants la fin dal 2013 eran be stgars 35 000 da
provegnientscha andorrana. La creschientscha demografica pli nova è surtut
d’attribuir ad immigrants ch’èn arrivads da la Spagna e dal Portugal, per part
er da la Frantscha. I dat però er migrants da lavur da pajais fitg divers sco
l’Argentinia, il Maroc u las Filippinas. In’ulteriura gruppa d’immigrants furma
glieud bainstanta da divers pajais europeics sco la Gronda Britannia, la
Germania u ils Pajais Bass che vegn attratga da las bassas taglias da l’Andorra.

La lingua uffiziala da l’Andorra è il catalan. Tenor ina retschertga dal 2005
discurran 38,8 % dals abitants catalan sco lingua materna, 35,4 % castilian,
15,0 % portugais e 5,4 % franzos. Sco lingua che vegn duvrada il pli savens en
la communicaziun inditgeschan 58,3 % il catalan.

Pervi dal sistem da scola spagnol e franzos, l’immigraziun nà da la Spagna e da
la Frantscha sco er l’influenza da las medias è la lingua uffiziala vegnida in
pau sut squitsch. Per dar in cuntrapais a quest svilup ha il stadi fundà il
Servei de Política Lingüística e rinforzà la preschientscha dal catalan a las
scolas andorranas.

Ils pli vegls chats da vita umana en l’Andorra tanschan enavos fin en il temp da
glatsch. Emprims purs neolitics sa laschan tschiffar al lieu d’exchavaziun Balma
Margineda. Tocca da cheramica, chadainas ed auters chats cumprovan ina
colonisaziun avant il temp da bronz. Ulteriurs monuments archeologics furman las
gravuras sin crap d’Ordino e las picturas da cuvels da La Roca de les Bruixes.

Ils abitants da las valladas vegnan menziunads l’emprima giada en in text da
l’istoriograf grec Polybios (segund tschientaner a.C.). Polybios descriva co che
Hannibal ha traversà las Pireneas e menziunescha en quest connex las stirpas
dals Andosins. Dal temp dad Augustus èn las Pireneas e la part settentriunala da
la Peninsla Iberica daventadas definitivamain ina part da l’Imperi roman. I vala
sco cumprovà che restanzas da Bascs stgatschads èn sa maschadads en l’antica
tardiva cun Romans, conquistaders visigotics e la populaziun originara
celtoiberica. Sut domini francon èn vegnids fixads ils cunfins spagnols ch’han
er cunfinà il territori andorran.

Igl exista er ina legenda nunistorica tenor la quala Carl il Grond duai avair
fundà l’Andorra l’onn 788 sco engraziament per l’agid dals abitants en il cumbat
cunter ils Maurs. A medem temp duai el avair relaschà il pievel da l’Andorra en
l’independenza. En vardad fascheva il territori part dal temp da Carl il Grond
dal contadi spagnol che quel ha fundà suenter avair ‹liberà› il territori dals
Maurs. Las vischnancas da l’Andorra vegnan menziunadas l’emprima giada l’onn 839
en in document che sancziunescha ils feuds dal cont d’Urgell. Er en in scriver
da l’onn 843 da Carl il Chalv a Sunifred I da Barcelona vegn il territori
andorran definì sco possess dal cont d’Urgell ed en il document da consecraziun
da la catedrala da La Seu d’Urgell (860) vegn menziunà che la regiun
suttastettia ecclesiasticamain a la diocesa d’Urgell.

Ils 27 da schaner 1133 ha il cont Ermengol VI d’Urgell desistì suenter in
pajament da 1200 sous (solidi) da ses dretgs feudals en las valladas andorranas
a favur da l’uvestg d’Urgell. Ils uvestgs d’Urgell han sinaquai confidà la
defensiun e giurisdicziun da l’Andorra a la famiglia aristocratica Caboet che
derivava da Cabó, situà en il sid d’Urgell. Persuenter han ils Caboet survegnì
da l’uvestg in agen feud en la val d’Andorra e Sant Jaon, il qual els han
administrà sco vasals da l’uvestg. La davosa ertavla dals Caboet, Arnaua, ha
maridà l’onn 1185 il vicecont da Castelbon, Arnau. Quel era in catar confessant
ch’ha empruvà da terminar sia vasalitad envers l’uvestg d’Urgell ed è perquai sa
collià cun il cont Raymond Roger da Foix ch’era sesent a la spunda nord da las
Pireneas. L’onn 1202 ha Arnau da Castelbon dà en lètg sia figlia ereditara
Ermesende al cont futur Roger Bernard II da Foix; uschia èn las possessiuns dals
Caboet en l’Andorra vegnidas en ils mauns da questa famiglia pussanta. Damai
ch’ils conts da Foix han refusà d’entrar en in vasalladi cun ils uvestgs
d’Urgell, è prorut en il 13avel tschientaner in conflict tranter las duas
partidas ch’è savens vegnì manà cun las armas.

Pir l’onn 1278 èsi reussì da terminar las rivalitads. En rom d’in inscunter dals
8 da settember a Lleida han l’uvestg Pere d’Urtx ed il cont Roger Bernard III
concludì da reger communablamain sur il territori contestà. Las duas partidas
han renconuschì ina l’autra sco regents da l’Andorra cun dretgs eguals. Quest
contract marchescha il cumenzament dal condomini ch’ha perdurà fin il 1993 e
vala facticamain er sco act da fundaziun dal coprincipadi d’Andorra. Il 1288 è
il contract vegnì schlargià per divers artitgels. Entant che l’uvestg d’Urgell
ha exequì vinavant ses dretgs, èn quels da vart dal cont da Foix passads l’onn
1594 tras l’ascensiun al tron dal davos cont Henri da Bourbon a la curuna
franzosa; successur legal da quella è daventà il president da la Frantscha.

A l’entschatta dal 18avel tschientaner sa chattava l’Andorra en ina greva
situaziun economica ed instituziunala ch’era per part d’attribuir a conflicts
ch’avevan lieu da quel temp a l’intern da la Spagna. En rom d’ina politica
centralistica pli severa ha la Spagna – ch’era sa furmada en il 15avel
tschientaner da l’uniun tranter ils dus reginavels Castiglia ed Aragon – mess
ord funcziun tut las instituziuns catalanas ed ha smanatschà d’applitgar ils
Decretos de Nueva Planta dal 1714 sin tut ils stadis terzs ch’importavan rauba
en Spagna. Il decret preveseva ina taxa d’import en l’autezza da 10 % da la
valita da la rauba. Ils Andorrans han stuì contractar blers onns, enfin ch’els
han pudì segnar ina cunvegna speziala, la Sentència Manutenció dal 1738. Quella
ha statuì la liberaziun da taxas per products andorrans.

Er a la fin dal 18avel ed en il decurs dal 19avel tschientaner è la situaziun en
l’Andorra stada segnada da conflicts e dispitas; la situaziun era ordvart
instabila, e quai tant areguard la situaziun economica e sociala sco er al nivel
instituziunal. En Frantscha ha la Revoluziun franzosa gì per consequenza che las
forzas revoluziunaras han refusà da renconuscher il statut dal coprincipadi,
quai ch’ha bloccà l’Andorra per ils proxims onns. Da vart franzosa ha il pajais
pers tut ils privilegis, tranter auter l’exemziun da taglia, la neutralitad da
sia giustia e la controlla areguard ils fatgs da l’intern ed il commerzi. Sin
dumonda dals Andorrans ha Napoleun restituì il 1806 il status quo ante ed ha
renovà tut ils privilegis e las instituziuns ch’avevan collià l’Andorra cun il
retg franzos. Dapi lura vegn l’uffizi dal coprinceps exequì da la pli auta
autoritad da la Frantscha, vul dir dal president.

L’onn 1934 ha l’aristocrat russ Boris Skossyrew gudagnà adina dapli pussanza en
l’Andorra; ils 7 da fanadur ha el laschà proclamar sasez dal cussegl general sco
retg Boris I. Ses domini ha però be durà fin ils 21 da fanadur; sin intervenziun
da l’uvestg d’Urgell è el vegnì arrestà e bandischà dal pajais.

Ils 25 da settember 1939 ha l’Andorra serrà in contract da pasch cun la
Germania, cun la quala il pajais sa chattava tenor il dretg internaziunal anc
adina en il stadi da guerra (damai che l’Andorra n’aveva betg segnà il Contract
da Versaille). En consequenza da quai ha l’Andorra pudì mantegnair durant la
Segunda Guerra mundiala sia neutralitad.

Ils 25 d’avust 1973 èn s’entupads a Cahors (Frantscha) l’uvestg dad Urgell, Joan
Martí Alanís, ed il president dal stadi franzos Georges Pompidou. Dapi il 1278 è
quai stà l’emprim inscunter dals coprinzis da l’Andorra.

Schef da stadi communabel furman l’uvestg spagnol da La Seu d’Urgell ed il
president dal stadi franzos. Lur uffizi è da natira puramain represchentativa;
areguard affars exteriurs possedan els però in dretg da veto. Il parlament d’ina
chombra elegia il schef da la regenza (Cap de Govern). La regenza dirigia la
politica da l’intern e da l’exteriur e maina l’administraziun. Da quella fa er
part il corps da polizia che cumpiglia radund 280 persunas.

Il cussegl general, il Consell General de les Valls exequescha la funcziun
legislativa, approvescha la bilantscha dal stadi e sustegna e controllescha las
mesiras politicas da la regenza. El cumpiglia 28 cussegliers che vegnan elegids
per quatter onns. 14 cussegliers vegnan elegids a nivel regiunal (dus
cussegliers per mintga vischnanca), ils ulteriurs a nivel naziunal. Ils deputads
elegian in Síndic ed in Subsíndic sco president e vicepresident dal parlament.

En rom da las elecziuns parlamentaras dal 2011 èn 15 mandats vegnids occupads da
dunnas. L’Andorra ha uschia furmà l’emprim pajais europeic cun ina maioritad da
dunnas en il parlament e pir il segund en il mund insumma (suenter Ruanda l’onn
2008).

La naziunalitad andorrana – e tras quai il dretg d’eleger activ e passiv – è
relativamain greva d’acquistar. Il dretg da naziunalitad tschenta autas
pretensiuns areguard la natiralisaziun. Ina naziunalitad multipla n’è per
exempel betg lubida. Uschia è be ina minoritad da la populaziun andorrana era
burgaisa dal pajais.

Il principadi è commember da diversas organisaziuns internaziunalas; las pli
impurtantas èn gia vegnidas enumeradas survart. Ultra da quai trategna il pajais
relaziuns diplomaticas cun praticamain tut ils pajais europeics. Ambassadas sa
chattan a Paris, Madrid, Brüssel e Lissabon. Missiuns diplomaticas èn plinavant
staziunadas a Strassburg (Cussegl da l’Europa), Genevra (Naziuns unidas), New
York (Naziuns Unidas) e Vienna (diversas organisaziuns internaziunalas).
Ordaifer l’Europa trategna l’Andorra relaziuns diplomaticas cun divers pajais,
ma be paucs han accredità ambassadurs. En l’Africa è quai Marocco, en l’Asia
sulettamain la Russia ed en l’America il Canada, ils Stadis Unids ed il Mexico.

En las Pireneas exista l’organ da cooperaziun regiunala Communauté de travail
des Pyrénées che cumpiglia las regiuns franzosas Languedoc-Roussillon,
Midi-Pyrénées ed Aquitaine sco er las regiuns autonomas spagnolas Catalugna,
Aragonia, Navarra, il Pajais Basc ed Andorra. En quest’organisaziun
interguvernamentala vegnan tractadas dumondas da l’infrastructura da traffic, da
l’energia e da diversas autras branschas. La collavuraziun ha cumenzà l’onn
1983.

El Gran Carlemany (‹Il grond Carl il Grond›) furma dapi il 1914 l’imni naziunal
andorran. Il text deriva da Joan Benlloch i Vivo (1864–1926), la musica dad
Enric Marfany Bons (1871–1942).

L’Andorra consista da sis parròquies (sg. parròquia, verbalmain pravendas,
facticamain vischnancas). Andorra la Vella furma la chapitala dal pajais.
Intginas vischnancas vegnan sutdivididas supplementarmain en quartiers u
vischinadis. Ils comuns èn ils organs che represchentan ed administreschan las
vischnancas, ch’approveschan il budget communal, decidan davart la politica
locala ed administreschan la proprietad da la vischnanca. Las vischnancas
retschaivan meds finanzials or da la cassa statala generala, per che lur
independenza finanziala saja garantida.

Il sistem da furmaziun consista da la prescola, da la scola elementara e da las
scolas cuntinuantas collegi e gimnasi. Ultra da quai cumpiglia el la furmaziun
professiunala, la scolaziun spezialisada e la furmaziun da creschids.
L’universitad statala Universitat d’Andorra è vegnida fundada il 1997 cun sedia
a Sant Julià de Lòria. Ella porscha studis da bachelor en informatica, tgira da
malsauns, economia e scienzas da la furmaziun. L’Universitat de les Valls ha sia
sedia ad Andorra la Vella ed è spezialisada sin medischina dentala.

Importads vegnan surtut bains da consum da tut gener, exportads vegnan energia
electrica, animals, pels-nursa, cheramica e laina. L’economia andorrana dependa
fitg ferm da la Spagna (60,4 % da la valur da tut ils imports, situaziun dal
2010); i suondan la Frantscha (17,7 %), la Germania (4,5 %) e la China (4,2 %).
Er ils exports van surtut en Spagna (63,1 % il 2010), suandà da la Frantscha
(20,7 %) e da la Svizra (7,8 %).

Las expensas statalas dals trais secturs da referenza han muntà il 2006 (en
procents dal PNB): sanadad 7,4 %; furmaziun 2,3 % e militar 0,0 %.

La forza idraulica vegn explotada dapi l’onn 1934 e cumpiglia oz radund 85 % da
l’entira producziun d’electricitad dal pajais. Ella vegn duvrada per l’agen
diever, ma er exportada en Frantscha ed en Spagna. Suenter ch’il consum da forza
electrica è creschì fermamain cumpareglià cun il temp d’origin da l’explotaziun,
cuvra l’atgna producziun be pli 17 % dal diever da current electric en l’entir
pajais.

Il turissem ed il commerzi ch’è collià cun il turissem furman las pitgas
centralas da l’economia andorrana (ca. 80 % dal PNB). Las butias libras da
taglia attiran mintg’onn milliuns da turists. Tar la gronda part da quels sa
tracti da turists dal di. Il 2009 èn 57 % dals visitaders arrivads da la Spagna
e 40 % da la Frantscha. Il turissem da duty free era surtut da gronda muntada
avant che la Spagna è daventada il 1986 commembra da la Communitad europeica. Ma
er oz èn anc admessas quantitads considerablas da tubac, alcohol, parfum,
mangiativas e products industrials (surtut electronica pitschna) libras da
taxas. Tras quai gioga il commerzi en l’Andorra ina rolla surproporziunala
areguard l’occupaziun e la svieuta.

A l’intern dal pajais na datti nagin traffic da viafier e nagina plazza
aviatica. Dapi il 2014 vegn l’eroport La Seu d’Urgell però renconuschì sco
plazza aviatica da l’Andorra. Colliaziuns da bus internaziunalas èn avant maun
en direcziun L’Hospitalet-près-l’Andorre (nua ch’igl ha ina colliaziun da
viafier vers Toulouse), a la plazza aviatica Toulouse-Blagnac ed en direcziun da
Barcelona. A l’intern dal pajais exista la rait da bus Clipol che collia las
vischnancas cun ils lieus principals dal pajais. Ultra da quai sa laschan ils
taxis staziunads ad Andorra la Vella ed Escaldes-Engordany clamar en tut las
parts dal pajais.

In dals emprims scripturs dal pajais è stà Antoni Fiter i Rossell dad Ordino. En
si’ovra ‹Digest manual de las valls neutras de Andorra› dal 1748 ha el descrit
la colonisaziun ed istorgia feudala dal pajais. Il 1763 ha il plevon Antoni Puig
edì sut il titel ‹Politar Andorrà› ina versiun redigida e scursanida da
quest’ovra.

In’atgna belletristica andorrana è pir sa sviluppada en il decurs da la segunda
mesadad dal 20vel tschientaner. Dals auturs fan part Antoni Morell, ch’ha edì
prosa curta e divers romans, Robert Pastor i Castillo, autur da lirica ed essais
catalans sco er da divers cudeschs en castilian, sco er ils lirichers Josep
Enric Dallerès ed Albert Salvadó. Tranter ils auturs da la generaziun giuvna sa
chattan Joan Peruga Guerrero (romans), Albert Villaró (romans ed essais), Manel
Gibert Vallès (lirica), l’autur e diplomat Juli Minoves Triquell sco er la
liricra Teresa Colom. Il cumenzament da la litteratura andorrana moderna croda
ensemen cun l’independenza dal 1993. Quella vegn er promovida tras ils dus
premis naziunals Premi Carlemany e Premi Fiter i Rossell.

Enconuschent è ultra da quai il festival internaziunal da jazz ad
Escaldes-Engordany, al qual èn gia sa preschentads stars sco Miles Davis, Fats
Domino e B.B. King.

Il comité olimpic da l’Andorra è vegnì fundà il 1971 e renconuschì il 1975. Il
1976 èn ils atlets dal pajais sa participads l’emprima giada als gieus olimpics
d’enviern ad Innsbruck ed als gieus olimpics da stad a Montreal. Enfin uss n’ha
nagin participant andorran pudì gudagnar ina medaglia olimpica.



https://rm.wikipedia.org/wiki/Ottawa

Ottawa (engles ['ɒtəwə] ni ['ɒtəwɑː], franzos [ɔta'wa]) ei la capitala dil
Canada. El secatta egl ost dalla provinzia digl Ontario, sper la riva sid dil
flum Ottawa River / Rivière des Outaouais, che fuorma leu il cunfin denter las
provinzias digl Ontario e dil Québec. Tenor la dumbraziun dil pievel digl onn
2011 haveva Ottawa quei onn 883 391 avdonts ed ina surfatscha da 2 790,22 km².

Ensemen cun il marcau da Gatineau, situaus sper la riva nord digl Ottawa River,
el Québec, e culs contuorns fuorma Ottawa l'aglomeraziun urbana
d'Ottawa-Gatineau. Igl onn 2011 haveva il census metropolitan area
d'Ottawa-Gatineau tenor la definiziun digl uffeci da statistica dil Canada
(Statistics Canada) 1 236 324 avdonts sin ina surfatscha da 6 287,03 km², dils
quals agl Ontario appartenevan 3 287,13 km² cun 921 823 avdonts ed al Québec
2 999,90 km² cun 314 501 avdonts. Questa aglomeraziun ei era stada dessignada
sco regiun dalla capitala naziunala (National Capital Region / Région de la
capitale nationale) davart dalla federaziun canadesa per la lescha sur dalla
capitala naziunala digl onn 1985. La regiun dalla capitala naziunala definida da
questa lescha ei denton buca identica cun il census metropolitan area definius
digl uffeci da statistica, ella cumpeglia mo in intschess da 4 715 km².



https://rm.wikipedia.org/wiki/Temp_medieval

Il term temp medieval designescha en l’istorgia europeica l’epoca tranter la fin
da l’antica ed il cumenzament dal temp modern (ca. 6avel fin 15avel
tschientaner). Tant il cumenzament sco er la finiziun dal temp medieval vegnan
adina puspè tematisads en la discussiun scientifica e fixads a moda vaira
divergenta.

Durant il temp da transiziun da l’antica tardiva al temp medieval tempriv è dada
dapart l’unitad politica e culturala d’antruras; quella era stada segnada da
l’antica grecoromana ch’era sa sviluppada en il territori da la Mar Mediterrana.
Entant che l’Imperi bizantin en l’ost è restà intact, è l’Imperi roman dal vest
sa schlià l’onn 476. Igl èn naschids novs reginavels en ils quals abitavan
pievels romans, germans, slavs e celtics. En la part centrala da l’Europa antica
era il cristianissem gia sa derasà avant la fin da l’Imperi roman; en las
ulteriuras parts dal continent è quest pass succedì en il decurs dal temp
medieval. En il temp medieval tempriv è pli u main sa furmà il sistem politic
che dueva er perdurar durant las periodas successivas. Il temp autmedieval è stà
segnà d’in vast svilup sin ils champs da l’economia, da la scienza e da la
cultura. Durant il temp medieval tardiv sa fan valair successivamain las
novaziuns che duevan daventar en lur summa caracteristicas per il temp modern
tempriv.

En il decurs dal 7avel tschientaner è naschida ina nova religiun, l’islam, ch’è
sa derasada en rom da las conquistas arabas sur l’Asia Centrala e dal Vest,
l’Africa dal Nord e parts da l’Europa dal Sid. Fin en il temp autmedieval resp.
il temp medieval tardiv han ils regents cristians terminà la reconquista da
l’Italia dal Sid/Sicilia resp. da la Spagna. A partir dal 14avel tschientaner ha
percunter cumenzà en l’ost l’expansiun dals Osmans.

La furma da la societad ed economica predominanta dal temp medieval ha furmà il
feudalissem. Tratgs caracteristics da quel temp eran la societad ordinada tenor
stans, in maletg dal mund dominà dal cristianissem (cun influenzas decisivas sin
l’economia, la litteratura, l’architectura, l’art e la cultura) sco er il latin
sco lingua da furmaziun cuminaivla. Suenter il grond Schisma dal 1054 han tant
la baselgia catolica sco er la baselgia ortodoxa empruvà d’unir il cristianissem
sut l’atgna egida; questas stentas n’han dentant gì nagin success.

Da gronda muntada per l’Europa cristiana eran er ils gidieus. Pervi dal scumond
d’incassar tschains da vart da la baselgia catolica eran scumandadas als
cristians fatschentas cun finanzas; quellas èn uschia vegnidas pli e pli en ils
mauns dals gidieus. Quels giudevan la protecziun dals suverans, ma vegnivan
acceptads be navidas sco minoritad. L’antigiudaissem latent ha manà a divers
pogroms e stgatschadas da gidieus.

Il temp medieval cristian na considerava sasez anc betg sco in ‹temp da mez›. En
il context da l’istorgia dal salit resguardav’ins l’atgna epoca sco ina aetas
christiana che steva areguard la cretta sur tut las epocas precedentas. Quella
aveva cumenzà cun la naschientscha da Cristus e dueva pir ir a fin il
giuvenessendi. Ils temps precedents vegnivan dividids en trais, quatter u sis
aetates mundi; per l’aetas christiana n’era percunter s’etablida durant il temp
medieval nagina sutdivisiun fixa. Emprimas emprovas en questa direcziun han
furmà la doctrina da las set periodas da la baselgia (tenor la palentada da Son
Gion u er la differenziaziun – tenor Joachim da Fiore – tranter in temp dal
‹figl› (da la naschientscha da Cristus fin ca. 1260) ed il temp sequent sut
l’ensaina dal ‹spiert›.

L’idea ch’i pudess er dar entaifer l’aetas christiana svilups istorics en il
senn da progress u decadenza n’era tuttavia betg estra al temp medieval
cristian. Ord vista da la baselgia romana eran talas ponderaziuns però spinusas:
per l’ina na vuleva ella betg laschar valair ch’i saja pussaivel da surpassar la
ductrina cristiana dal temp da l’evangeli e dals babs da la baselgia; per
l’autra na vuleva ella betg laschar giuditgar ils svilups ils pli novs sut
l’aspect da la decadenza. Uschenavant che tals concepts eran colliads cun
pretensiuns da refurma envers la baselgia u cun calculaziuns escatologicas da la
fin dal mund vegnivan els cumbattids tras la baselgia romana.

Ord vista politica (ed er qua puspè sut l’ensaina da l’istorgia dal salit) èn
emprovas da periodisar il svilup istoric surtut sa manifestadas en furma da
l’uschenumnada translatio imperii. Tenor quella era la pussanza imperiala romana
l’emprim passada als imperaturs da Bizanz, alura tras la renovatio imperii sin
Carl il Grond ed il Reginavel dals Francs e da là tras l’encurunaziun dad Otto
il Grond sin ils imperaturs dal Sontg Imperi roman. L’idea da la translatio era
cumpatibla cun la ductrina cristiana da la successiun dals seculs. Ella na
metteva numnadamain betg en dumonda la posiziun privilegiada e l’unitad
dogmatica da l’aetas christiana; il conflict da potenzial era anzi da chattar en
la relaziun tranter papa ed imperatur. Ina periodisaziun da l’istoriografia
cristiana na sa laschava percunter betg deducir da l’idea da la translatio
imperii.

Il term ‹temp medieval› è vegnì introducì l’emprima giada en il 14avel
tschientaner dals umanists talians (en furma dal term latin medium aevum).
Durant ils emprims dus tschientaners è il term surtut vegnì duvrà per sa
cunfinar da quest’epoca resp. per caracterisar l’atgna epoca sco temp da la
renaschientscha. L’istoriografia umanistica n’ha tuttavia betg mess en dumonda
la cretta cristiana en general, l’ha però substituì sco mesira per giuditgar il
svilup da l’istorgia mundiala. En ses lieu han poets e filologs tschentà sco
criteri profan in ideal construì da l’antica grecoromana. Ord vista umanista era
il temp medieval apparentamain in ‹temp stgir› (aetas obscura), in’epoca da la
decadenza e dal declin, en il qual il nivel dal svilup linguistic, litterar,
tecnologic e civilisatoric da l’antica era ì a perder pervi da l’invasiun dals
pievels germans e la fin da l’Imperi roman occidental. Pir en l’atgna epoca –
uschia ils umanists – haja la rescuverta da funtaunas anticas e la
renaschientscha da normas stilisticas da l’antica puspè manà natiers
in’imitaziun (imitatio) da quest ideal u schizunt surpassà quel (aemulatio).

Parentà cun il temp umanistic da l’aetas obscura è il term dals ‹tschientaners
sombers› (dark ages) ch’è s’etablì en l’istoriografia angloamericana. Quel vegn
però duvrà en general per periodas istoricas davart las qualas ins sa pauc resp.
che n’èn anc betg perscrutadas avunda. En l’istoriografia da l’Engalterra vegn
quest term per exempel applitgà al temp da la fin da l’occupaziun romana a
l’invasiun dals Angels, Saxons e Juts (ca. 5avel/6avel tschientaner).

Il term ‹temp medieval› è restà en diever er suenter la renaschientscha sco
denominaziun d’epoca plitost pegiurativa. Sco cunfins d’epoca vegnivan per
ordinari tschentads la fin da l’Imperi roman occidental (476) e la conquista da
Constantinopel tras ils Osmans (1453). Quest ultim eveniment vegniva considerà
sco stausch inizial per surmuntar l’epoca precedenta, damai che scienziads
bizantins avevan manà cun sai sin lur fugia en il vest manuscrits grecs ch’eran
restads nunenconuschents al temp medieval latin u ch’eran be vegnids
enconuschents indirectamain sur translaziuns arabas.

Ina revalitaziun decididamain positiva è succedida vers la fin da l’illuminissem
e surtut durant il temp da la romantica. Il giavisch da puspè s’occupar a partir
da la fin dal 18avel tschientaner pli intensivamain cun aspects filologics ed
istorics dal temp medieval è d’attribuir per ina buna part ad in’idealisaziun
nostalgica ed al desideri da sclerir las atgnas ragischs cristianas e
naziunalas.

La perscrutaziun actuala, che fa er diever da novas dumondas e metodas,
differenziescha bundant pli fitg. Uschia vegnan accentuadas las prestaziuns
originaras dal temp medieval e las lingias da cuntinuitad ch’èn tuttavia avant
maun. Al lieu da la perspectiva naziunala vegn il temp medieval savens er
analisà sut l’aspect da la schientscha europeica (p.ex. Jacques Le Goff, ‹La
naschientscha da l’Europa en il temp medieval›).

La denominaziun ‹temp medieval› sa referescha surtut a l’istorgia da l’Occident
cristian avant la refurmaziun. Il term vegn strusch duvrà en connex cun culturas
ordaifer l’Europa. El concerna pia en emprima lingia l’Europa continentala e las
inslas britannicas. Sco cunfins da l’epoca generals pon valair ils onns 500/600
s.C. resp. 1500. In pau pli concreta è la suandanta definiziun: Il temp medieval
europeic tanscha da la fin dal temp da la migraziun dals pievels, il qual
terminescha tenor la scienza l’onn 568, fin a l’epoca da la renaschientscha dapi
la mesadad dal 15avel resp. fin a l’entschatta dal 16avel tschientaner.

Las emprovas da fixar il cumenzament e la fin dal temp medieval pon manar a
resultats in pau divergents, tut tenor tge aspect dal svilup u tge regiun ch’ins
ha en mira. Cun sguard a l’influenza da l’islam e la conquista da vastas pars da
l’anteriur territori roman tras ils Arabs e prendend en mira surtut la part
orientala da la Mar Mediterrana marcheschan la hidschra da Mohamed (622) u il
cumenzament da l’expansiun araba (a partir dal 632) la fin da l’antica.
Sumegliantamain datti differentas pussaivladads da definir la fin dal temp
medieval, surtut l’invenziun da la stampa da cudeschs (enturn il 1450), la
conquista da Constantinopel (1453), la scuverta da l’America (1492),
l’entschatta da la refurmaziun (1517) u er la gronda Guerra da purs (1525).
Tenor auters puntgs da vista fiss il spazi da temp schizunt da prolungar
marcantamain (uschenumnà ‹lung temp medieval› fin en il 19avel tschientaner, per
il qual pledescha p.ex. Jacques Le Goff); ma quai èn parairis plitost a l’ur.

Focusond sin singuls pajais pon ins medemamain arrivar a differentas datas. Al
Rain u en la Britannia è l’antica romana ida a fin en rom da la migraziun dals
pievels bundant pli baud ch’en l’Italia, l’Asia Minura u la Siria. Da l’autra
vart aveva gia cumenzà en l’Italia a l’entschatta dal 15avel tschientaner il
temp da la renaschientscha, entant ch’ils medems decennis vegnan attribuids en
l’Engalterra al temp medieval. U in ulteriur exempel: En l’Europa dal Nord
suonda al temp da la migraziun dals pievels l’uschenumnà ‹temp da fier german›,
il qual vegn substituì en Svezia tras l’epoca da Vendel (650–800). En
Scandinavia cumenza vers l’onn 800 il temp dals Vikings; quel va a fin ca. 1050
e vegn substituì dal ‹temp medieval nordic›.

La migraziun dals pievels vegn resguardada en la scienza sco liom tranter
l’antica tardiva ed il temp medieval tempriv. Cun la fin da la migraziun dals
pievels, che vegn colliada tradiziunalmain cun l’invasiun dals Langobards en
l’Italia (568), cumenza almain en l’Europa Centrala e dal Vest definitivamain il
temp medieval tempriv. Il 6avel tschientaner è pia segnà d’ina transiziun
fluctuanta; en la Roma da l’ost (Bizanz) han las structuras administrativas da
l’antica anc perdurà intgins decennis ed elements culturals antics èn er vegnids
tgirads là bundant pli tard.

La cristianisaziun ha er inizià en territoris ch’eran restads fin qua pajauns,
sco per exempel en la part orientala dal Rain e pli tard en la Scandinavia,
tranter auter tras missiunaris irlandais. Vers l’onn 500 ha convertì l’impurtant
retg francon Chlodwig I cun sia noblezza al cristianissem catolic che furmava la
cretta da la maioritad da la populaziun gallica. Sut il Merovings ha cumenzà
l’avanzament dal Reginavel dals Francs; sin il fundament da las restanzas da
l’Imperi roman occidental e da plirs reginavels da pievels germans (p.ex. dals
Burgognais e dals Ostrogots en la Gallia) ha quel pudì far valair sia
predominanza en l’Europa Centrala e dal Vest. Dapi il 7avel tschientaner tardiv
giascheva la vaira pussanza entaifer il Reginavel dals Francs però en ils mauns
dals Carolings, ils quals han tschentà ils retgs francons tranter l’onn 751 ed
il 10avel tschientaner. Ils Anglosaxons èn sa chasads a partir da la mesadad dal
5avel tschientaner en la Britannia ed han fundà là plirs reginavels
(uschenumnada heptarchia), enfin che Alfred il Grond ha fundà vers la fin dal
9avel tschientaner in reginavel anglosaxon unì. L’onn 1066 è l’Engalterra
vegnida conquistada dals Normans sut Wilhelm. Il Reginavel dals Langobards en
l’Italia ha existì fin en il 8avel tschientaner ed è alura vegnì conquistà dals
Francons. En Spagna è sa sviluppà il Reginavel dals Visigots ch’ha la finala
stuì succumber a las attatgas arabas. Gia en il decurs dal 8avel tschientaner ha
cumenzà a partir da l’Astruria la reconquista dals territoris che stevan sut
domini arab. En la Spagna maurica (Al-Andalus) ha però er cumenzà in temp da
fluriziun cultural. L’expansiun islamica ha er gì per Bizanz consequenzas
dramaticas, damai che vastas parts da l’Imperi (p.ex. la Siria, Egipta e
Cartago) èn crudadas als Arabs. Malgrà quai ha Bizanz pudì tegnair l’Asia Minura
sco ses territori central.

En il vest ha il Reginavel francon furmà il pli impurtant reginavel successur
german-roman. L’Imperi roman ch’era ì a fin en il vest l’onn 476 ha furmà durant
l’entir temp medieval in punct da referenza central per il pensar politic. Il
punct culminant en quest svilup ha furmà la curunaziun da Carl il Grond sco
‹imperatur roman› (en rom da l’uschenumnada translatio imperii); quest impurtant
eveniment è sa splegà da Nadal l’onn 800 a Roma tras il papa. Carl il Grond ha
schlargià ils cunfins dal Reginavel ed ha procurà per in resvegl cultural.
Suenter sia mort l’onn 814 è il Reginavel francon però sa schlià plaunsieu. Da
la part occidentala è sa sviluppada la Frantscha da pli tard; la part orientala
ha cuntinuà sco Reginavel francon da l’ost, il qual dueva sa transfurmar pir en
il temp autmedieval en il reginavel ch’è vegnì titulà pli tard Sontg Imperi
roman.

Sut ils Ottons ha il Reginavel francon da l’ost cuntanschì ina posiziun quasi
egemoniala entaifer l’Europa latina ed ha expandì vers ost en il territori slav
e vers sid, nua ch’il Reginavel cumpigliava uss er l’Italia. Cun la curunaziun
dad Otto I l’onn 962 è vegnì renovà il domini imperial; sco recumpensa han ils
imperaturs engirà envers il papa da surpigliar la rolla dals protecturs
terresters da la baselgia. Dapi il temp dals Ottons vegnivan facticamain be pli
en dumonda ils retgs ostrofrancons/roman-tudestgs sco purtaders da l’onur
imperiala ‹romana›. Da l’autra vart aveva er il papa pudì cumplettar tras
l’uschenumnada Donaziun da Pippin dal 754 sia pussanza spirituala tras in domini
terrester. Pli tard (surtut a partir dal 11avel tschientaner) han las tentativas
tant da l’imperatur sco er dal papa da dar a l’atgna pussanza valur universala
adina puspè manà a conflicts; la dumonda cardinala era quella, schebain
l’imperatur curunà saja subordinà al papa u betg.

Vers la fin dal temp medieval tempriv han gì lieu las expediziuns da rapina dals
Vikings (ca. 800–1050) e dals Magyars (‹invasiuns dals Ungarais›, ca. 900–955).
Las inslas britannicas e la Frantscha dal Nord èn stadas expostas il pli ferm a
las attatgas dals Vikings, ils quals han er fundà agens territoris da pussanza.
Il 10avel ed 11avel tschientaner han lura manà en ils stadis successurs
carolingics ed en l’Engalterra anglosaxona ad ina consolidaziun statala. Cun las
sblundregiadas numnadas e la conquista da l’Africa dal Nord sco er d’ina gronda
part da la Peninsla Iberica tras ils Arabs èn svanidas las davosas structuras da
l’antica tardiva. En l’Europa dal Vest è sa sviluppà in sistem economic a basa
dal feudalissem; ils detagls da quest svilup vegnan anc adina discutads en la
scienza a moda cuntraversa. En il vest è il temp medieval tempriv per part stà
segnà da l’economia en natiralias (surtut en rom dal svilup dal sistem feudal).
Tuttina è l’economia monetara restada in impurtant factur ed er il commerzi a
gronda distanza n’è betg svanì dal tuttafatg. I sa lascha er puspè constatar ina
tscherta prosperitad economica. Impurtants purtaders da la cultura eran Bizanz,
las claustras (surtut quellas da l’urden benedictin) sco er scienziads dal
tschertgel cultural arab-islamic, tras ils quals almain ina part da la
litteratura e scienza antica ha pudì vegnir conservada.

Il temp autmedieval è er stà l’epoca dal conflict tranter la pussanza universala
terrestra (imperium) e la spirituala (sacerdotium) en rom da la Dispita
d’investitura. Quella è prorutta en il Sontg Imperi roman dal temp da regenza da
Heinrich IV. Ses successur Heinrich V ha bain pudì schliar il conflict; ma la
dumonda da la predominanza tranter imperatur e papa ha perdurà fin en il 14avel
tschientaner. Facticamain è la posiziun egemoniala dal Sontg Imperi roman ida a
fin durant il temp dals Saliers, e quai tant pervi da la Dispita d’investitura
sco er pervi da conflicts tranter la curuna ed ils pussants. Er als Staufers
n’èsi betg reussì en il 12avel/13avel tschientaner d’impedir che la pussanza
roiala diminueschia. Ils signurs feudals avevan cumenzà a s’opponer a la
tendenza da la curuna da surpassar l’exercizi da la suveranitad consensual;
facticamain als èsi stà pussaivel uschia d’augmentar marcantamain lur influenza.
La politica d’Italia activa da vart dals retgs roman-tudestgs ha er lià grondas
forzas en il sid. Surtut Frederic I ha empruvà da schlargiar la pussanza roiala,
resalvond però ils dretgs e las pretensiuns imperialas (honor imperii).
Facticamain n’èn els però mai stads buns da rumper dal tuttafatg la resistenza
da la Lia lumbarda; en pli è el vegnì en conflict cun papa Alexander III. A
Heinrich VI èsi reussì da gudagnar il Reginavel da Sicilia, or dal qual ses figl
Frederic II ha fatg il center da ses domini. Frederic II aveva giudì ina vasta
furmaziun e vala sco in dals pli impurtants imperaturs dal temp medieval. Ma el
è vegnì en conflict cun il papat e suenter sia mort il 1250 è la posiziun
dominanta da la chasa staufica entaifer il reginavel facticamain dada ensemen.

En l’Europa dal Nord e da l’Ost èn sa sviluppads novs reginavels en rom da la
cristianisaziun (ch’ha cumenzà gia en il temp medieval tempriv). Exempels
persuenter furman l’Engalterra (ch’è vegnida occupada il 1066 dals Normans
ch’eran er activs en l’Italia dal Sid), la Norvegia, il Danemarc, la Pologna,
l’Ungaria e la Boemia. Sut l’influenza dals Vikings e da missiunaris ortodox or
da l’Imperi bizantin èn medemamain sa sviluppads novs reginavels en l’ost, sco
per exempel il Reginavel da Kiew. Bizanz sez aveva cuntanschì sia culminaziun
vers l’onn 1000; cun la quarta cruschada l’onn 1024 è quest imperi vegnì spussà
marcantamain. Il Reginavel dals Rus a Kiew è schizunt vegnì destruì dal
tuttafatg en rom da l’invasiun dals Mongols ed er auters reginavels da l’ost
(surtut la Pologna e l’Ungaria) han be pudì mitschar cun fadia da lur ruina.

Entant han ils reginavels cristians vischins cuntinuà sin la sin la Peninsla
Iberica cun la reconquista dals territoris che vegnivan occupads dals Maurs. En
la Sicilia èn ils Arabs vegnids rebattids dals Normans; quels han fundà il
Reginavel da Sicilia che cumpigliava er la part meridiunala da l’Italia. En
l’Europa latina han la Frantscha e l’Engalterra gudagnà adina dapli influenza
politica. La chasa englaisa Plantagenet disponiva da grondas possessiuns en la
Frantscha, uschia ch’ils retgs englais dapi il temp da Heinrich II stevan per
quests territoris en colliaziuns feudalas cun la roialitad franzosa. Quai ha
però adina puspè manà a cumbats cun ils retgs franzos. Cun la Magna Charta dal
1214 è la pussanza da la monarchia englaisa vegnida restrenschida a favur dals
gronds dal pajais, als quals èn vegnids concedids dretgs fundamentals. En
Frantscha percunter èsi reussì a la curuna da consolidar en il decurs dal
12avel/13avel tschientaner sia posiziun. Sut Philipp II è er vegnida chatschada
enavos l’influenza dals Plantagenets e sut Louis IX ha pudì vegnir stabilisada
la posiziun politica da la Frantscha entaifer l’Europa latina. L’Engalterra e la
Frantscha disponivan da sistems d’administraziun roials ch’eran relativamain
effizients ed èn sa sviluppads plaunsieu a ‹reginavels naziunals›, però senza
gia esser stadis naziunals.

Suenter l’appel da papa Urban II sin la Sinoda da Clermont (1095) han cumenzà
las cruschadas en l’Orient. La finamira explicita dals cruschaders era da
liberar la sontga citad da Jerusalem dals mauns dals Saracens. Sper motivs
religius e socials han per part però er intimà la quaida suenter preda e suenter
terrens da sa participar a las cruschadas. L’onn 1099 èsi reussì da conquistar
Jerusalem e d’eriger quatter uschenumnads stadis da cruschaders (ils quals èn
però tuts ids a perder fin il 1291). Las ulteriuras cruschadas suenter il 1099
èn vegnidas dirigidas main da motivs religius che da politica da pussanza e
d’interess economics. Uschia han ins per exempel er fatg cruschadas cunter
cristians (per exempel il 1204 cunter Bizanz ed en il temp medieval tardiv en
l’Italia cunter ils inimis politics dal papat).

En il decurs da las cruschadas è puspè sa sviluppà il commerzi a lunga distanza
vers la Levanta. Da quel han surtut profità ils stadis-citads talians ed en
emprima lingia la Republica da Vaniescha. Ensemen cun il commerzi è er
s’augmentada la muntada da l’economia da finanzas. Medemamain han chattà ideas
novas resp. rescuvertas la via en l’Europa; uschia è per exempel Aristoteles
daventà, cun translatar sias scrittiras en latin, la pli impurtanta autoritad
na-cristiana dal temp da la scolastica. En l’Italia e pli tard en Frantscha èn
sa sviluppadas las emprimas universitads. Surtut en l’Europa Centrala èn
progredidas las mastergnanzas ch’han influenzà fermamain il decurs social e
politic entaifer las citads.

Tenor l’opiniun da la scienza pli veglia ha l’Europa subì a partir da ca. 1300
in temp da crisa. A moda objectiva sa laschan bain observar midadas da l’aura,
ma sur lung temp ha er dominà l’opiniun ch’i saja vegnì ad in temp da crisa
politic. Questa debatta tranter istorichers ha surtut tangà la medievistica
tudestga, damai che la sutdivisiun dal temp medieval en trais parts era là fitg
preschenta. En l’Italia u en Frantscha n’han ins percunter betg enconuschì ina
tripartiziun uschè severa. Er la nova perscrutaziun entaifer il territori
tudestg giuditgescha il temp medieval tardiv a moda bler pli differenziada ed
accentuescha las midadas che mussan gia vers il cumenzament dal temp modern.
Vitiers vegnan er novas avischinaziuns metodicas e novas evaluaziuns da las
funtaunas. Tut en tut pon ins dir ch’igl è vegnì en il decurs dals ultims
decennis ad ina midada da paradigma areguard la perscrutaziun dal temp medieval
tardiv.

Entaifer il Sontg Imperi roman (il term cumpara l’emprima giada l’onn 1254) è la
pussanza roiala sa diminuida vinavant a favur dals numerus suverans seculars ed
ecclesiastics. Dapi l’interregnum (1245/1250 enfin 1273) vegniva il retg elegì
dals prinzis electurs, ils quals prendevan er influenza sin la politica da
l’Imperi. La roialitad è stada necessitada da pratitgar pli e pli ina politica
da pussanza dinastica per pudair cumpensar la sperdita da bains imperials; las
pli impurtantas dinastias ch’han operà en quest senn èn stadas las chasas da
Habsburg, Luxemburg e Wittelsbach. L’imperialitad è vegnida renovada suenter la
fin dal temp dals Staufers tras la curunaziun da Heinrich VII l’onn 1312. Durant
il temp da regenza da ses successur Ludwig IV èsi vegnì al davos conflict da
princip tranter monarchia e papat. Sco pli impurtant imperatur dal temp medieval
tardiv vegn per regla resguardà Karl IV, al qual igl è reussì da schlargiar
marcantamain la pussanza dinastica dals Luxemburgais. Durant ses temp d’uffizi è
er vegnida elavurada la Bulla d’aur (1356) che furma ina sort da lescha
fundamentala imperiala. Tuttina n’ha betg pudì sa sviluppar ina ferma pussanza
centrala, damai che la roialitad roman-tudestga era marcada da gronds deficits
structurals. Cun la mort da l’imperatur Sigismund l’onn 1437 è morta ora la
lingia masculina dals Luxemburgais. Lur ierta han surpiglià ils Habsburgais; fin
la fin da l’Imperi l’onn 1806 han quels occupà bunamain senza interrupziun la
dignitad da l’imperatur roman-tudestg.

Cun Akkon è crudada il 1291 la davosa fortezza dals cruschaders en il Proxim
Orient. Ma er l’autoritad dal papa è tschessada en rom dal Schisma occidental.
La pli gronda catastrofa entaifer l’uschenumnada crisa dal 14avel tschientaner
ha però furmà la pestilenza, l’uschenumnada ‹mort naira› ch’ha furià a partir
dal 1347. Quest’epidemia è prorutta sin la peninsla Crim en la Mar Naira, ha
tschiffà tut ils pajais da l’Europa ed ha custa la vita ad in terz fin a la
mesadad da la populaziun europeica (surtut en las citads). La depopulaziun ha
manà a sullevaziuns ed ad ina vieuta da la structura sociala. Quella ha indeblì
la posiziun da la chavallaria ed augmentà quella da la burgaisia; ed er en la
baselgia catolica èn vegnids instradads intgins moviments da refurma. Suenter la
conquista da Constantinopel durant la quarta cruschada (1204) è l’Imperi
bizantin ì plaunsieu da rendì; sin la Peninsla Iberica han ils reginavels
cristians però gudagnà adina dapli terren suenter la victoria sper Las Navas de
Tolosa (1212). L’onn 1492 è la reconquista stada terminada cun l’occupaziun da
l’Emirat da Granada. Sin il territori reconquistà èn vegnids fundads ils dus
reginavels cristians da Portugal e Spagna (che consistiva dals reginavels unids
dad Aragon e Castilia). Muslims e gidieus che n’èn betg stads pronts da
convertir al cristianissem èn vegnids stgatschads or dal pajais. Il 1453 è
Constantinopel crudà als Tircs osmans. Il temp enturn il 1450 è er segnà d’ina
invenziun che dueva revoluziunar la derasaziun da texts: A Mainz ha Johannes
Gutenberg sviluppà la stampa da cudeschs a basa da letras moviblas.

Pervi da dispitas d’ierta en connex cun la curuna franzosa è prorutta tranter la
Frantscha e l’Engalterra la Guerra da tschient onns (1337–1453). Da ca. 1340 fin
1420 han ils Englais dominà il conflict; a l’entschatta dal 15avel tschientaner
ha Jeanne d’Arc, enconuschenta er sco purschella d’Orléans, dà als Franzos nova
speranza. Sper Orléans han quels obtegnì la victoria ed en silsuenter ids en
l’offensiva. Il 1431 han ils Englais sentenzià Jeanne d’Arc a la mort, ma il
1453 ha la Frantscha pudì terminar la guerra victoriusamain. Ils retgs franzos
or da la chasa Valois han sinaquai empruvà da consolidar lur pussanza; a medem
temp èn els però vegnids en conflict cun la chasa da Burgogna, ina lingia
laterala da la chasa roiala franzosa che persequitava agens interess.
L’Engalterra ha patì durant la segunda mesadad dal 15avel tschientaner sut grevs
conflicts a l’intern dal pajais. Quels èn la finala escalads en furma d’in
cumbat dal tron avert tranter las chasas York e Lancaster (ch’è vegnì
enconuschent sut il num ‹Guerras da rosas›). A la fin è sa messa tras il 1485 la
chasa Tudor.

L’art e la scienza sa chattavan en il temp medieval tardiv en ina fasa da
resvegl. La fundaziun d’universitads (ch’aveva gia cumenzà en il temp
autmedieval), surtut en l’Italia (Bologna) ed en Frantscha (Paris), ha dà nov
schlantsch a las scienzas ed a la filosofia. La derasaziun da las ideas dals
scienziads antics dueva la finala fular via a l’epoca da la renaschientscha. Als
artists èn s’avertas novas pussaivladads grazia a lavurs d’incumbensa da vart da
la burgaisia che vegniva adina pli segira da sasez. La pictura che sa
restrenscheva fin uss surtut sin motivs religius è vegnida schlargiada sin novs
champs; en pli han ils artists scuvert la traidimensiunalitad. L’architectura ha
cumenzà en rom dal moviment renaschimental a s’orientar als vegls models romans
e grecs.

Malgrà la pestilenza ha er l’economia fatg tras in temp da fluriziun. Il temp
medieval tardiv è stà segnà da l’avanzament da la burgaisia en las citads e da
l’economia monetara. Menziun speziala meritan surtut las citads-stadi talianas,
las citads da la Flandra sco er la lia da citads da la Hansa a la Mar dal Nord e
da l’Ost. Tras il commerzi creschent ha la Hansa er effectuà in’ulteriura
colonisaziun da l’Europa dal Nord e surtut da l’Europa da l’Ost, en emprima
lingia tras colonisaturs tudestgs. Tras ils contacts commerzials èn ultra da
quai naschids en Russia ina retscha da principadis, als quals igl è reussì da sa
deliberar pass per pass dal giuf dals Mongols. Dal principadi il pli pussant,
quel da Moscau, dueva pli tard sa sviluppar il reginavel zaristic da la Russia.

Sco per il temp da transiziun da l’antica al temp medieval sa laschan er
applitgar per la fin dal temp medieval differents access scientifics. Per tut
quels vala la constataziun ch’i sa tracta la finala da midadas cuntinuantas e
betg d’ina ruptura che sa lascha datar exactamain. Sco elements significativs
per la vieuta dal temp medieval al temp modern valan en general la
renaschientscha (tut tenor pajais da la fin dal 14avel tschientaner fin al
16avel tschientaner), l’invenziun da la stampa da cudeschs moderna vers il 1450
ch’ha accelerà la tendenza da fixar la savida en furma scritta, ils viadis
d’exploraziun e surtut la scuverta dal Nov Mund tras Christoph Columbus il 1492,
ma er la sperdita d’influenza da vart da la baselgia catolica instituziunalisada
ed il cumenzament da la refurmaziun. Tut quests eveniments han gì lieu tranter
la mesadad dal 15avel ed il cumenzament dal 16avel tschientaner. En il medem
spazi da temp pon ins er localisar en l’Europa Centrala la refurma da l’Imperi
ch’ha muntà la fin constituziunala dal feudalissem en sia furma classica.

Da menziunar è ultra da quai la conquista da Constantinopel tras ils Osmans
(1453); cun la fin da l’Imperi bizantin èn svanidas las davosas structuras
statalas ch’eran sa mantegnidas dapi l’antica. Il moviment da fugitivs e
scienziads bizantins vers l’Italia vegn resguardà sco in dals stauschs inizials
da la renaschientscha. La derasaziun da l’Imperi osmanic ha ultra da quai bloccà
las rutas da commerzi vers l’Asia, uschia ch’ils navigaturs da l’Europa dal Vest
han tschertgà ina via maritima per arrivar en l’India. Questas stentas duevan
tranter auter manar a la scuverta da l’America l’onn 1492.

Ils gidieus furmavan en l’Europa medievala in’atgna minoritad cun in’atgna
tradiziun, cultura, lingua e religiun. Entaifer il Sontg Imperi roman giudevan
els la protecziun speziala dal retg resp. imperatur; ma er auters signurs als
protegivan explicitamain. En l’Europa Centrala interagivan ils gidieus cun ina
societad cristiana ch’era savens malvulenta visavi els; la Peninsla Iberica
islama ha percunter tratg a niz las abilitads specificas dals gidieus. Ils
gidieus che vivevan en il temp medieval sin la Peninsla Iberica vegnan numnads
Sefardim, quels ch’eran sesents en l’ulteriura Europa sa numnan Aschkenasim.
Questa differenziaziun è sa mantegnida fin oz en la cuminanza gidieua.

Fin en il 15avel tschientaner eri scumandà als Cristians tenor dretg canonic
d’emprestar daners encunter tschains. Questa norma na valeva però betg per ils
gidieus. Damai che lez na pudevan betg exequir in mastergn e daventar commembers
d’ina mastergnanza e na pudevan er betg cultivar terren agricul, gudagnavan els
lur da viver sco commerziants, sco emprestaders sin pegn e cun fatschentas da
tschains ed operaziuns da stgomi.

Durant il temp medieval tempriv n’hai strusch dà intervenziuns ostilas cunter
ils gidieus. Quels giudevan gia en il Reginavel dals Francs ina posiziun
privilegiada, cumbain che lur dretgs eran restrenschids. Fin la fin da l’emprima
cruschada (1099) han ils gidieus pudì viver en l’Europa en relaziuns
relativamain segiras. En il decurs da questa cruschada èn però blers gidieus
vegnids sfurzads da sa decider tranter ‹batten u mort›. Ils cruschaders vulevan
l’emprim sa deliberar dals ‹nuncartents› en ils agens pajais. Millis gidieus che
n’èn betg stads pronts da convertir al cristianissem èn vegnids sturnids dals
cruschaders. Be en singuls cas èn ils gidieus vegnids protegids cunter
violaziuns (p.ex. en la citad episcopala da Speyer).

Ils proxims tschientaners èn ils gidieus adina puspè vegnids attatgads u
bandegiads, per exempel il 13avel tschientaner en Frantscha ed en l’Engalterra.
Cun l’erupziun da la pestilenza l’onn 1349 ha inizià in’ulteriura unda da
pogroms. Ils gidieus vegnivan inculpads d’avair tissientà las funtaunas per
extirpar tut ils cristians. Ina gronda part dals gidieus ch’han survivì quest
temp èn sa domiciliads en l’Europa da l’Ost.

Er il temp medieval tardiv è stà segnà fin viaden en il temp modern tempriv d’in
antisemitissem creschent. Ils gidieus che vivevan en citads èn vegnids sfurzads
da viver en ghettos. E suenter che la baselgia catolica ha schluccà il scumond
da tschains, han els er pers in pau lur muntada economica. Pli e pli eran uss er
cristians activs sco commerziants ed emprestaders da daners, tranter els blers
burgais e commembers dal clerus superiur. Ma betg be motivs finanzials, mabain
er raschuns politicas e religiusas han flaivlentà la posiziun dals gidieus.
Uschia han las attatgas sin gidieus cuntinuà fin en il 16avel tschientaner.

Gia la renaschientscha ha resguardà l’epoca precedenta sco temp, en il qual la
savida e las valurs da las culturas anticas sajan idas a perder; da quai han els
deducì ina inferiuradad cultura e spiertala dal temp medieval. Questa tenuta
reservada envers il millenni tranter 500 e 1500 è er s’exprimida dal temp da
l’illuminissem e durant l’era victoriana ch’eran orientads vers la raschun e
segnads da la cretta en il progress. En il 19avel tschientaner ha però er gì
lieu ina recepziun dal temp medieval a basa dal spiert dal temp da la romantica;
quella è daventada fitg populara e dueva influenzar il maletg da quest’epoca fin
oz. En il decurs dal temp èn uschia sa sviluppadas ideas dal temp medieval che
na sa basan struschamain sin funtaunas istoricas, ma ch’èn tuttina s’ignivadas
profundamain en la schientscha collectiva. Ils exempels che suondan servan a
reveder questas malchapientschas; els tematiseschan però er il graunin vardad
ch’ellas pon tuttavia cuntegnair.

L’idea che la terra na saja betg ina culla, mabain ina rudella platta è tuttavia
stada derasada sur lung temp. Ma che quest’imaginaziun saja sa mantegnida fin en
il temp medieval n’è betg cumprovà en las funtaunas. Probablamain sa tracti tar
quest’idea d’ina projecziun ch’è naschida en l’emprima mesadad dal 19avel
tschientaner. A consolidar quest mitus ha surtut attribuì Washington Irving en
sia biografia da Columbus dal 1828. Là sugerescha el ch’ils mariners hajan gì
tema da crudar da l’ur da la ‹rudella dal mund›. En il temp medieval dominavan
però las ideas dad Aristoteles ed il maletg dal mund ptolemeic. Tenor quellas
era il mund in sferoid, pia ina culla en furma elliptica.

Quest’imaginaziun è correcta areguard ina buna part da la populaziun. La rata
d’alfabetisaziun en l’Europa muntava anc en il 16avel tschientaner a be 20
procent. Da l’autra vart han er operà en il temp medieval impurtants scienziads
sco Albertus Magnus, Thomas d’Aquin, Roger Bacon e Maister Eckhart. Er la
fundaziun d’universitads, l’engrondiment da citads, svilups tecnologics (p.ex.
l’invenziun dals egliers) e la vasta producziun da documents stattan en
cuntradicziun cun la tesa pauschala d’in temp medieval ‹barbarica›.

Areguard l’influenza dal mund arab-islamic sin la preservaziun da la scienza
antica grecoromana ed il return da quella en l’Europa èn ils istorichers da
differenta opiniun. Igl è correct che bleras ovras anticas èn idas a perder en
il vest suenter il declin da l’Imperi roman; bleras da quellas èn entradas en il
mund arab-islamic ed èn returnadas en l’Europa pir en rom da la reconquista e da
las cruschadas. Medemamain ha l’Europa profità da filosofs e pensaders arabs che
duevan influenzar la scienza dal vest anc sur tschientaners. Da l’autra vart
existiva en l’Europa gia a partir dal 8avel tschientaner ina vasta furmaziun
(p.ex. en ils centers monastics). Surtut l’uschenumnada renaschientscha
carolingica relativescha l’idea che la scienza dal vest saja vegnida surpigliada
per gronda part nà da l’Orient. Fitg derasada è er l’idea ch’invenziuns sco la
pulvra da sajettar, il palpiri, la stampa da cudeschs, il balester, il cumpass
ed il telescop derivian tuttas da la Persia u da la China. Per part è quai bain
stà uschia: la pulvra da sajettar è probablamain arrivada en il vest en rom da
l’expansiun da l’Imperi mongolic; medemamain sa lascha cumprovar ch’il palpiri è
arrivà en l’Europa per lung da la Via da la saida. Ma la gronda part da las
invenziuns numnadas enconuscha tuttavia svilups europeics che sa laschan
cumprovar fin en l’antica grecoromana. Per ordinari sa tracti pia da svilups
parallels ch’èn sa fatgs independentamain in da l’auter en differentas parts dal
mund.

Tranter il 500 ed il 1500 hai bain dà numerusas guerras en l’Europa; i na dat
però nagins indizis che quellas fissan vegnidas manadas a moda pli crudaivla che
durant il temp modern. In auter punct che relativescha ils pregiudizis numnads
furman las relaziuns climaticas ch’èn sa megliuradas en il temp tranter il
12avel ed il 14avel tschientaner e ch’han manà ad in augment da la populaziun
marcant. Er l’idea ch’ils umans dal temp medieval eran fitg pitschens sto vegnir
revedida. Examinaziuns ch’èn vegnidas fatgas ils davos decennis vi da skelets
han mussà ch’ils umans dal temp medieval eran pli u main tuttina gronds sco ils
Europeans a l’entschatta dal 20avel tschientaner. En il temp medieval è l’Europa
stada segnada d’ina perioda da chalur extendida, durant la quala ins ha schizunt
cumenzà a cultivar vignas en il sid da l’Engalterra. Pir vers il 14avel/15avel
tschientaner è il clima puspè pegiurà en rom da l’uschenumnà temp da glatsch
pitschen. L’alimentaziun manglusa ch’è resultada da quai è s’effectuada en ils
proxims tschientaners a moda negativa sin la grondezza en media dals abitants.

Quest’opiniun sto vegnir curregida. Tranter la pestilenza justiniana e la
pandemia dal temp medieval tempriv ha existì dal 8avel al 14avel tschientaner
ina perioda da 500 onns senza pestilenza. Tenor las pli novas enconuschientschas
da la genetica sa tracti tar il scherm infectus ch’ha chaschunà la pandemia da
1347–1353 d’in nov tschep da Yersinia pestis (ch’era prorut en la China).
L’extrema virulenza è pia er d’attribuir a la mancanza d’immunitad envers quest
nov scherm e betg mo a las relaziuns socialas ed igienicas nunadattadas. Pli
tard è creschida d’ina vart l’immunitad e da l’autra vart la savida medicinala
necessaria; perquai èn las epidemias sequentas stadas lunschor main dramaticas.

Il maletg dal pur mudregià en vestgadira sdratschada è vegnì popularisà surtut
tras films davart il temp medieval. En vardad era la vita dal stan inferiur main
manglusa che quai ch’i vegn savens imaginà oz. Be in exempel: Il consum da charn
era en il temp medieval en media radund set giadas pli aut ch’en l’Europa
Centrala durant il 19avel tschientaner ed anc adina pli aut che a l’entschatta
dal 21avel tschientaner. Durant la perioda chauda dal temp medieval eran
nauschas racoltas bler pli raras che pli tard, quai ch’ha pussibilità il
progress social e tecnologic sco er l’expansiun dals territoris da colonisaziun.
Ultra da quai sa lascha cumprovar per il temp tranter il 11avel ed il 13avel
tschientaner in augment da la populaziun marcant, il qual è be stà pussaivel a
basa d’in nutriment suffizient. Fluctuaziuns areguard il quantum da racolta hai
adina dà (per motivs climatics e stagiunals); d’ina fomina permanenta na pon ins
però tuttavia betg discurrer per il temp autmedieval.

Exchavaziuns archeologicas cumprovan l’existenza da numerus bogns publics en
citads medievalas. Surtut en l’Europa dal Nord èn da chattar per il temp
medieval tempriv bogns da vapur e chasas per far bogn construidas or da lain sco
ch’ellas èn derasadas oz en la Scandinavia ed en l’Europa da l’Ost. En
scrittiras contemporanas vegn animà da sa deditgar extendidamain a la tgira dal
corp ed a l’igiena (p.ex. Passionibus Mulierum Curandorum da Trotula, Regimen
Sanitatis Salernitanum or dal conturn da la scola da Salerno, Compendium
Medicinae da Gilbertus Anglicus). Sco en auters temps ed en auters pajais era
l’igiena ina chaussa persunala.

La persecuziun da strias ha pir cuntanschì sia culminaziun en il decurs dal
16avel tschientaner. Gia il Sachsenspiegel, in impurtant codex da dretg dal temp
autmedieval, cumprova relaziuns da dretg bain structuradas; ina gronda part da
la vita era suttamessa a cleras reglas giuridicas. Ils burgais ed ils purs
n’eran tuttavia betg senza dretgs.



https://rm.wikipedia.org/wiki/Mar_Mediterrana

La Mar Mediterrana (latin Mare Mediterraneum) u er Mar Mediterrana Europeica è
ina mar mediterrana situada tranter l’Europa, l’Africa e l’Asia. Ella furma ina
mar laterala da l’Ocean Atlantic; damai ch’ella è colliada cun quel be tras la
Via da Gibraltar fitg stretga, vala ella er sco mar interna. En la lingua tirca
ed araba vegn la Mar Mediterrana er numnada ‹Mar Alva› (البحر الأبيض/al-baḥr
al-abyaḍ resp. tirc Akdeniz).

Ensemen cun las inslas e las regiuns da costa da l’Europa dal Sid, da l’Asia
Minura e da l’Africa dal Nord furma la Mar Mediterrana la zona mediterrana ch’è
segnada d’in agen clima e d’ina flora e fauna specifica.

Da tut las mars mediterranas è la Mar Mediterrana Europeica quella ch’è
enserrada il pli ferm da la terra franca resp. ch’è spartida il pli ferm da
l’ocean. In’ulteriura spezialitad munta il fatg ch’ella è situada tranter ils
trais continents Africa, Europa ed Asia. La Mar Mediterrana vegn considerada sco
mar laterala da l’Ocean Atlantic.

En il vest è ella colliada tras la Via da Gibraltar cun l’Ocean Atlantic, en il
nordost sur las Dardanellas, la Mar da Marmara ed il Bosporus cun la Mar Naira
ed en il sidost dapi il 1869 sur il Chanal da Suez cun la Mar Cotschna che furma
ina mar interna da l’Ocean Indic.

Gibraltar e las duas basas militaras Akrotiri e Dekelia sin l’insla Cipra furman
territori naziunal britannic, ma na tutgan uffizialmain betg tar il Reginavel
Unì. Ils Territoris Palestinais cunfineschan cun la Mar Mediterrana en la
Strivla da Gaza.

Ultra dals stadis che tanschan directamain fin a la mar, vegnan er ils stadis
pitschens Citad dal Vatican e San Marino attribuids als stadis mediterrans. Per
part è quai er il cas tar Andorra e la Macedonia.

Tar la Mar Mediterrana tutgan diversas gruppas d’inslas sco er inslas singulas
grondas e pitschnas. La pli gronda insla da la Mar Mediterrana è Sicilia, suandà
da la Sardegna che furman tuttas duas regiuns da l’Italia. Ulteriuras grondas
inslas mediterranas èn Cipra, Corsica e Creta. La Cipra e Malta cun sias inslas
vischinas furman ils dus sulets stadis insulars situads en la Mar Mediterrana.
Cun bundant tschintg milliuns abitants è la Sicilia l’insla mediterrana che
dumbra per lunschor la pli gronda populaziun.

A la costa dal vest da la Mar Mediterrana è situada la Peninsla Iberica cun la
Spagna ed il Portugal; en il nord ed en il vest vegn quella circumdada da
l’Atlantic ed en il nordost è ella colliada tras las Pireneas cun la Frantscha.
En l’ost suonda la Peninsla Apennina che cumpiglia la gronda part da l’Italia.
Il Balcan, situà tranter l’Adria, la Mar Egeica e la Mar Naira, cumpiglia vastas
parts da l’Europa dal Sidost; en si’extensiun vegn questa peninsla definida
differentamain. Er l’Asia Minura vegn per part resguardada sco peninsla situada
tranter la Mar Naira e la ‹Mar Alva› (= Mar Mediterrana).

Da dimensiun considerablamain pli pitschna èn peninslas sco la Calabria e
Salento en l’Italia dal Sid, l’Istria en la Croazia (che furma la pli gronda
peninsla en la Mar Adriatica), il Peloponnes, Attica e Chalkidiki en la Grezia
sco er la peninsla Gallipoli en la part europeica da la Tirchia. La costa dal
sid, ch’è bler main structurada, cumpiglia la peninsla Cap Bon en la Tunesia e
la Kyrenaika en la Libia.

Las costas èn situadas per lung da las regiuns grondas caracteristicas che
cunfineschan cun la Mar Mediterrana, numnadamain la Peninsla Iberica, la riva
mediterrana franzosa, la Peninsla da las Apenninas, il Balcan, la Grezia (sco
peninsla dal Balcan), l’Asia Minura, la Levanta (Proxim Orient) ed il Magreb
(Africa dal Nord). Quest ultim cumpiglia l’entira mesadad meridiunala da la
costa; qua furma l’Atlas la suletta muntogna ch’influenzescha la lingia da la
costa, uschia che quella è bler pli guliva.

Grondas citads situadas a la costa da la Mar Mediterrana èn (dumber d’abitants
dal 2007): Malaga (561 250), Valencia (797 654), Barcelona (1 605 602),
Marseille (826 700), Nizza (347 100), Genova (620 316), Napoli (975 139),
Palermo (675 018), Messina (247 592), Athen (745 514, incl. l’aglomeraziun
3 761 810) Istanbul (11 372 613), Izmir (2 649 582), Antalya (775 157), Beirut
(1 700 000, incl. l’aglomeraziun 2 000 000), Tel Aviv (390 100, incl.
l’aglomeraziun 3 150 800), Port Said (500 000), Damietta (1 093 580), Alexandria
(4 110 015), Benghazi (1 470 987), Tripoli (1 682 000), Tunis (1 200 000, incl.
l’aglomeraziun 3 000 000) ed Algiers (2 159 051, incl. l’aglomeraziun
3 456 701).

Nil (6852 km, Egipta), Ebro (925 km, Spagna), Rodan (812 km, Svizra/Frantscha),
Cheliff (700 km, Algeria), Po (652 km, Italia), Nahr al-Asi/Orontes/Asi Nehri
(571 km, Tirchia), Seyhan (560 km, Tirchia), Büyük Menderes (550 km, Tirchia),
Moulouya (550 km, Maroc), Mariza/Meriç/Evros (515 km, Grezia/Tirchia), Júcar
(498 km, Spagna), Medjerda (450 km, Tunesia), Adisch (415 km, Italia),
Struma/Strymonas (408 km, Grezia), Tevere (405 km, Italia), Gediz (405 km,
Tirchia), Vardar/Axios (388 km, Grezia), Segura (325 km, Spagna), Acheloos
(297 km, Grezia), Aliakmonas (297 km, Grezia), Drin (285 km, Albania), Turia
(280 km, Spagna), Vjosa (272 km, Albania), Ceyhan (260 km, Tirchia), Göksu
(260 km, Tirchia), Nestos/Mesta (243 km, Grezia), Arno (240 km, Italia), Neretva
(225 km, Croazia), Aude (224 km, Frantscha), Piave (220 km, Italia), Pinios
(217 km, Grezia), Reno (212 km, Italia), Ter (208 km, Spagna) e Küçük Menderes
(200 km, Tirchia).

Vitiers vegn l’afflussiun cuntinuanta nà da l’Atlantic e nà da la Mar Naira (sur
la Mar da Marmara ed il Bosporus).

En il decurs dal 8avel tschientaner a.C. ha l’Imperi assiric sut il retg
Tiglat-pileser III extendì ses domini fin en la part orientala da la Mar
Mediterrana (Levanta, Cipra, Delta dal Nil). Ils Assirs numnavan la Mar
Mediterrana ‹Mar sura da la rendida dal sulegl› u simplamain ‹Mar sura›.

Economicamain e culturalmain è la regiun da la Mar Mediterrana surtut vegnida
dominada durant l’emprim millenni a.C. dals Grecs e Fenizians. Omadus pievels na
disponivan però betg da gronds imperis serrads, mabain eran dividids en singulas
citads-stadis. La suletta excepziun da vart dals Grecs ha furmà l’Imperi dad
Alexander, il qual ha cumpiglià a partir da ca. 330 a.C. l’entira part orientala
da la Mar Mediterrana. Quest imperi ha bain be existì paucs onns, ma ha tuttina
consolidà a lunga vista l’influenza da la cultura greca en la regiun
(hellenissem). Cartago, ina colonia feniziana en la Tunesia odierna, è sa
sviluppada a partir da ca. 550 a.C. ad in stadi da surfatscha, il qual ha
predominà fin en il terz tschientaner a.C. en la part occidentala da la Mar
Mediterrana.

A partir da la Segunda Guerra punica (218–201 a.C.) han ils Romans dominà vastas
parts da la Mar Mediterrana, la quala els numnavan mare nostrum (‹nossa mar›).
L’onn 30 a.C. è l’Egipta daventada ina provinza romana. Sut il domini da
l’imperatur Claudius (41–54 s.C.) han ils Romans la finala conquistà l’Imperi da
Mauretania. Da qua davent ha l’Imperi roman (Imperium Romanum) enserrà per
radund 300 onns l’entira Mar Mediterrana.

Suenter il declin da l’Imperi roman occidental en il 5avel tschientaner è
l’Imperi roman oriental (pli tard: Imperi bizantin) sa mantegnì l’emprim sco
pussanza regiunala en la part orientala da la Mar Mediterrana. En il decurs dal
7avel tschientaner èn alura vastas parts da la zona mediterrana vegnidas sut
pussanza araba. En il 11avel tschientaner han ils Tircs, che derivavan da l’Asia
Centrala, stgatschà per gronda part ils Bizantins da l’Asia Minura. L’onn 1453
han els conquistà Constantinopel ed abattì definitivamain l’Imperi bizantin.
Successivamain è l’Imperi osmanic s’extendì sur numerus stadis successurs dal
califat dals Umayyads ed è restà fin en il 19avel tschientaner la pli impurtanta
pussanza situada a la Mar Mediterrana. Il pli grond adversari areguard la
predominanza sin la mar han furmà durant il 15avel e 16avel tschientaner ils
Venezians.

Durant il 19avel ed l’entschatta dal 20avel tschientaner è quasi l’entira zona
mediterrana vegnida sut la controlla da pussanzas europeicas, surtut da la
Frantscha e da la Gronda Britannia. Durant l’Emprima Guerra mundiala (1914–1918)
ed anc pli ferm durant la Segunda Guerra mundiala (1939–1945) è er la Mar
Mediterrana daventada in champ da battaglia. En il decurs da l’emprima mesadad
dal 20avel tschientaner han las colonias europeicas en l’Africa dal Nord ed en
l’ost da la Mar Mediterrana cuntanschì successivamain lur independenza. Da
muntada istorica, e quai en plirs reguards, è stada la fundaziun dal stadi
Israel l’onn 1948.

En il 21avel tschientaner è la Mar Mediterrana lieu d’acziun da differentas
undas da migraziuns. D’ina vart è da constatar in moviment da migraziun nà da
l’Africa vers il continent europeic; da l’autra vart èn creschids ils moviments
da migraziun nà dal territori asiatic vers il continent europeic (t.a. pervi dal
conflict en Siria). Tut quai ha manà a la crisa da fugitivs actuala en l’Europa.

La Mar Mediterrana Europeica furma per gronda part ina restanza da la Tethys,
pia d’in grond ocean primar en furma da golf che vegniva circumdà dal
supercontinent Pangea. La furmaziun da la Mar Mediterrana ha cumenzà dal temp
che Pangea è rut dapart e che la platta africana (che furmava da quel temp anc
ina part dal grond continent dal sid Gondwana) è sa muvida vers sid (durant las
epocas geologicas dal trias e giura). Tras quest moviment è la Tethys s’averta
successivamain vers il vest. Pli tard ha la platta africana (ch’era uss sa
schliada dal continent Gondwana) danovamain cumenzà a sa mover vers nord (en il
temp da crida) ed è collidada en il terziar cun la platta europeica. En
consequenza da quai è la part occidentala da la Tethys vegnida enserrada adina
pli ferm e la furmaziun da las muntognas alpidica ha cumenzà. Da quai èn
resultadas en l’Europa Centrala, Europa dal Sidost ed Asia Minura las Alps, las
Carpatas, las Muntognas Dinaricas etc., uschia che la Tethys dal vest è vegnida
dividida en ina part settentriunala, la Paratethys, ed ina meridiunala che dueva
sa sviluppar a la Mar Mediterrana odierna. (La Tethys da l’ost è sa serrada en
quel mument che l’India è sa muvida vers nord, quai ch’ha manà a medem temp a la
furmaziun da l’Ocean Indic). La collisiun da l’Africa (incl. la Peninsla Araba)
cun l’ur meridiunal da l’Asia da quel temp (en il miocen mesaun) ha manà a la
spartiziun da la Mar Mediterrana da l’Ocean Indic. La furmaziun da la giuvna
muntogna faudada e da las inslas en la zona mediterrana sco er la repartiziun da
las plattafurmas continentalas e dals batschigls sutmarins èn il resultat da
process tectonics e geomorfologics ordvart cumplexs, ils quals n’èn anc betg
sclerids dal tuttafatg. En la part orientala da la Mar Mediterrana è sa
mantegnida crusta da la terra oceanica da l’anteriur batschigl dal vest da la
Tethys; cun ina vegliadetgna da bundant 300 milliuns onns sa tracti da la pli
veglia crusta da quest gener en tut il mund.

Avant ca. sis milliuns onns, en il messinium (miocen superiur), ha la Mar
Mediterrana cumenzà a siar si. Avant il messinium n’era la Mar Mediterrana anc
betg colliada sur la Via da Gibraltar cun l’Atlantic, mabain sur bratschs da la
mar bundant pli lads che s’extendevan per l’ina sur la Spagna dal Sid, per
l’autra al sid da la Muntogna da l’Atlas. En consequenza da la collisiun da
l’Africa cun l’Europa dal Sid èn questas colliaziuns sa serradas. L’isolaziun
oceanografica dal batschigl da la Mar Mediterrana ed il clima arid en la regiun
han fatg svapurar pli e pli l’aua da la mar ed il livel da quella è sa sbassà
cuntinuadamain. Il desert da sal ch’è sa furmà tras quai è documentà oz sin il
fund da la Mar Mediterrana en furma da gronds giaschaments da gip e da sal.
Intgins millennis pli tard è il batschigl da la Mar Mediterrana puspè s’emplenì
cun aua ch’è entrada nà da l’Atlantic sur la Via da Gibraltar. Quest fenomen ha
probablamain gì lieu pliras giadas avant ca. tschintg fin sis milliuns onns. Che
la mar è siada si repetidamain explitgescha daco ch’ils giaschaments da sal èn
talmain gronds. L’entir spazi da temp vegn numnà la crisa da salinitad
messinica.

Quella ha manà ad ina midada drastica da la fauna en la zona mediterrana. A basa
da quella ha gia Charles Lyell – senza enconuscher sia raschun – determinà
entaifer l’istorgia da la Terra il cunfin tranter miocen e pliocen. En il miocen
existivan en la Mar Mediterrana grondas gruppas dad inslas, temporarmain cun
colliaziun a terra vers l’Africa dal Nord. Quellas eran per part populadas d’ina
fauna tropic-africana: schimgias, elefants, giraffas, ippopotams e crocodils. En
il decurs dal pliocen è questa fauna per gronda part vegnida substituida tras
immigraziuns nà da l’Europa, per exempel da giats cun dents da sabel.

En il periglazial dal temp da glatsch da Würm resp. Weichsel sa chattava il
livel da l’aua da la Mar Mediterrana radund 120 meters pli a bass che oz. Tras
quai furmava la part superiura da l’Adria terra franca, bleras inslas grecas
eran colliadas cun l’Anatolia, la Sardegna e Corsica furmavan ina gronda insla,
medemamain la Sicilia e Malta. En l’ost da la Tunesia s’extendeva ina vasta
planira da costa. Er las sbuccadas dal Rodan, dal Nil e da l’Ebro dad oz eran
segnadas da talas planiras. L’entrada da la famusa tauna da Henry Cosquer cun
dissegns sin grip preistorics sa chatta per exempel 36 m sut il livel da la mar.
L’augment glacioeustatic dal livel da la mar a la fin dal pleosticen ha muntà a
ca. 0,2 cm ad onn.

En il holocen tempriv sa chattava il livel da la mar radund 35 meters pli bass
che oz. La barriera tar la Mar Naira è vegnida inundada vers 5600 a.C.

L’istorgia da la sedimentaziun da la Mar Mediterrana è colliada stretgamain cun
la furmaziun da las giuvnas muntognas da faudas en la zona mediterrana. Quellas
furman impurtants territoris da furniziun per ils sediments ed er ils process
tectonics ch’èn colliads cun la furmaziun da muntognas han furmà in impurtant
factur d’influenza per la dinamica da sedimentaziun. Flums gronds sco Ebro, Po e
Rodan eran ed èn impurtants meds da transport per ils sediments. Il pli grond
flum che sbucca en la Mar Mediterrana è il Nil. El maina mintg’onn ca. 60
milliuns tonnas sediments en la part orientala da la Mar Mediterrana. Betg da
sutvalitar è plinavant il transport da sediments tras il vent; quels derivan
dals territoris deserts vischins (en spezial da la Sahara).

Tar la successiun da sediments dal pleistocen e quartar dattan en egl las
stresas regularas da glitta da smarschim. Quellas pudessan esser in indizi per
differenzas da clima ch’avessan manà ad ina reducziun da l’ariditad en la
regiun. L’existenza resp. inexistenza da colliaziuns tar l’Ocean Atlantic e tar
l’Ocean Indic (sur il Golf da la Persia) èn medemamain stadas da
grond’impurtanza areguard l’evoluziun sedimentara da la regiun da la Mar
Mediterrana, e quai surtut en connex cun la furmaziun d’evaporits.

Damai che la Mar Mediterrana ha be ina stretga colliaziun cun l’Atlantic e
cuntanscha be ina lunghezza da 3500 km, n’enconuscha ella strusch fluss e
refluss. Las valurs maximalas areguard il fluss e refluss cuntanschan 100 cm
(Venezia), 120 (Triest) e 200 cm (Golf da Gabès). Autras regiuns da la Mar
Mediterrana han praticamain nagina fluss e refluss (valurs sut 10 cm); be paucas
regiuns cuntanschan tras resonanzas valurs da sur 30 cm.

In tschert current ch’è collià cun il fenomen da fluss e refluss sa lascha be
mesirar en la stretga da mar da Gibraltar ed en las lagunas tranter Venezia e
Triest.

La Mar Mediterrana è pertutgada fermamain dal stgaudament global. Dapi la
mesadad dal 20avel tschientaner registreschan ils perscrutaders in auzament dal
livel da la mar; dapi ils onns 1970 è quel s’augmentà per 2,5 fin 10 mm ad onn.
Er la temperatura da l’aua è creschida dapi ils onns 1970 per 0,12 fin 0,5 °C.

La fauna da la Mar Mediterrana è fitg ritga e variada. Ella consista surtut da
peschs, spungias, cnidaria (t.a. medusas, anemonas e curals), molluscs,
dermaspinas ed atropods. Tenor stimaziuns vivan en la Mar Mediterrana radund 700
spezias da peschs. Medemamain han pudì vegnir cumprovadas 35 spezias da squagls;
tranter quels er spezias che pon esser privlusas per l’uman sco il grond squagl
alv, il squagl blau e l’Isurus oxyrinchus. La spessezza da la populaziun da
questas spezias è però fitg bassa, uschia che attatgas da squagls succedan be
extremamain darar. Il pli derasadas èn spezias da squagls nunprivlusas sco per
exempel il Scyliorhinus canicula.

L’ecosistem da la Mar Mediterrana vegn smanatschà tras la pestga exagerada. La
Mar Mediterrana è ina da las regiuns maritimas che vegn explotada il pli ferm.
Tenor Greenpeace èn intginas spezias da peschs gia svanidas dal tuttafatg.
Surtut il ton ed il pesch-spada pateschan da la gronda dumonda.

Ina smanatscha cun in effect ch’è strusch da giuditgar furma la derasaziun da la
spezia d’erva da mar Caulerpa taxifolia ch’ha cumenzà a cuvrir las spezias
d’erva da mar indigenas; questas ultimas èn da muntada centrala per la
bioproductivitad da la Mar Mediterrana.



https://rm.wikipedia.org/wiki/Hamburg

Hamburg (en tudestg, Hamburg u Freie und Hansestadt Hamburg -- Citad Libra ed
Hanseatica da Hamburg) è la citad da Germania la pli gronda suenter Berlin, ed è
il port principal da Germania; ella è anc il segund grond port da l'Uniun
europeica.

Tenor il dumber d'abitants è Hamburg segund be davos Berlin, ed è la segund
gronda citad nun chapitala en Europa tenor il populaziun (suonda Petersburg però
preceda Barcelona).

Hamburg sa chatta sin las rivas dal flum Elba (Elbe en tudestg) en il nordvest
da la Germania. È ina citad-stadi situada tranter ils pajais federativs da
Saxonia bassa (Niedersachsen) e Schleswig-Holstein.

Hamburg sa chatta en il punct nua ch'ils flums Alster e Bille sbuccan en la
Elba, che a 110 km pli vers nordvest sbucca da sia vart en la Mar dal nord. La
citad è traversada dad ina spessa rait da chanals numnads Fleete; il center da
la citad è circumdà dals dus lais artifizials furmads da l'Alster: il lai
Binnenalster (la part dil flum che sa chattava entaifer ils mirs antics da la
citad) ed il lai Außenalster (Alster dador).

Il port natiral sa extenda sin tutta la largezza da l'Elba, principalmain sin la
riva meridiunala visavi ils quartiers da St. Pauli ed Altona.

Hamburg cunfina cun 30 vischnancas, da las qualas 22 èn en Schleswig-Holstein ed
8 en la Saxonia bassa:

La contribuziun la pli signifitganta a l'economia da Hamburg è il Port da
Hamburg, segund be al port da Rotterdam en Europa e a la nonavla posiziun en il
mund, cun in transport da 9,8 milliuns da TEU e 134 milliuns da tonnas da
vitgiras en l'onn 2007.

Suenter la reunificaziun tudestga, Hamburg ha recuperà la part orientala da la
atgna retroterra, daventond lunschor il port pli en creschientscha da tut
l'Europa. Il commerzi internaziunal è era il motiv dad in grond dumber da
consulats en la citad. Schebain situada a 110 km da la sbuccada da l'Elba,
Hamburg vegn considerada sco in port da la mar per sia capacitad da admettar
grondas navs transatlanticas.

Ensemen cun Seattle e Toulouse, Hamburg è in dals sezs principals da l'industria
da l'aviaziun civila. La Airbus, che ha in da ses lieus da producziun a Hamburg,
ed autras interpresas dal sectur, emploieschan pli che 30'000 persunas da la
citad e dals conturns.

In auter sectur d'impurtanza particulara è quest da las medias. Han lur sez
intginas da las chasas edituras las pli grondas tudestgas: Axel Springer AG,
Gruner + Jahr, Heinrich Bauer Verlag, Der Spiegel e Die Zeit. Circa la mesadad
da las revistas e da las gasettas tudestgas a diffusiun naziunala vegnan
producidas a Hamburg. Èn era numerusas interpresas en il champ da la musica (la
pli gronda tranter las qualas è la Warner Bros Record Germania) e da l'Internet
(per exempel las filialas tudestgas da AOL, Adobe Systems e Google han lur sez
qua).

L'industria greva includa la producziun d'atschal ed aluminium, la fabrica
d'arom la pli gronda d'Europa e numerus plazzals navals sco quest da Blohm +
Voss.

Tranter las autras interpresas dad interess han lur sez qua era la Tesa (leader
mundial sin il martgà da la fabricaziun da materials adesivs) e la Gruppa
Körber.

A Hamburg sa chatta era in dals centers ils pli impurtants en Europa per la
retschertga da la fisica, il DESY (Deutsches Elektronen-SYnchrotron), nua ch'en
2007 vegniva scuverta la particla Theta+, consistinda da tschintg quarks e
tschertgada invan durant circa trenta onns.

Hamburg ha il port il pli grond en Germania, situà lung l'Elba; el è il segund
port en Europa davos quel da Rotterdam.

Hamburg è in punct central da traffic ferroviar ed ha la staziun da manevrar la
pli gronda da l'Europa, quella da Maschen, situada al sid da la citad.

Las interpresas dal traffic regiunal (bus, viafier urbana, metro e bartgas dal
port) collavuran en la Hamburger Verkehrsverbund (HVV; associaziun da traffic da
Hamburg).

Hamburg ha ina rait da S-Bahn (viafier urbana) gestida da la Deutsche Bahn sin
binaris separads da quels da la rait naziunal.

La rait da metro (U-Bahn, anc numnada Hochbahn, "viafier elevada", pervia da sia
structura) sa cumpona da 3 lingias:

Hamburg è (ensemen cun Bremen e Berlin) ina da las trais "citads-stadis" tranter
ils 16 pajais federativs (Bundesländer) tudestgs. Il parlament ha num
Bürgerschaft. Il president da la citad (a ses terz temp d'uffizi) è Olaf Scholz
(SPD), che è era chau dal Senat (guvern).

A Hamburg appartegnan era 3 inslas en il Mar dal nord, Neuwerk, Nigehörn e
Scharhörn, avant la costa da Cuxhaven. Ellas fan part dal district di Mitte. Tut
las 3 inslas èn administrativamain in quartier, Neuwerk. L'insla da Neuwerk è
era la suletta insla abitada (36 persunas en il 2006).



https://rm.wikipedia.org/wiki/Etiopia

Etiopia (amaric ኢትዮጵያ Ityop̣p̣əya, grec Αἰθιοπία) - da pü bod eir numno
Abessinia (insè ün term cultur-historic chi descriva be las regiuns pü otas dal
pajais) - es ün stedi i'l ost da l'Africa. El ho cunfins cun Eritrea, il Sudan,
Kenia, Somalia e Dschibuti. La festa naziunela es ils 18 da meg, di da la
victoria cunter la regenza dictatorica da Mengistu Haile Mariam (1991).

Daspö l'independenza da l'Eritrea dal 1993 nu ho l'Etiopia pü üngün acces direct
ni al mer neir ad ün port.

La pü granda part da l'Etiopia es domineda dal plateau da l'Abessinia cun il Ras
Daschen scu pü ota muntagna (4'620 m); in quista vasta regiun da muntagnas as
chatta eir la chapitela dal pajais: Addis Abeba (2'370 m). Oters pizs chi
surpassan 4'000 meters sun il Talo (4'413 m), il Guma Terara (4'231 m) ed il
Guge (4'203 m). Tres la mited dal stedi as extenda dal nordost vers südvest il
uschènumno Rift Valley. Da sieu vart südvest vo que inavaunt cul plateau da
Somali cul piz Batu (4'307 m). Las parts las pü bassas dal pajais as rechattan
illa depressiun da Koba, na lönch dal cunfin cun l'Eritrea (116 m suot la mer).

Il pü grand lej es il Lej da Tana. Aint il Rift Valley do que bgers lejs
vulcanics. Il Lej da Shala es il pü grand lej da crater ed eir il pü profuond
dal pajais. Pervi da sieu cuntgnieu ordvart ot da soda es il Lej da Langano ün
dals pochs lejs i'ls quêls as po pigler bagn, perche ch'el nun es infecziuno cun
bilharziosa.

Il flüms ils pü importants da l'Etiopia sun l'Akobo, l'Awash, il Nil Blouv, il
Genale, l'Omo ed il Tekeze.

Pervi da sia topografia varieda cun sias diversas rasedas geologicas et las
cundiziuns climaticas ter differentas es l'Etiopia la patria dad ün enorm muond
da plantas e da bes-chas. L'Etiopia es ün dals och centers genetics da la terra.
La flora etiopiauna cumpiglia var 7000 plantas, 12 pertschient da quêlas sun
endemicas. L'Etiopia es il pajais d'origin dal café e da diversas sortas da
cereals scu teff u enset (ventricosum Ensete). Pü cu 20 differentas plantas da
culura vegnan da quist pajais.

Las pü grandas citeds sun (1. 1. 2005): Addis Abeba 2'757'807 avdaunts, Dire
Dawa 252'347 avdaunts, Nazret 214'034 avdaunts, Bahir Dar 168'929 avdaunts,
Gonder 153'942 avdaunts e Mek'ele 151'752 avdaunts.

Fin i'l vainchevel tschientaner d'eiran ils Amharas il pövel da stedi. Cumbain
ch'els rivan be fin tar 20 u 30 % da la populaziun, es l'amharic dvanto la
lingua naziunela e vain druveda scu lingua da traffic almain da la populaziun
urbana da tuot il pajais. Insembel cun ils Tigray chi correspuondan ad arduond
10 % da la populaziun da l'Etiopia, ils Amharas vivan tradiziunelmaing scu purs
illas planüras otas dal nord, i'l center historic da l'imperi etiopiaun. Ils
duos pövels Amharas e Tigray, chi discuorran linguas strettamaing paraintas
(semiticas), paun eir gnir resümos suot il pled Habesha. In lur granda
magiurited sune aderents da la "baselgia etiopiauna-orthodoxa", ma a do traunter
els eir minuriteds da muslims, protestants e da catolics. Daspö ils ans nonaunta
es la pitschna minurited güdeva bod cumplettamaing emigreda vers Israel.

Tuottüna sun tenor las statisticas ils Oromos la pü grand'etnia, chi discuorra
üna lingua cuschitica scu per exempel eir ils Somalis (la veglia denominaziun
Galla, chi vain da l'amharic e chi'd as referescha pü generelmaing eir ad oters
pövels cuschitics e minchataunt perfin omotics, stuvess vela scu blatsmeda e
stuvess esser s-chivida). Ils Oromos ragiundschan pü cu 40 % da la populaziun
etiopiauna ed els sun suvenz Muslims, cumbain cha que detta eir bgers ortodoxs
etiopiauns. Lur territori etnic as concentrescha sün la mited dal süd dal
pajais. La populaziun islamica da la cited da Harar ho nom Aderi e posseda our
da ragiuns historicas ün'egna identited linguistica e culturela; lur lingua es
semitica. La pü importantas ulteriuras etnias da l'Etiopia sun: Somalis (6 %),
Shankella (6 %) Afar (4 %), Gurage (3 %), Sidama (9 %) ed Agaw (1 %). Illas
regiuns dal vest e dal südvest dal pajais vivan aunch'adüna bgeras etnias
niloticas ed omoticas, chi'd haun suvenz preservo lur stil da vita tradiziunel.
Las pü cuntschaintas sun ils Mursi, ils Hamer, ils Ometo ed ils Nuer. Varqauntas
da quistas etnias sun vivan per part eir i'ls pajais chantunais.

Pü cu 80 linguas vegnan discurridas in Etiopia. Sper la lingua ufficiela,
l'amharic, es l'oromo la lingua la pü deraseda. L'englais es la lingua da
l'educaziun superiura e vain druvo scu lingua d'instrucziun illas scoulas
secundaras ed illas universiteds. Las linguas etiopiaunas paun gnir spartidas
linguisticamaing in quatter famiglias da linguas: Las linguas semiticas
domineschan i'l nord ed i'l center dal pajais (amharic, tigrinya), la famiglia
omotica as rechatta i'l südvest, las linguas cuschiticas vegnan discurridas i'l
süd e la gruppa nilo-saharanica es deraseda i'l vest.

La cumposiziun religiusa da l'Etiopia es taunt heterogena scu la cumposiziun
etnica: Las cumünaunzas las pü importantas sun la baselgia etiopiaun-ortodoxa
(ouravaunt tuot persunas chi discuorran amharic u tigrinya, ma na be) ed ils
muslims sunnits (la magiurited dals Oromos). Impü do que auncha la baselgia
etiopiaun-catolica, la baselgia etiopiaun-evangelica, bgers adherents da
religiuns da natüra scu eir Hindus e Sikhs.

Üna rolla speciela haun ils Falaschas chi sun üna cumünanza da güdevs etiopiaus
e pera dad avair origins pü veglias cu il Talmud. Cun üna punt aviatica vaiva
Israel evacuo dal 1984 pü cu 25.000 Falaschas our da las regiuns muntagnardas
traunter Gondar ed Aksum vers la Terra Saincha. Hoz vivan be pü var 3.800
Falaschas in Etiopia.

Daspö 1830 do que missiunaris evangelics in Etiopia; dal 1855 fin 1868 s'ho
ingascho la missiun St. Chrischona da Basilea, in collavuraziun cul uvas-ch
anglican da Jerusalem, e da quist ingaschamaint es naschieu traunter oter ün
muvimaint protestant traunter ils Falaschas. Las staintas missiunarias
dvantaivant alura viepü intensivas, ma ouravaunt tuot illas regiuns cun
religiuns tradiziunelas africaunas; ils muvimaints ils pü importants gnivan da
la Svecia, da la Norvegia, dals Stedis Unieus e dal Danemarc. Hozindi existan in
Etiopia las seguaintas baselgias protestantas:

Tenor las pü nouvas estimaziuns, l'Islam pêra dad esser la pü granda religiun
dal pajais, cumbain cha's chatta aunch'adüna veglias infuormaziuns cha la
dictatura da Mengistu vaiva manipulo in favur dals cristiauns. Congualo culs
pajais dal Golf percunter es l'Islam etiopiaun pü liberel. La cited da Harar es
ün lö sainch pels muslims dal pajais.



https://rm.wikipedia.org/wiki/Celts

Celts (latin Celtae ni Galli, grec Κέλτοι Keltoi ni Γαλάται Galatai) vegnan
numnads dapi l’antica pievels dal temp da fier ch’abitavan en l’Europa (surtut
Europa Centrala e dal Vest) tranter ils territoris da derasaziun tradiziunals
dals Romans da pli tard e dals Germans. Il num deriva probablamain da la ragisch
indogermana *kel-1 ‹che varga ora, grond› e *g[h]al- ‹savair› e signifitga ‹ils
pussants, gronds, ferms›. Ils Celts han laschà enavos be paucs documents en
scrit; plinavant èn lur stirpas e lur cultura per gronda part idas si en ils
dominis dals Romans e Germans, uschia che lur moda da viver sa lascha be
reconstruir cun agid da chats archeologics.

Il term ‹Celts› va enavos sin Herodot ed auters auturs grecs dal 6avel e 5avel
tschientaner a.C. Là vegnan designads pievels da las funtaunas dal Danubi fin a
la retroterra da Massilia (Marseille) cun il term Keltoi. Ils auturs grecs e
romans enconuschevan mintgamai be ina part dals pievels che vegnan resguardads
oz sco ‹Celts›. Els han transferì la denominaziun Celts sin auters pievels ed
etnias ch’als parevan da tutgar ensemen.

Tut tenor puntg da vista u sectur spezial signifitga il term ‹Celts› ina
cuminanza linguistica da l’Europa Centrala e da l’Europa dal Vest (vista
linguistica), cuminanzas d’abitadis cun ina cultura materiala sumeglianta
(definiziun archeologica) ubain pievels cun ils medems usits e praticas
religiusas (definiziun etnologica). Vitiers vegn l’idea ch’i sa tractia tar ils
Celts da quels pievels che sajan vegnids considerads dals Grecs e Romans sco
celtics.

Tenor l’archeologia datti lioms tranter ils pievels celtics da la Spagna dal
Nord fin en la Boemia; quels s’expriman en furma da tratgs cuminaivels entaifer
la cultura da l’Europa Centrala dal temp da fier (8avel fin emprim tschientaner
a.C.). Il svilup cuntinuà nà da las culturas precedentas dal temp da bronz en
l’Europa Centrala, surtut da la cultura da santeris cun urnas è cumprovada
cleramain. Ils Celts vegnan surtut mess en connex cun la Cultura da Hallstatt e
cun la Cultura da Latène. Ils nums da questas duas culturas derivan da dus lieus
da chat, numnadamain dal champ da fossas da Hallstatt al Lai da Hallstatt en
l’Austria Auta e dal lieu da chat La Tène al Lai da Neuschatel en la Svizra
franzosa. En omadus lieus èn vegnidas fatgas en il decurs dal 19avel
tschientaner scuvertas fitg ritgas ch’han pussibilità d’elavurar in’emprima
cronologia. Tscherts auturs dovran il term Celts be per l’uschenumnada epoca
celtica classica che cumenza ca. 650 a.C.

I vala sco cumprovà ch’ils Celts n’han mai furmà in pievel serrà u schizunt ina
naziun; igl è plitost inditgà da discurrer da diversas gruppas etnicas cun
tratgs culturals communabels. I sa tractava pia da stirpas parentadas ch’avevan
sumegliantas culturas e che sa differenziavan tras quai dals pievels vischins,
sco che descrivan per exempel Tacitus en la Germania u Caesar en De bello
Gallico.

Archeologicamain tanscheva la derasaziun la pli vasta da la cultura materiala
celtica da l’Engalterra dal Sidost, la Frantscha e la Spagna dal Nord en il vest
fin en l’Ungaria dal Vest, la Slovenia e la Croazia dal Nord en l’ost; en pli da
l’Italia Superiura en il sid fin al cunfin settentriunal da las Muntognas
Mesaunas en Germania. Daspera tanschan singuls chats dal temp da Latène sur
l’entir Balcan e fin en l’Anatolia (en il territori da colonisaziun dals Galats
en la Tirchia odierna). Quests chats èn d’attribuir a las migraziuns celticas
ch’han cumenzà en il quart tschientaner a.C.

Igl è dispità, schebain ins duaja er includer l’Engalterra dal Sidost en il
territori da derasaziun archeologic da la cultura celtica. Ils chats
archeologics da questa regiun dal temp da fier mesaun e tardiv (ca. 600–30 a.C.)
mussan atgnadads regiunalas e localas che sa differenzieschan fermamain dals
chats continentals. En la Galicia (Spagna dal Nord) han ins medemamain chattà
intginas fiblas dal temp da Latène; d’in orizont cultural en il senn da la
Cultura da Latène na po però betg vegnir discurrì en questa regiun.

Linguas celticas sa laschan cumprovar da parts da la Peninsla Iberica fin en
l’Irlanda en il vest ed en il sidost fin en il Balcan dal Nord; in bratsch
tardiv tanscha fin en l’Anatolia. Dal cunfin linguistic vers nord (Muntognas
Mesaunas en Germania) san ins be pauc; en il sid da las Alps tanscheva il
territori celtic fin en la Planira dal Po. Ils mussaments per la definiziun
linguistica da l’intschess celtic en:

Las linguas celticas vegnan attribuidas a la gruppa occidentala da las linguas
indogermanas. Ina lingua celtica originara n’è betg vegnida tradida. Tar ils
documents celtics che vegnan resguardads sco ils pli vegls tutgan tals en lingua
lepontica dal 6avel tschientaner a.C. Sper inscripziuns ch’èn savens fitg curtas
dat surtut il chalender lunisolar da Coligny ch’è scrit en lingua gallica
invista en aspects immaterials da la cretta e da la vita da mintgadi dals Celts.
Texts pli lungs en lingua celtoiberica ed en scripziun iberica furman ultra da
quai las tavlas da Botorrita dal segund e prim tschientaner a.C.

Las linguas celticas da la terra franca èn tuttas mortas ora. Sin la Peninsla
Iberica vegniva discurrì celtoiberic; ensemen cun il gallic ed il lepontic è
questa lingua svanida en il decurs da la romanisaziun. En l’Asia Minura era
preschenta en l’antica la lingua galatica ch’è documentada be marginalmain.

Da las linguas celticas insularas existan oz anc il valisic u kimric (a Wales),
l’irlandais (dapi il 1922 emprima lingua uffiziala en l’Irlanda sper l’englais),
il gaelic (en Scozia; en ils Highlands e surtut sin las Hebridas) ed il breton
(ch’è vegnì manà en Bretagna d’emigrants da las inslas britannicas en il 5avel
tschientaner). Il manx sin l’Isle of Man è mort ora ils onns 1970, il cornic a
Cornwall gia en il decurs dal 18avel tschientaner. I dat però emprovas da puspè
far revier tant il manx sco er il cornic.

La menziun dals Celts e lur localisaziun croda ensemen cun la cultura da
Hallstatt tardiva. Quella era sa sviluppada dapi ca. 800/750 a.C. en la regiun
tranter la Frantscha da l’Ost e l’Austria or da la cultura da santeris cun urnas
dal temp da bronz tardiv.

La Cultura da Hallstatt dueva la finala cumpigliar il territori che tanscha da
la Slovenia sur l’Austria, l’Ungaria dal Nordvest, la Slovachia dal Sidvest, la
Tschechia, la Germania dal Sid, la Svizra e la Frantscha da l’Ost. L’entir
intschess è vegnì sutdividì il 1959 da Georg Kossack en in tschertgel da
Hallstatt oriental ed en in tschertgel da Hallstatt occidental; il cunfin
tranter quels è situà tranter l’Austria Centrala e l’Austria da l’Ost.

Ils dus tschertgels numnads sa differenzieschan surtut tras lur moda d’abitar ed
ils rituals da sepultura. En il tschertgel dal vest eran usitadas grondas
culegnas fortifitgadas situadas sin spelms ch’eran circumdadas d’abitadis pli
pitschens. En il tschertgel da l’ost dominavan curts signurilas ch’eran
medemamain fortifitgadas, ma ch’eran da dimensiun pli pitschna. En il vest
vegnivan persunalitads impurtantas sepulidas cun agiuntar ina spada u in stilet;
en l’ost percunter eran usitadas maneras da cumbat sco object da fossa.
Plinavant vegnan a la glisch en il vest ritgas fossas munidas cun chars; tipicas
per l’ost èn percunter fossas da guerriers che portan tut las armas, inclusiv la
chapellina ed il cuirass. Fossas da prinzis pompusas en il vest (Germania dal
Sid, Burgogna) e fossas d’umens cun armaziuns cumplettas en l’ost (da la Baviera
da l’Ost fin en la Slovenia) èn surtut tipicas per la cultura da Hallstatt
tardiva (ca 650 fin 475 a.C.).

Numerus chats cumprovan ils contacts tranter las elitas dal temp da Hallstatt e
l’antica da l’Europa dal Sid. La provegnientscha da questa rauba d’import
tanscha da la part occidentala da la Mar Mediterrana fin en l’Iran; l’accent
giascha sin products etruscs e grecs.

Ina particularitad da la cultura da Hallstatt furman las culegnas situadas sin
spelms ch’èn cumprovadas surtut en la Frantscha da l’Ost, en la Svizra ed en
parts da la Germania dal Sid. Dus lieus da chat ch’èn perscrutads spezialmain
bain furman il Mont Lassois sper Vix en Frantscha e la Heuneburg sper
Hundersingen an der Donau en il Baden-Württemberg. Savens han ins chattà en
questas culegnas imports grecs e fossas da prinzis en la proxima vischinanza;
perquai vegnan ellas savens er numnadas ‹sedias da prinzis›. Exchavaziuns pli
novas han però er cumprovà en abitadis plats imports mediterrans, uschia ch’ins
parta er qua da la preschientscha d’ina classa sociala superiura.

Las relaziuns da commerzi cun il tschertgel cultural grec èn surtut sa splegadas
sur la colonia greca Massilia/Marseille. Insumma para la populaziun dal temp da
Hallstatt en la Frantscha da l’Ost odierna (per lung il Rodan e la Saone)
d’avair gì ina posiziun-clav areguard il svilup da la cultura da Hallstatt en
l’Europa Centrala en general.

En il decurs da la segunda mesadad dal 6avel tschientaner èn las societads
ch’eran sesentas al nord ed al vest da la Cultura da Hallstatt vegnidas
influenzadas pli e pli fitg da quella. Per part han ellas surpiglià tradiziuns
da la Cultura da Hallstatt ed èn er vegnidas integradas en la rait da contacts
da quella. Regiuns ch’èn stadas centralas per quest svilup furman la
Champagne-Marne e la Hunsrück-Eifel en il vest sco er la regiun enturn il
Dürrnberg (Hallein) en l’Austria.

Durant il temp da Latène tempriv cuntinuescha la cultura materiala dal temp da
Hallstatt; ils centers culturals sa spostan però per divers motivs da la
Germania dal Sid vers nord, vest ed ost. Sper conflicts guerrils – per ils quals
i na dat però naginas cumprovas evidentas – vegnan er fatgs valair en connex cun
las culegnas sin spelms problems da l’ambient. In’ulteriura teoria parta dal
fatg ch’ils Etrucs hajan avert novas rutas da commerzi vers nord ed en direcziun
da l’Atlantic per guntgir la concurrenza da las colonias grecas en la Frantscha
dal Sid. Quai haja contribuì al svilup economic en las regiuns dal Rain Mesaun e
da la Champagne-Marne. La nova ritgezza sa manifesteschia alura per intginas
generaziuns en ils chats da fossas. In ulteriur indizi per l’influenza
creschenta nà da la regiun mediterrana pudess er esser la midada da stil
drastica d’elements plitost geometrics-abstracts dal temp da Hallstatt al stil
naturalistic-figurativ dal temp da Latène tempriv.

Da las regiuns Champagne-Marne, Hunsrück, Eifel e Dürrnberg èn enconuschentas
numerusas ‹fossas da pumpa› dal Latène tempriv. Er pli en l’ost, en la Franconia
ed en la Boemia, èn avant maun fossas dotadas ritgamain e gronds abitadis
fortifitgads che sa laschan attribuir al Latène tempriv. Las fossas da persunas
en auta posiziun sa distinguan da quel temp tras objects da fossa ornads en il
stil da Latène; igl èn quai surtut chars, cliniez (savens dad aur), armas sco er
products importads dal territori mediterran. En singuls cas (al Glauberg) è
l’isanza dal temp da Hallstatt da marcar ils crests-fossa u santeris cun craps u
stelas sa sviluppada en il Latène tempriv a statuas elavuradas detagliadamain
che mussan tratgs umans. Questas statuas mussan detagls (curuna da figlia da
vistga, stilet) che correspundan exactamain cun las agiuntas dals sepulids. Las
statuas pon perquai vegnir interpretadas sco in’emprova d’illustrar il trapassà
(evtl. a basa da models grecs-etruscs).

In’emprima preschientscha d’immigrants celtics en l’Italia dal Nord, che steva
da quel temp surtut sut influenza etrusca, sa lascha cumprovar a partir dal
6avel tschientaner a.C. Cun il moviment da migraziun ch’ha cumenzà a partir dal
5avel tschientaner a.C. arriva la cultura celtica alura era en la Spagna dal
Nord ed en il Portugal. Qua na paran ils Celts però betg d’avair stgatschà las
culturas dal lieu; igl è bler pli probabel che las diversas societads ch’eran
domiciliadas oriundamain en la regiun han surpiglià plaun a plaun elements
culturals da l’Europa Centrala. Perquai vegnan ils umans che vivevan en il temp
da fier tardiv en la Spagna dal Nord ed en il Portugal er numnads Celtoibers. A
medem temp èn gruppas celticas sa domiciliadas en las regiuns superiuras da
l’Italia ed en la Planira dal Po. Da qua anora han ils Celts schizunt attatgà a
l’entschatta dal quart tschientaner a.C. Roma. L’assedi da Roma sut il manader
celtic Brennus (probablamain 387/386 a.C.) ha laschà enavos tar la pussanza
mundiala da pli tard in trauma ch’è sa mantegnì ditg.

Autras lingias celticas èn avanzadas sur l’Europa dal Sidost ed il Balcan en la
Grezia e l’Asia Minura. Il 279 a.C. han gruppas da Celts sut in manader d’armada
che vegn medemamain numnà Brennus (il num vegn perquai plitost resguardà sco
titel che sco num da persuna) cuntanschì Delphi, nua ch’ellas èn vegnidas
rebattidas. Ina part dals Celts è la finala sa chasada en l’Anatolia Centrala,
nua ch’els cumparan anc tschientaners pli tard en il Nov Testament sut il num
Galats.

Malgrà las migraziuns èn parts da las stirpas celticas restadas en lur regiuns
d’origin en l’Europa Centrala. Quai cumprovan ils chats archeologics, cumbain
che quels èn bler pli stgars ch’en il Latène tempriv e tardiv (surtut en il nord
da las Alps ed en la Germania dal Sid).

A partir da la segunda mesadad dal terz tschientaner a.C. èn puspè vegnids
erigids gronds abitadis fortifitgads, uschenumnadas oppida. Quellas èn sa
derasadas nà da l’ost e dal sid ed han er cuntanschì las Prealps ed il territori
da la Germania odierna fin a l’ur settentriunal da la Muntogna Mesauna. Il term
oppida derivà da descripziuns romanas, per exempel tar Julius Caesar, e vegn per
regla be applitgà als abitadis dal temp da Latène tardiv.

Cumparegliabel als gronds abitadis fortifitgads dal temp da Hallstatt tardiv e
dal temp da Latène tempriv laschan questas oppida enconuscher structuras da
citad e pudevan en singuls cas cuntanscher in dumber d’abitants respectabel
(5000 fin 10 000). Exempels per quest gener d’abitadi furman (en Germania) per
exempel il Staffelberg (Menosgada) en la Franconia Superiura, l’oppidum da
Manching en la Baviera Superiura, l’oppidum Finsterlohr en vischinanza da
Creglingen, l’oppidum da Heidetränk en il Taunus, il rempar circular sin il
Dünsberg sper Giessen, il rempar circular dad Otzenhausen sper Nonnweiler, la
Heidenmauer sper Bad Dürkheim e la Donnersberg en la Pfalz dal Nord.

Lur pli gronda extensiun territoriala han las stirpas celticas cuntanschì vers
il 200 a.C. En il nordvest dal territori da derasaziun (tranter la Muntogna
Mesauna ed il Rain) è la cultura svanida successivamain en il decurs dal prim
tschientaner a.C. Il motiv vegn ad esser stà l’avanzament da stirpas germanas
vers sid.

Tut auter è sa preschentada la situaziun en la sfera d’influenza romana. Suenter
ch’ils Romans sut Caesar (en la Gallia) resp. sut Augustus (en la Rezia) han
conquistà las Prealps en il nord, han grondas parts da la cultura celtica
cuntinuà ad exister en las provinzas romanas Raetia, Noricum e Pannonia sco er
en ina zona da transiziun tranter las sferas d’influenza dals Romans e Germans.
Suenter la midada dal temp ha cuntinuà la romanisaziun miaivla da questas
regiuns, quai ch’ha manà ad ina cultura galloromana relativamain autonomia en il
vest ed ad ina cultura noric-pannonica en l’ost. Singuls elements da la cultura
celtica han perdurà fin en l’antica tardiva.

La fin da la cultura noric-pannonica marcheschan surtut trais svilups: al nord
da l’Imperi roman è la defensiun dals cunfins vegnida surdada a mercenaris
germans; pass per pass è la populaziun noric-pannonica vegnida evacuada en
direcziun da l’Italia e da Bizanz; e la finala èn las stirpas germanas sa
derasadas fin en l’Italia, la Spagna e sur ils cunfins da l’Imperi roman
oriental ora. Uschia è la cultura noric-pannonica svanida anc avant la fin da
l’Imperi roman occidental l’onn 476 a.C. Sulettamain en la provinza Pannonia han
anc pudì sa mantegnair tschertas restanzas da questa cultura per intgins onns;
quellas èn svanidas en quel mument ch’ils Huns han conquistà la provinza.

Vers la mesadad dal terz tschientaner s.C. è la vart sanestra dal Rain vegnida
sblundregiada repetidamain tras stirpas germanas. Suenter avair dà si il limes
vers il 260 e spustà il cunfin al Rain han las provinzas però pudì far frunt als
assagls dals Germans ed èn restadas relativamain stabilas fin la fin da l’Imperi
roman occidental. Durant l’emprima mesadad dal quart tschientaner è Trier
daventà ina citad imperiala, quai ch’ha manà ad ina davosa fluriziun e
stabilitad tar las provinzas situadas da la vart sanestra dal Rain, vul dir tar
la cultura galloromana. Igl è probabel ch’il dumber da la populaziun è sa
diminuì sin la champagna; ma en ils lieus fortifitgads en il sid d’ina lingia
che tanscha da Cologna a Boulogne-sur-Mer è la populaziun galloromana restada
sesenta.

Suenter la fin da l’Imperi roman occidental han ils retgs francons – che vesevan
sasez sco successurs da l’Imperi roman – pudì surpigliar al Rain ed en la Gallia
las structuras d’administraziun localas e regiunalas dals Galloromans ch’eran
per part anc en funcziun. En il vest èn ils colonisaturs francons vegnids
romanisads cun il temp, pli en l’ost, vers il Rain, è la populaziun
(gallo-)romana percunter vegnida germanisada en il decurs dals proxims dus
tschientaners ed ha er surpiglià pli e pli las isanzas dals Francons. Il
cristianissem, ch’era gia vegnì introducì dal temp da l’Imperi roman, ha per
gronda part survivì la midada da cultura. En la regiun da la Mosel èn davosas
restanzas da la cultura galloromana (atgnadads linguisticas ed usits) sa
mantegnidas fin en il temp autmedieval.

Probablamain han ils Celts desistì sapientivamain da fixar en scrit e sin
material persistent cuntegns areguard lur societad, religiun e tradiziun.
Percunter para la tradiziun orala d’esser stada da grond’impurtanza. Las
abilitads fitg sviluppadas dals Celts da dar vinavant cuntegns a bucca e lur
aversiun latenta encunter la furma scritta èn documentadas tar plirs auturs
antics, tranter auter tar Caesar.

Ils Celts en il Noricum possedevan in’atgna scrittira ch’era parentada cun
l’etrusc e che vegniva nudada da dretga a sanestra. Quella è surtut cumprovada
tras la plazza d’exchavaziun Magdalensberg en la Carinzia (A). Ma gia avant
l’occupaziun dal territori tras ils Romans (15 a.C.) era il latin daventa là la
lingua dominanta en scrit ed a bucca.

Numerus chats archeologics da l’Europa Centrala intermedieschan in viv maletg da
la cultura dals Celts da l’antica. Las infurmaziuns las pli veglias davart la
cultura e las relaziuns da commerzi dals Celts derivan dals crests-fossa dal
temp da Hallstatt tardiv e dal temp da Latène tempriv. En questas uschenumnadas
fossas da pumpa u da prinzis èn vegnids sepulids defuncts ch’occupavan in’auta
posiziun sociala; per il pli èn las fossas munidas ritgamain cun objects da
fossa. Savens giaschevan ils morts sin chars, ils quals cumprovan ch’ils Celts
enconuschevan tecnicas da construcziun da chars fitg sviluppadas. Daspera èn er
enconuschentas sepulturas sin clinas, ina sort sofa u giaschaditsch (p.ex. a
Hochdorf). Sper fossas dad umens existan da quel temp er fossas da prinzi da
dunnas ch’èn medemamain dotadas ritgamain. E daspera datti numerus chats da
crests-fossa e da fossas plattas main ritgs e lieus d’exchavaziun d’abitadis pli
pitschens.

Al Glauberg (Hessen) è sa sviluppà en il 5avel tschientaner a.C. in center dals
Celts da muntada surregiunala. Là è documentada in’ovra chalendara ch’è unica en
tut l’Europa.

Las invistas en la societad celtica ch’ils auturs grecs dattan èn plitost
magras. Da fossas da prinzis dal temp da Hallstatt tempriv sco er dal text De
Bello Gallico (La guerra en Gallia) da Julius Caesar pon ins almain concluder
per il tschertgel da Hallstatt occidental che la societad era sutdividida en
unitads localas e regiunalas cun ina structura ierarchica sviluppada pli u main
ferm. A la testa da la societad sa chattavan ils uschenumnads prinzis
ch’ordinavan e survegliavan probablamain projects da construcziun pli gronds.
Daspera tgiravan quests prinzis contacts cun auters prinzis e controllavan il
commerzi a gronda distanza. Or dad analisas geneticas e funtaunas anticas dal
temp da Latène tardiv resulta – almain per intginas stirpas sco ils Eduis en
l’ost da la Frantscha – ch’ils uffizis e las posiziuns da cader na vegnivan betg
ertadas, mabain consegnadas tras elecziun.

Tras divers auturs da l’antica tardiva èn enconuschents plirs manaders
spirituals che derivavan da las classas socialas superiuras. Questas persunas
vegnan numnadas druids. Tenor ils auturs antics furmavan els ils sacerdots dals
Celts. Areguard lur casta scriva Caesar: «Ils druids han da s’occupar dal
cultus, ad els deschi da preschentar tant las unfrendas privatas sco er las
publicas e d’interpretar las prescripziuns religiusas. Enturn els sa rimna
mintgamai in grond dumber d’umens giuvens per sa laschar instruir ed ils Gals
als tegnan grondamain en onur.» Insumma eran, tenor Caesar, il cult divin e
resguards religius da gronda muntada per ils Gals.

La furmaziun dals druids pudeva durar fitg ditg, sco quai che Caesar relata:
«Per regla na sa participeschan ils druids betg a las guerras e na pajan er betg
taglias sco ils auters. [...] Quests privilegis èn per blers motiv avunda da sa
deditgar a lur ductrinas u ch’ils geniturs u parents als tramettan tar ils
druids. Sco ch’igl ha num, emprendan els là ordadora in grond dumber da vers.
Perquai restan intgins fin 20 onns en scolaziun.»

Sper lur uffizis sacerdotals exequivan ils druids però tuttavia er funcziuns
mundanas, per exempel sco magister, medi, perscrutader da la natira u
derschader. Tenor Caesar furmava l’excommunicaziun, pia il vegnir exclus da tut
ils rituals d’unfrenda, il pli grev chasti ch’ins pudeva s’imaginar. E Strabon
lauda ils druids per lur sentiment da giustia.

En la fasa tardiva da la cultura dals Celts duain er dunnas avair gì access a la
funcziun da druid. Er las infurmaziuns concernent quest punct derivan quasi
exclusivamain da funtaunas d’ordaifer (da l’intschess roman e dal temp medieval
tempriv).

Cumbain che las dunnas giudevan in’auta stima e pudevan – schebain pli darar –
avanzar en autas posiziuns, era la societad celtica organisada tut en tut a moda
patriarcala. Las pli enconuschentas Celtas che vegnan numnadas d’auturs antics
èn Boudicca ch’ha manà ils onns 60/61 s.C. l’insurrecziun dals Icens (Britannia,
Norfolk) cunter ils Romans sco er Cartimandua, ‹regina› dals Brigants ch’è
vegnida victorisada l’onn 77 s.C. dad Agricola.

Damai ch’i sa tracta tar il pled latin per biera (cervisia) d’in pled d’emprest
celtic, suppon’ins ch’ils Celts savevan gia far biera. Auturs romans descrivan
però la bavronda cun grond disgust. A Hochdorf ed al Glauberg è er vegnì
cumprovà vin da mel tras chats da pollens.

Sco stil artistic che sa lascha attribuir senza resalva als Celts documentads
istoricamain vala l’art dal temp da Latène. La perscrutaziun da quel è colliada
surtut cun ils nums dals dus archeologs Paul Jacobsthal ed Otto-Herman Frey.
L’art da quel temp è sa sviluppà a partir dal 5avel tschientaner a.C. a basa da
models or da l’intschess mediterran, ils quals ils artists celtics han
interpretà libramain u er decumponì e puspè sintetisà a novas furmas
d’expressiun artistica. Er influenzas da vart dals Cimmers e Scits èn
pussaivlas. L’ideal il pli evident ha però furmà l’art dals Grecs ed Etruscs, il
qual para d’esser vegnì influenzà da sia vart da models orientals, sco per
exempel da l’Iran.

Ch’ils Celts faschevan musica è cumprovà tras texts d’auturs grecs; la moda e
maniera, l’armonia ed il tun èn però ids a perder. Da chats archeologics e
d’illustraziuns sin relievs romans enconusch’ins la cumparsa da la Carnyx, in
instrument sumegliant a la trumbetta. Diversas munaidas celticas mussan er
instruments a cordas che regordan als instruments grecs lyra e kithara. La
statua d’in um cun in tal instrument a cordas enta maun è vegnida exchavada il
1988 en la fortezza celtica da Paule-Saint-Symphorien en la Bretagna. La musica
che vegn resguardada oz sco celtica è pir vegnida nudada a partir dal 17avel
tschientaner. I sa tracta da la musica tradiziunala da l’Irlanda, Scozia e
Bretagna, ma er d’immigrants da questas regiuns sco a Cape Breton (Canada). Ch’i
sa tracta tar questa musica da restanzas dals Celts istorics sto però vegnir
dubità fermamain.

Nà da diversas funtaunas anticas èn enconuschents plirs nums da stirpas celticas
e lur territori d’abitadi approximativ. La pli impurtanta funtauna en quest
reguard furman las descripziuns da stirpas celticas en De bello gallico da
Julius Caesar. Damai ch’ils auturs grecs fan però savens indicaziuns dal lieu
irritantas ed avevan savens enconuschientschas dals fatgs insuffizientas n’èsi
betg pussaivel da localisar exactamain las stirpas u da cunfinar il territori da
derasaziun dals Celts en l’antica. La spartiziun da Germans en l’ost dal Rain e
da Celts resp. Gals en il vest da quel – tenor Caesar – è en mintga cas sa
mussada sco absolutamain inexacta. Però èsi er da resguardar ch’i sa tracta tar
numerus nums da stirpas (ch’èn vegnids reconstruids a basa da nums da lieus e da
flums cun ragischs apparentamain ‹celticas›) d’invenziuns dal 19avel
tschientaner. Surtut en Frantscha era prorutta da quel temp ina vaira
‹gallomania› e mintga citad vuleva tuttenina pudair cumprovar sia fundaziun tras
ina stirpa celtica.

Las stirpas gallicas che vegnan subsummadas sut il num Gals populavan la
Frantscha odierna, parts da la Svizra, dal Luxemburg, la Belgia dal Sidost, il
Saarland e parts da la Renania-Palatinat situadas da la vart sanestra dal Rain
sco er parts da Hessen (la regiun Mittelhessen).

Las stirpas situadas il pli en il nord vegnan numnadas tar Caesar Belgae; ellas
eran probablamain da chasa en la Belgia odierna ed en l’Eifel (er Leuci).

En la Frantscha odierna ed en ils territoris vischinants (Belgia e Germania)
numna Caesar ils suandants pievels celtics: ils Allobroges (Savoia e Dauphiné),
ils Ambiani (sper Amiens), ils Arverni (Auvergne), ils Bituriges (sper Bourges),
ils Cenomani (territori Seine-Loire, per part er en l’Italia dal Nord), ils
Eburones (Eifel, Ardennas), ils Haedui (Bourgogne, enturn Autun e Mont Beuvray
(Bibracte), ils Mediomatrices (regiun enturn Metz, parts dal Saarland), ils
Menapii, ils Morini, ils Parisii (Britannia Centrala e Gallia/Paris), ils
Senones (sper Sens sco er en l’Italia dal Nord), ils Sequani, ils Remi, ils
Treverii (en il territori da la Mosel, a partir da la Maas sur Trier fin al
Rain), ils Venetes (a la sbuccada da la Loire), ils Viromandui (sper
Vermandois), ils Santones en la regiun Saintonge odierna enturn la citad Saintes
sco er ina retscha d’ulteriuras stirpas.

En la Baviera, a Baden-Württemberg ed en la Svizra odierna sa chattava la gruppa
dals Helvets, cun las sutgruppas dals Tigurini e Toygenes, en pli la stirpa dals
Vindelici ch’eran da chasa en la Baviera Superiura odierna, en la Svevia
Bavaraisa (Augsburg = Augusta Vindelicorum sco citad romana, vul dir ‹lieu
principal dals Vindelici›), Svevia Superiura ed enturn Manching sco er ils Boii
en la Boemia, Baviera Superiura e Bassa, ils Norici en l’Austria ed en la
Baviera Superiura, al sid da l’En, ed ils Licates enturn il Lech en la Baviera
Superiura ed en la Svevia.

En il sid dal territori gallic, en l’Italia dal Nord, eran sesents ils Insubri
ed en il nord da la Gallia ils Nervii e Belgae, ils quals eran per part er da
chattar en la Britannia. En la Spagna dal Nord vivevan ils Gallaici ed ils
Asturii, en il Portugal odiern ils Lusitani. Ils Celts ch’abitavan sin il Balcan
vegnan subsummads sut la denominaziun Celts dal Danubi. Ils Galats èn penetrads
fin en l’Asia ed èn sa domiciliads en il territori da la Tirchia odierna.

Tge curius svilup che la recepziun dals Celts ha per part fatg, mussa il
suandant exempel: Il 1760 ha in criticher dad Edinburgh, Hugh Blair, edì sut il
titel ‹Fragments of Ancient Poetry› «relicts da veglias ovras poeticas dals
Highlands scots, translatads dal gaelic u ersic». Blair aveva intimà in magister
privat cun num James Macpherson da rimnar «vegls chants da la patria gaelics».
Damai che Macpherson na saveva betg, nua ch’el duess chattar quels, ha el sez
scrit tals e pretendì d’avair transponì els dal gaelic en l’englais.

Samuel Johnson ha numnà quests epos il medem onn «betg autentics e [...] senza
valita poetica». Il 1764 ha er il ‹Journal des sçavans› a Paris exprimì gronds
dubis. En ina dispita ch’è vegnida manada publicamain ha Johnson rinfatschà a
Macpherson d’esser in cugliun ed ha pretendì dad el da preschentar manuscrits
originals. Il public percunter ha strusch prendì enconuschientscha da questa
cuntraversa; anzi èn ils chants vegnids recepids cun brama. L’onn 1765 èn els
cumparids en ina reediziun sut il num ‹Chants dad Ossian›.

Betg mo en la cultura, er en la politica è il temp dal naziunalissem (surtut en
il 19avel tschientaner) stà segnà d’ina rescuverta dals Celts. Quai vala en
emprima lingia per la Frantscha cun la figura emblematica da Vercingetorix, ma
er per l’Irlanda, Wales, la Scozia e la Bretagna. Igl è quai in exempel co ch’il
passà è vegnì instrumentalisà per crear ina tradiziun ed identitad communabla
entaifer las naziuns da tempra moderna. Per cuntanscher questa finamira è la
realitad istorica savens vegnida idealisada, adattada u schizunt sfalsifitgada.

Ils comics dad Asterix ed Obelix tractan il conflict tranter ils Gals ed ils
Romans. Il punct da partenza na furman betg fatgs istorics, mabain plitost la
materia classica da lecziuns gimnasialas da latin e d’istorgia (De bello Gallico
da Caesar, il cumbat per la libertad dals Gals sut Vercingetorix). Ensemen cun
legendas e clischés da l’antica, ma er faschond allusiun a fatgs e persunas dal
temp preschent, serva quest conflict sco basa per da tuttas sorts stinchels e
spassins.

Exposiziuns en Svizra che sa deditgeschan detagliadamain a l’istorgia e cultura
dals Celts èn per exempel da chattar en il Laténium a Neuschatel u en il Museum
istoric a Berna; en pli porscha er il Museum naziunal a Turitg in’invista en la
situaziun en Svizra avant l’arrivada dals Romans. Ins cumpareglia plinavant ils
lieus d’exchavaziun principals enumerads survart.



https://rm.wikipedia.org/wiki/Argentinia

L'Argentinia (spagnol Argentina) è ina republica en il sid da l'America dal Sid.
Ella è l'otgavel grond stadi dal mund ed il segund grond dal continent; cun
reguard als abitants occupa ella qua il terz rang. Pervia da sia gronda
extensiun nord-sid cumpiglia il pajais numerusas zonas climaticas e da
vegetaziun. Il num dal stadi deriva dal pled latin per argient – argentum – e
renviescha als stgazis ch'ils conquistaders han cartì da chattar sin il
territori dal pajais. Fin tar sia independenza l'onn 1816 ha l'Argentinia fatg
part da l'Imperi colonial spagnol.

La chapitala dal stadi, Buenos Aires, è il center dad ina da las pli grondas
aglomeraziuns sin il continent american e vegn resguardà sco in da ses pli
gronds centers culturals, nua che tranter auter il tango ha ses origins. A medem
temp èn autras parts dal stadi, cunzunt il sid setg, be pauc populads.
Politicamain è l'Argentinia ina republica presidenziala, nua ch'ils stadis
commembers, las provinzas, han cumpetenzas vastas.

L' Argentinia (per spagnol uffizialmain: República Argentina o Confederación
Argentina) è in pajais sidamerican fundà l'onn 1810. Sia surfatscha munta a
2.701.810 km² (3.761.274 km² cun Antarctica argentina). Sia populaziun dumbra
43'417'000 (2015) abitants. La lingua uffiziala è il spagnol. Independenza: 9
fanadur da 1816. Il pli aut culm (il medem mument da tut l'America) è
l'Aconcagua cun 6959 m.s.m en la provinza Mendoza, Punct pli bass: Laguna del
Carbón (medemamain da tut l'America) (103 m.b.m); il pli lung flum è il Paraná
cun 3998 km.

L'Argentinia cunfinescha en il vest cun il Chile, cun la Bolivia ed il Paraguay
en il nord, cun Brasilia ed Uruguay en il nord-ost.



https://rm.wikipedia.org/wiki/Agricultura

Agricultura è il num per il sectur economic da la producziun primara. La
finamira da quest sectur è da producir a moda intenziunada products vegetals ed
animalics sin surfatschas che vegnan cultivadas per quest intent. En l’economia
ed en la pratica dal fatg vegn er duvrà sinonim il term ‹economia agrara›.

L’agricultura furma in dals pli vegls secturs economics da l’umanitad. Ozendi
cumpiglia la surfatscha da la Terra che vegn cultivada radund 48 827 330 km².
Quai èn stgars 10 % da l’entira surfatscha u radund 1/3 da la surfatscha da
terren da l’entir planet.

L’agricultura extensiva è segnada d’in diever relativamain ferm dal factur da
producziun terren, entant che auters facturs da producziun vegnan duvrads be a
moda marginala. Tar praticamain tut las furmas d’agricultura tradiziunala sa
tracti da sistems extensivs. Quels han alimentà l’umanitad sur millennis e
segireschan er anc a l’entschatta dal 21avel tschientaner l’existenza da radund
40 % da la populaziun mundiala.

Furmas tipicas d’agricultura extensiva èn l’alpegiaziun, la cultivaziun da
plantas en furma migranta e la cultura da rimnaders. Istoricamain èn
l’agricultura extensiva ed il nomadissem (er stagiunal) savens colliads
fermamain in cun l’auter. Pass tipics che marcheschan la transiziun a
l’utilisaziun intensiva furman la sauaziun, la drenascha, la runcada, la
cultivaziun sin terrassas e la ladada intenziunada – tut quests process muntan
in’intervenziun evidenta e considerabla en relaziuns oriundamain natiralas.
Malgrà quai pon però er furmas da cultivaziun extensivas avair a lunga vista
in’influenza gravanta sin l’ecosistem. Uschia èn per exempel las cuntradas da
pastgira en la planira u las alps en il territori muntagnard bain furmas da la
cuntrada da l’Europa Centrala ch’èn tipicas per in’utilisaziun extensiva, ma che
furman incontestablamain cuntradas culturalas antropogenas.

L’istorgia da l’agricultura cumenza cun la transiziun da la moda da viver sco
chatschader e rimnader a quella da l’agricultur ed allevatur d’animals. La
cultivaziun da plantas sistematica ha probablamain entschavì avant radund 12 000
onns, a la fin dal davos temp da glatsch. Igl è probabel ch’il svilup ha inizià
quasi a medem temp ed independentamain in da l’auter en l’America, en la China
ed en il Proxim Orient. Sco facturs ch’han favurisà quest svilup vegnan
resguardadas las midadas climaticas tras la fin da l’epoca fraida, la
creschientscha demografica ed il cumenzament da la moda da viver sedentara.

La Cultura da la cheramica da bindel ha purtà l’agricultura vers il 5500 a.C.
sur il Balcan e per lung dal Danubi en l’Europa Centrala; gia avant aveva la
Cultura da la cheramica da cardial (er: Cultura d’impresso) manà l’agricultura
per lung da la costa da la Peninsla Taliana fin en la Frantscha dal Sid e da là
vers il nord ed en Spagna. Ina cultura che vegn numnada tenor il lieu franzos La
Hoguette è arrivada anc avant la Cultura da la cheramica da bindel fin a la Maas
ed al Rain. A l’entschatta èn vegnidas cultivadas plantas surtut sin terrassas
fluvialas ed en territoris cun terrens da pulvra da crap. L’ulteriura
urbarisaziun è lura succedida per gronda part en furma da runcada da guaud.

En l’antica èn vegnids cultivads en il territori mediterran furment, vin e
plantas dad ieli, cumbinà cun tegnida da muvel en las regiuns ch’eran fermamain
debostgadas. Ultra da quai ha cumenzà la cultivaziun da legums e verdura ch’è
vegnida manada dals Romans ensemen cun la viticultura en l’Europa Centrala. Ils
Arabs han introducì en la Spagna la cultivaziun da mangola e da channa da zutger
sco er la tecnica da sauar.

Il 19avel e 20avel tschientaner èn stads segnads d’ina ulteriura tecnisaziun e
spezialisaziun da l’agricultura. L’onn 1840 ha Justus von Liebig descrit la
pussaivladad d’applitgar en l’agricultura ladims minerals. Vers la fin dal
19avel tschientaner è reussida la fabricaziun da ladim sintetic ch’è pli
bunmartgà. Quai sco er il svilup da novas maschinas ed ils success en la
cultivaziun da plantas e d’animals ha manà a racoltas ch’èn pliras giadas uschè
grondas sco pli baud. Quest svilup ha però er manà ad ina discrepanza tranter
territoris cun agricultura moderna e tals cun agricultura tradiziunala e sfurzà
da dar si blers manaschis nunrentabels.

La mecanisaziun è l’emprim sa messa tras en ils Stadis Unids, nua ch’eran da
cultivar grondas surfatschas cun in dumber limità da forzas da lavur umanas. Cun
la revoluziun industriala ha la mecanisaziun medemamain tschiffà ils ulteriurs
pajais industrials e dapi ils onns 1960, en rom da l’uschenumnada ‹revoluziun
verda›, er ils pajais en svilup.

Il pli tard a partir da la scuverta da l’America il 1492 è sa sviluppà in stgomi
global da products agrars ch’è stà collià quasi per tut ils pievels cun
midaments radicals. Cun la colonisaziun europeica da l’America, ma er da
l’Africa, da l’Asia e da l’Australia èn er vegnidas introducidas sin quests
continents las furmas da producziun agriculas da l’Europa; en la gronda part da
questas regiuns èn sa sviluppadas furmas da manaschi orientadas a l’export ed al
chapital (economia da plantaschas), e quai savens a donn e cust da
l’autoprovediment da la populaziun indigena. Plantas da cultura ed animals da
niz èn vegnids derasads lunsch sur lur territori d’origin ora (uschenumnà
columbian exchange).

L’onn 2008 èn vegnids generads en l’agricultura 3 % dal product naziunal brut da
tut il mund. En pajais pli povers munta la cumpart da l’agricultura al product
naziunal brut en media 26 %, quai ch’è bundant dapli ch’èn ils pajais ritgs
(1 %). En rom dal svilup economic d’in singul pajais ha lieu a lunga vista ina
midada da structura, en rom da la quala la muntada relativa da l’agricultura sa
sminuescha. Da quest svilup è er pertutgada la cumpart da las persunas occupadas
en quest sectur. Quai illustrescha il suandant exempel: En la Tansania lavuravan
l’onn 2006 75 % dals occupads en l’agricultura, en ils Pajais Bass però be 1 %.

Radund 70 % da la surfatscha da la Svizra è d’attribuir a la regiun da collinas
ed a la regiun muntagnarda (Alps, Prealps, Giura). Quai limitescha la grondezza
dals manaschis, l’utilisaziun dal terren, ma er la mecanisaziun ed
industrialisaziun da l’agricultura svizra. La surfatscha agricula dal pajais
munta a 23,9 %, quella da l’economia alpestra a 13 % da l’entira surfatscha da
la Svizra (situaziun dal 1997). Radund 55 % dals manaschis sa chattan en
territori muntagnard/da collinas e 45 % en la Bassa. La grondezza da manaschi è
s’augmentada tranter il 1905 ed il 2008 da 4,7 a 17,4 ha.

L’agricultura en Svizra sa chatta entamez in grond temp da midada. Dal 1990 al
2008 èn sa sminuids ils bains purils da 93 000 sin 60 900 ed il dumber dals
emploiads en l’agricultura da 254 000 sin 168 500. A medem temp èn las entradas
sa reducidas per radund 30 %, entant ch’ils consuments han stuì prender en
cumpra in auzament dals pretschs da be 14 %. A 40 % dals manaschis restants
mancan las perspectivas per il futur.

La politica agrara actuala ha en mira in’ulteriura reducziun dals products
agriculs. Tge effects che las contractivas cun l’Organisaziun mundiala da
commerzi vegnan ad avair n’è anc betg previsibel; medemamain vegn il svilup da
las convenziuns da commerzi liber (en spezial cun l’Uniun europeica ed ils
Stadis Unids) ad influenzar l’orientaziun da la politica agrara naziunala.

Enturn il 1900 produciva in pur en l’Imperi tudestg il nutriment per 4
ulteriuras persunas; il 1950 eran quai en la Republica federala tudestga gia 10
persunas ed a l’entschatta dal 21avel tschientaner (2004) 143 persunas. Malgrà
quai surmunta l’import da products agrars l’export per 9 milliardas euros
(situaziun dal 2008).

En cumparegliaziun cun la Germania e cun l’entira Uniun europeica è
l’agricultura segnada en l’Austria d’ina auta cumpart da prads, da structuras
pitschnas e d’in grond dumber da manaschis biologics (che genereschan entradas
ch’èn ca. 30 % pli autas ch’en manaschis convenziunals). I vegnan cultivadas
radund 44 % da l’entira surfatscha dal pajais; var 5 % da las persunas cun
activitad da gudogn lavuran n l’agricultura, orticultura e selvicultura (che
vegnan tractads en l’Austria sco sectur economic communabel).

Durant il temp da fundaziun valevan ils farmers sco incarnaziun da las virtids
lavurusadad, iniziativa ed independenza. En il decurs dal 20avel tschientaner è
l’agricultura sa sviluppada ad in impurtant factur industrial, surtut er sco
furnitur da materia prima a l’industria d’ulteriura elavuraziun. Ma
l’agricultura ha er giugà in’impurtanta rolla en rom da la Guerra fraida: Da
l’entir territori statal da l’Uniun sovietica pudevan vegnir tratgs a niz per
l’agricultura radund 27 %; en ils Stadis Unids cuntanscheva il terren agricul
percunter ina quota da 45 %. La cumpart dad ers muntava en l’Uniun sovietica a
radund 10 %, en ils Stadis Unids percunter a 20 %.

La politica agrara enserra tut las mesiras ch’intendan a furmar e sviluppar las
cundiziuns da basa ed ils process economics entaifer il sectur agrar. La
politica agrara sa lascha sutdivider en divers champs politics: dumondas da
structura, dumondas da politica sociala, dumondas d’ambient, dumondas da martgà
e da politica da pretschs. En pli sa reparta la politica agrara sin ils pli
differents nivels statals: regiuns/chantuns, stadis, organisaziuns surnaziunalas
(Uniun europeica), politica agrara al nivel internaziunal (WTO, OECD, FAO). La
politica agrara vegn fatga ed influenzada da differents acturs, sco per exempel
instanzas statalas e parastatalas, federaziuns ed associaziuns purilas,
organisaziuns ed uniuns per la protecziun da l’ambient.

Vers la mesadad dal 18avel tschientaner suondan alura las tendenzas
illuministicas ch’èn s’exprimidas tranter auter en scrittiras da societads
economicas. Partind dal raziunalissem e da la fisiocrazia ha Adam Smith sviluppà
il liberalissem che furma la scola classica da l’economia naziunala moderna.
Cuntrari a la promoziun statala da l’economia en furma dal mercantilissem,
propagava questa nova scola da liberar ils singuls acturs da l’economia or dals
latschs statals, sinaquai che las forzas productivas entaifer l’economia publica
possian sa sviluppar. Questas ponderaziuns e maximas duevan er valair per
l’agricultura, a la quala na vegniva betg attribuida ina posiziun particulara.
In auter accent ha mess la romantica cun metter en il center betg tant l’idea
naziunala, mabain il singul individi. In dals predecessurs centrals da quest
moviment è stà Justus Möser cun sias ‹Patriotische Fantasien› dal 1787. El aveva
en mira ina renovaziun dal pievel en il senn conservativ ed a basa d’in
fundament autocton e puril e sa drizzava sapientivamain cunter las tendenzas
raziunalisticas da ses temp. Ils romantichers da pli tard (p.ex. Adam Müller u
Ernst Moritz Arndt) han transfurmà questas ideas en in’ideologia da la puraria
ch’ha stilisà ils purs libers a conservaturs da las valurs fundamentalas a favur
da l’entira societad.

Da la fin dal 18avel e surtut da l’entschatta dal 19avel tschientaner dateschan
lura differentas contribuziuns che duevan fular via a moda decisiva al svilup da
l’agricultura e da l’economia naziunala en general. Sa basond sin Adam Smith ha
Albrecht Daniel Thaer sviluppà il 1806 sias ideas d’in manaschi puril che duaja
avair la finamira – sco auters secturs da l’economia era – da recaltgar in
retgav net. Thaer vala er sco fundatur da la teoria da manaschi agricula.
In’ulteriura ovra-clav ha furmà ‹Der isolierte Staat in Beziehung auf
Landwirtschaft und Nationalökonomie› (Thünens, 1826) che sviluppa ils fundaments
d’ina teoria microeconomica.

Cura che la situaziun da l’agricultura e sa pegiurada en il decurs dal 19avel
tschientaner, è sa derasada la persvasiun che la politica economica liberala
muntia in privel per quest sectur. Pervi da la povradad che regiva per part è la
situaziun en l’agricultura vegnida resguardada sco problem social, uschia per
exempel da Wilhelm Heinrich Riehl ch’ha propagà en si’ovra ‹Naturgeschichte des
deutschen Volkes als Grundlage einer deutschen Sozialpolitik› da renovar la
structura sociala en in senn conservativ. En il medem temp croda er la fundaziun
d’uniuns purilas e da las associaziuns da la Raiffeisen. Il 1879 èn vegnids
introducids en Germania dazis sin furment; cun quest pass è vegnida instradada
ina politica da protecziun per l’agricultura (intervenziunissem) ch’attribuiva a
quella – sa fundond sin ideologias agraras – ina posiziuns speziala.

Dapi ils onns 1950 sa chatta l’agricultura en l’Europa en in process da midada
vers unitads da manaschi pli grondas. Ils custs creschents per ils meds da
producziun sco er la pressiun sin il pretsch dals products elavurads han sfurzà
blers purs da sa decider tenor il motto ‹crescher u ceder›. Tranter ils numerus
motivs per quest svilup èn da numnar:

Tuttina è sa mantegnida la finamira politica da garantir in tschert grad
d’autoprovediment; tras quel duai il stadi disponer sin quest champ d’ina
tscherta independenza. Dapi ils onns 1960 vegn quai garantì tras urdens dal
martgà che prevesevan oriundamain pretschs minimals per products agriculs e pli
tard pajaments directs als purs.

Las garanzias da pretschs ch’existivan pli baud per products agriculs èn quasi
svanidas dal tuttafatg. Oz èn ils manaschis exposts al squitsch sin ils martgads
mundials e confruntads a medem temp cun pretschs creschents per ils meds da
manaschi e cun pretschs da vendita intscherts per ils products agriculs. Per dar
in cuntrapais a quest svilup han blers manaschis midà sin la commerzialisaziun
directa; ultra da quai porscha la crisa d’energia als purs novas funtaunas
d’entradas (p.ex. cun agid d’implants da biogas). Ma tut quai na basta betg per
schliar a moda substanziala ils problems d’entradas da l’agricultura. En blers
cas resti als purs be l’opziun da schliar il manaschi a chaschun da la proxima
midada da generaziun u d’al engrondir.

La crisa mundiala da l’agricultura vegn anc engrevgiada tras ils pretschs
d’energia creschents. Sin ils martgads mundials exista ina surproducziun da
victualias; ils pretschs da quellas èn però colliads stretgamain cun ils
pretschs d’energia. En il fratemp vegn granezza er commerzialisà sco material da
brisch; tirc e channa da zutger furman medemamain plantas d’energia
tschertgadas. Schizunt pajais en svilup ch’èn dependents d’agid alimentar
pondereschan da sa participar al martgà d’energia cun plantaziuns
correspundentas. Malgrà la surproducziun mundiala da victualias èn ils terrens
fritgaivels limitads en blers pajais; vitiers vegn ina digren smanatschanta
areguard l’access a l’aua. Quai èn be dus dals motivs ch’i dat anc oz radund 800
milliuns umans che pateschan fom.



https://rm.wikipedia.org/wiki/Wolfgang_Amadeus_Mozart

Wolfgang Amadeus Mozart, cun num da batten cumplet Joannes Chrysostomus
Wolfgangus Theophilus Mozart (* 27 da schaner 1756 a Salzburg,
prinzi-archuvestgieu Salzburg; † 5 da december 1791 a Vienna), è stà in
cumponist da la classica viennaisa. Si’ovra voluminusa è ordvart populara en tut
il mund e vala sco in dals repertoris ils pli impurtants da la musica classica.
El sez sa numnava per ordinari Wolfgang Amadé Mozart.

Wolfgang Amadeus Mozart è naschì a Salzburg a la Getreidegasse 9
(Hagenauerhaus). El era gia il setavel uffant da ses geniturs, ma pir il segund
ch’ha survivì. La sora gronda Maria Anna Walburga Ignatia, numnada ‹Nannerl›,
era naschida il 1751. Lur geniturs eran Leopold Mozart dad Augsburg (Baviera) ed
Anna Maria Pertl da Sankt Gilgen (Salzburg). Leopold era engaschà tar il
prinzi-uvestg da Salzburg sco musicist da chombra, a partir dal 1757 sco
cumponist da la curt ed a partir dal 1763 sco vicedirigent.

Emprims viadis da concerts han manà Wolfgang e sia sora Nannerl cun ils geniturs
a Minca (entschatta 1762) e da Passau a Vienna (atun 1762). Ils fragliuns
schenials èn sa preschentads cun grond success avant la noblezza, uschia che la
famiglia ha lantschà la stad 1763 ina vasta turnea tras la Germania e l’entira
Europa dal Vest che dueva durar trais onns e mez (fin al return a Salzburg il
november 1766).

Las singulas staziuns dal viadi èn stadas Minca, Augsburg, Ludwigsburg,
Schwetzingen, Heidelberg, Mainz, Francfurt, Koblenz, Cologna, Aachen, Brüssel,
Paris, Versailles, Londra, Dover, Belgia, Den Haag, Amsterdam, Utrecht,
Mechelen, puspè Paris, Dijon, Lyon, Genevra, Losanna, Berna, Turitg,
Donaueschingen, Ulm e Minca; ils uffants sa preschentavan mintgamai a la curt u
en academias publicas. Durant quests viadis ha Mozart cumponì las emprimas
sonatas per clavazin e violina sco er l’emprima sinfonia en Es-dur (KV 16). Las
quatter sonatas per clavazin e violina KV 6 fin 9 èn cumparidas il 1764 sco
emprimas cumposiziuns stampadas da Mozart.

A Londra è Mozart vegnì en contact cun la sinfonia e l’opera taliana. Là ha el
en pli fatg l’enconuschientscha da Johann Christian Bach che dueva daventar ses
emprim idol.

Suenter il return èn suandadas primaudiziuns a Salzburg, tranter auter da
l’opera da scola ‹Die Schuldigkeit des ersten Gebots› che Mozart cun ses endisch
onns aveva cumponì ensemen cun ils musicists da la curt bundant pli vegls Anton
Cajetan Adlgasser e Michael Haydn.

Il settember è suandà in segund viadi da la famiglia a Vienna. Per guntgir la
virola che furiava en la regiun, èn els viagiads a Brünn ed Olmütz. Ma er qua ha
la malsogna cuntanschì ils uffants e duai avair laschà enavos nodas restantas en
la fatscha da Wolfgang. Suenter il return a Vienna vers mez schaner 1768 ha
Mozart terminà il gieu cun chant ‹Bastien und Bastienne› (KV 50), la
‹Waisenhausmesse› (KV 139) e l’opera buffa ‹La finta semplice› (KV 51). Cumbain
che l’ultima ovra era vegnida empustada da l’imperatur Franz I, n’ha quella betg
pudì vegnir preschentada; il motiv èn stadas intrigas da l’uschenumnada ‹partida
taliana› enturn l’intendant da la curt Giuseppe Affligio.

Tranter il 1767 ed il 1769 è Mozart sa trategnì repetidamain en la claustra
benedictina Seeon. Anc il 1771 ha el represchentà là offertoris. Dus offertoris
ha Mozart scrit aposta per la claustra Seeon: ‹Scande coeli limina› (KV 34;
1769) ed ‹Inter natos mulierum› (KV 72; 1771). L’uschenumnà ruver da Mozart, sut
il qual el duai esser sesì gugent, crescha fin oz al Lai da Seeon.

Il december 1769 è Mozart partì cun ses bab per l’Italia. Cun interrupziuns dal
mars fin l’avust 1771 e dal december 1771 fin l’october 1772 ha quest viadi durà
bunamain trais onns e mez. Igl è stà l’emprim da trais viadis en l’Italia che
duevan tuts daventar gronds success.

Il viadi ha manà a Verona, Milaun, Bologna, Firenza, Roma, Napoli, Turin,
Venezia, Padua, Vicenza, Verona e sur Innsbruck enavos a Salzburg. A Roma al ha
papa Clemens XIV numnà il 1770 chavalier dal sparun dad aur, ma cuntrari a Gluck
n’ha Mozart mai fatg diever dal privilegi da sa numnar ‹chavalier›. A Roma al
èsi er reussì, suenter avair udì be ina u duas giadas il miserere a nov vuschs
da Gregorio Allegri, da nudar a memoria e senza sbagls la structura da basa da
questa partitura ch’il Vatican tegneva strictamain secreta.

A Bologna ha Mozart studegià cuntrapunct tar Padre Giovanni Battista Martini.
Suenter ina clausura è el vegnì recepì a l’Accademia Filarmonica di Bologna. Là
ha el fatg l’enconuschientscha da musicists da renum sco Giovanni Battista
Sammartini, Niccolò Piccinni, Pietro Nardini e Giovanni Paisiello. Ils 26 da
december ha gì lieu a Milaun la primaudiziun da si’opera seria ‹Mitridate, re di
Ponto› (KV 87). Il public è stà talmain intgantà ch’igl èn suandadas duas
ulteriuras incumbensas: la serenata teatrale ‹Ascanio in Alba› (KV 111,
primaudiziun a Milaun ils 17 d’october 1771) ed il dramma per musica ‹Lucio
Silla› (KV 135), primaudiziun a Milaun durant la stagiun 1772/73. Ils 15 da
december 1771 èn bab e figl returnads a Salzburg, suenter che speranzas da
pudair chattar in engaschament stabel en l’Italia n’eran betg s’accumplidas.

Suenter la mort da Sigismund Christoph Graf von Schrattenbach è Hieronymus Franz
Josef von Colloredo vegnì elegì il 1772 prinzi-archuvestg da Salzburg. Il nov
prinzi ha nominà Mozart sco maister d’orchester da la chapella da la curt.
Tuttina n’ha quest’elecziun betg muntà la fin dals blers viadis che Mozart
fascheva cun ses bab. Mozart empruvava er vinavant da mitschar dal reglament
rigid da ses servetsch a Salzburg: L’october 1772 fin il mars 1773 è suandà il
terz viadi en l’Italia per la primaudiziun da ‹Lucio Silla›. Durant quest viadi
ha Mozart plinavant cumponì l’‹Exsultate, jubilate›. E dal fanadur fin il
settember 1773 è Mozart viagià per la terza giada a Vienna. Il medem onn ha
Mozart scrit ses emprim concert per clavazin. A partir da l’october 1773 ha la
famiglia Mozart abità a Salzburg en la chasa da l’anteriur maister da saut
curtais Franz Gottlieb Spöckner (ca. 1705–1767).

Liberà da tut ils servetschs dal prinzi, è Mozart sa mess il settember 1777 en
viadi accumpagnà da sia mamma. En pliras citads ha el empruvà da survegnir in
nov engaschament sut meglras cundiziuns. L’emprim è el sa preschentà adumbatten
a la curt da l’electurat bavarais a Minca. Ed er ad Augsburg ed a la curt dal
prinzi electur da Mannheim, Karl Theodor, n’ha el survegnì ni ina plazza ni
incumbensas musicalas. Persuenter ha el emprendì d’enconuscher qua il maister
d’orchester Christian Cannabich che dueva daventar pli tard ses ami. Medemamain
ha el fatg l’enconuschientscha da la famiglia Weber e da lur figlia Aloisia, ina
giuvna chantadura e pli tard primadonna a Minca, en la quala el è s’inamurà.

Suenter tschintg mais han Mozart e sia mamma bandunà Mannheim – sut insistenza
dal bab – ed èn viagiads vinavant a Paris. Arrivads là il mars 1778 ha Mozart
almain pudì represchentar sia musica da ballet ‹Les petits riens›, ma ultra da
quai n’ha el chattà nagins engaschaments. Ils 3 da fanadur dal medem onn è morta
sia mamma. Il giuven Mozart ha sinaquai anc vivì intgins mais en in’abitaziun
dal baron Melchior Grimm, nua ch’era Bologne, chevalier de Saint-Georges, viveva
gia dapi intgins onns.

Il settember è Mozart sa mess cunter veglia en viadi en direcziun da Salzburg
per surpigliar là la plazza vacanta da l’organist da la curt. L’emprim ha el
dentant fatg staziun a Strassburg, Mannheim, Kaisersheim e Minca, nua ch’el ha
anc ina giada entupà la famiglia Weber. Pir mez schaner 1779 è Mozart arrivà a
Salzburg ed è entrà en ses nov servetsch. Qua ha el cumponì l’enconuschenta ovra
che dueva survegnir pli tard il num ‹Krönungsmesse› (KV 317).

A Vienna ha Mozart fatg il 1782/83 l’enconuschientscha da Gottfried van Swieten,
prefect da la biblioteca imperiala ed amatur da la musica. Quel ha fatg
enconuschent Mozart cun ils manuscrits da Johann Sebastian Bach e Georg
Friedrich Händel ch’el aveva rimnà a Berlin. L’inscunter cun quests cumponists
dal baroc ha fatg grond’impressiun sin Mozart ed ha immediat gì ina
grond’influenza sin sias cumposiziuns.

Ils 4 d’avust 1782 ha Mozart maridà Constanze Weber, ina sora pli giuvna
d’Aloisia. Mozart aveva fatg l’enconuschientscha da sia dunna avant trais onns a
Mannheim. Ils proxims onns èn naschids sis uffants, dals quels dentant be dus
han survivì ils emprims onns d’uffanza: Karl Thomas (* 1784) e Franz Xaver
Wolfgang (* 1791).

Il bab Leopold Mozart, il qual Wolfgang ha anc visità il 1783 e ch’è stà il 1785
en visita a Vienna, è mort il matg 1787.

Tras si’amicizia cun Otto Heinrich von Gemmingen-Hornberg è Mozart daventà il
december 1784 commember da la loscha da framassuns Zur Wohltätigkeit. Plinavant
ha Mozart fatg part d’ina segunda loscha, Zur wahren Eintracht, ensemen cun ses
ami Joseph Haydn. Sin iniziativa da Mozart è er ses bab Leopold daventà
framassun.

A questas commembranzas èsi d’attribuir che Mozart ha cumenzà ad integrar
critica sociala en sias ovras (en spezial en las operas ‹Die Zauberflöte› e ‹Le
nozze di Figaro›). Surtut ‹Le nozze di Figaro› ha surdumandà il public viennais,
uschia che quel è sa retratg pli e pli da l’operar da Mozart. Bain aveva Joseph
II dà liber quest’ovra – malgrà la critica da sistem immanenta – e nominà Mozart
il december 1787 musicus da chombra da la curt imperiala ed il matg 1791 adjunct
dal dirigent dal Dom da s. Steffan. Ma la situaziun finanziala è pegiurada
marcantamain durant quests onns e success musical aveva el quasi be pli a Prag.

Las ovras da ses ultims onns ha Mozart creà davent da la publicitad viennaisa.
Cun ulteriurs viadis ha el empruvà adumbatten da retegnair ses declin economic.
Sper ses viadis a Prag a chaschun da las primaudiziuns il 1787 ed il 1791 è el
viagià il 1789 sur Prag, Dresden e Lipsia a Potsdam e Berlin tar il retg
prussian Friedrich Wilhelm II. L’atun 1790 è el stà preschent a Francfurt a la
curunaziun da l’imperatur Leopold II ch’è suandà Joseph II.

Ma ils viadis a Berlin il 1789 e Francfurt il 1790 n’han betg manà natiers nova
bainstanza. A Berlin ha el ni chattà novas entradas ni ina nova plazza. L’opera
‹Così fan tutte› ch’era vegnida empustada da l’imperatur ha chattà be ina
resonanza mediocra, il medem vala per sia preschentaziun a Francfurt e per la
primaudiziun da ‹La clemenza di Tito› a Prag. Pir il grond applaus per la
‹Zauberflöte› ha mess en vista in meglierament da la situaziun finanziala; lezza
giada n’ha el dentant betg chattà resun da vart da l’aristocrazia, mabain da la
burgaisia.

Suenter la primaudiziun da ‹La clemenza di Tito› a Prag era Mozart returnà mez
settember 1791 a Vienna ed era s’approfundà en las preparativas per la
primaudiziun da la ‹Zauberflöte› (KV 620). Quella dueva avair lieu duas emnas
pli tard e finalmain puspè manà natiers il success giavischà.

A medem temp aveva el elavurà la motetta ‹Ave verum corpus› (KV 618) e cumenzà a
nudar il ‹Requiem› (KV 626). Quest’ultima lavur n’è el betg vegnì da finir;
Franz Xaver Süssmayr, tenor Constanze Mozart in anteriur scolar da Mozart, la
dueva terminar.

Dapi lura èsi vegnì speculà bler davart la raschun da sia mort (ch’era vegnida
nudada da ses temp en l’attest da mort cun «fevra chalirada colliada cun
eczems»). La medischina moderna suppona in’infecziun cun streptococcas; ils
anticorpuls drizzads cunter quellas hajan la finala er attatgà l’atgna
circulaziun dal sang e manà ad in’insuffizienza dal cor.

Mozart sez era persvas d’esser vegnì tissientà – uschia è el s’exprimì envers
Constanze paucas emnas avant sia mort. Talas legendas cursavan er gia curt temp
suenter la mort da Mozart. La pli enconuschenta da quellas accusescha ses
collega Antonio Salieri e fa valair scuidanza sco motiv. Per cumprovar la tesa
d’in assassinat cun tissi na datti dentant nagins indizis documentads.

La tesa davart il «scheni poverisà Mozart» deriva da la romantica. Mintga
biograf empruvava da laschar cumparair Mozart anc pli pover. En la vasta
publicitad è quest clisché sa mantegnì fin oz, entant ch’el vegn refusà da la
scienza. Mozart n’era segiramain betg fitg ritg en cumparegliaziun cun in cont u
prinzi, ma ritg era el tuttavia en congual cun in member da la classa dals
burgais.

Tenor criteris odierns gudagnava Mozart fitg bain, ma pervi da ses stil da viver
era el tuttina savens en miserias finanzialas. Per in engaschament sco pianist
gudagnava el, tenor atgnas indicaziuns «almain 1000 rentschs» (per cumparegliar:
a sia fantschella pajava el 1 rentsch per mais). Sch’ins quinta vitiers las
lecziuns da clavazin, per las qualas el quintava dus rentschs, e las entradas
dals concerts pon ins presumar entradas annualas da radund 10 000 rentschs, quai
che correspunda oz ad ina capacitad da cumpra da radund 160 000 francs. Tuttina
na tanschevan questas entradas betg per cuvrir ses stil da viver expansiv,
uschia ch’el dumandava savens auters per daners (per exempel ses ami da loscha
Johann Michael Puchberg). El viveva en grondas abitaziuns ed aveva engaschà bler
persunal, plinavant – uschia vegn almain supponì – duai el avair gì in’affinitad
per il bigliard e gieus per daners ed avair pers grondas summas. Entaifer
l’inventari d’ierta na furmavan betg ses numerus cudeschs u ses instruments da
musica la posiziun la pli custaivla, mabain sia vestgadira. Mozart n’è betg mort
en povradad, mabain aveva da quel temp tuttavia credit. Er sia maisa da bigliard
che valeva da quel temp sco simbol da luxus, dat perditga da relaziuns
finanzialas ch’eran l’onn da sia mort tut auter che desastrusas.

Il neurolog danais e psichiater Rasmus Fog ha intercurì il 1985 schebain Mozart
eri malsaun dal sindrom da Tourette. Il 2005 ha il professer irlandais per
psichiatria d’uffants e giuvenils Michael Fitzgerald tractà en sia publicaziun
The Genesis of Artistic Creativity la dumonda, schebain i sa mussia en il
material biografic ina connexiun tranter Mozart ed il sindrom d’Asperger.
Fitzgerald vegn a la conclusiun che quai pudessi tuttavia esser il cas;
l’iperactivitad ed impulsivitad da Mozart pudessan dentant er renviar al sindrom
da deficit da l’attenziun cun iperactivitad.

Ils 28 da schaner 1756 – in di suenter sia naschientscha – è Mozart vegnì
battegià sin ils nums Joannes Chrysostomus Wolfgangus Theophilus. L’emprim ed il
davos da quests nums renvieschan al padrin da batten Joannes Theophilus
Pergmayr, Senator et Mercator Civicus, entant ch’il prenum Wolfgang renviescha
al tat da Mozart, Wolfgang Nicolaus Pertl. La furma greca Theophilus (versiun
tudestga: Gottlieb) ha Mozart transponì pli tard en la versiun correspundenta
franzosa Amadé resp. (darar) en la versiun latinisanta Amadeus.

Durant ses temp da vita è il num usità adina stà Wolfgang. Durant ils viadis en
l’Italia numnava el sasez savens er Wolfgango Amadeo Mozart. Sco creschì
suttascriveva el per ordinari cun Wolfgang Amadé Mozart ubain be sco Wolfgang
Mozart. Amadeus è el be sa numnà per spass en trais da sias numerusas brevs.
Uffizialmain è la furma Wolfgang Amadeus documentada be ina giada durant ses
temp da vita, numnadamain en in scriver da la sedia dal guvernatur da l’Austria
Bassa.

L’emprima menziun uffiziala postuma cun il num latinisant è quella da l’attest
da mort en il protocol dal magistrat da Vienna dals 5 da december 1791.
Popularisà il num ‹Amadeus› ha alura il scriptur E.T.A. Hoffmann ch’era in grond
admiratur da Mozart e ch’è perquai sa numnà Ernst Theodor Amadeus Hoffmann. En
il decurs dal 20avel tschientaner è il num ‹Wolfgang Amadeus› vegnì en diever en
tut il mund grazia al radio e las firmas da plattas.

Mozart è stà en tut varga diesch onns en viadi, pia bunamain in terz da ses temp
da vita. Quests viadis al han manà en diesch pajais da l’Europa odierna. Pervi
da las vias ch’eran per part en in nausch stan era il viagiar en charrotscha ina
sfida fisica; e be il viadi da Salzburg a Vienna durava radund sis dis. En
numerusas brevs fa Mozart menziun da las stentas dal viagiar da quel temp.

La dumonda suenter la naziunalitad è vegnida respundida a moda differenta en il
decurs da l’istorgia da recepziun da la vita ed ovra da Mozart. Dapi il 14avel
tschientaner furmava Salzburg la chapitala d’in prinzi-archuvestgieu ch’era
suttamess en dumondas ecclesiasticas directamain a la sedia papala a Roma ed en
dumondas profanas a l’imperatur dal Sontg Imperi roman (ma betg a la monarchia
habsburgaisa ‹austriaca›). Mozart è naschì sco subdit dals prinzis-archuvestgs
ed è restà quai si’entira vita. Da questa naziunalitad ‹salzburgaisa› da Mozart
na vegn per ordinari dentant betg fatg diever en sias biografias. Ina gasetta a
Londra rapporta il 1791 da la mort da Mozart ed al designescha sco «the
celebrated German composer». Er en blers lexicons da musica ed ulteriuras ovras
da standard è la designaziun ‹Germania› stada derasada fin lunsch viaden en il
20avel tschientaner, pia anc ditg suenter che Salzburg era vegnì attribuì a
l’Austria (l’emprima giada il 1803 e definitivamain a partir dal 1816). Oz
percunter vegn per ordinari discurrì en connex cun Mozart d’in cumponist
austriac.

La Republica austriaca ha perpetnisà Mozart diversas giadas sin munaidas e
bancnotas (schillings ed euros). Ed er la Germania ha edì repetidamain munaidas
spezialas e marcas postalas per commemorar la muntada da Mozart «per la cultura
ed istorgia tudestga». Daspera datti er numerus products da merchandising, per
exempel las enconuschentas ‹Cullas da Mozart› ch’èn vegnidas creadas il 1890 dal
conditer salzburgais Paul Fürst.

Per blers lieus nua che Mozart ha fatg staziun en sia vita munta ses num in
impurtant factur turistic. Quai vala surtut per sia citad natala Salzburg e per
Vienna, ses lieu da domicil da pli tard. En segunda lingia er per Augsburg, la
citad natala da ses bab Leopold, e per Prag ch’era per Mozart in lieu da
preschentaziuns stimà. Er en la Walhalla, il lieu commemorativ da las grondas
persunalitads da l’istorgia tudestga en vischinanza da Regensburg, è plazza in
bist da Mozart.

Museums commemorativs sa chattan a Salzburg en la chasa natala a la
Getreidegasse ed en la chasa abitada da Mozart pli tard al Makartplatz. Sin la
Plazza da Mozart è situà il monument da Mozart ch’è vegnì erigì il 1842 cun
sustegn finanzial da vart da l’imperatur sco er dals retgs da la Prussia e da la
Baviera. La statua da Markus Lüpertz ‹Mozart – in omagi› che sa chatta en
vischinanza da la Baselgia da Marcus ha provocà il 2005 ina gronda cuntraversa.
In’ulteriura statua da Mozart è avant maun sin il Kapuzinerberg.

A Salzburg sa chatta er la sedia da la fundaziun internaziunala Mozarteum.
Quella è vegnida fundada il 1880 ed administrescha la pli gronda collecziun da
brevs originalas sco er publicaziuns e registraziuns musicalas che stattan en
connex cun la vita ed ovra da Mozart. La fundaziun è er en possess da l’edifizi
cun duas salas da concert, nua ch’han per part lieu ils Salzburger Festspiele e
la Mozartwoche annuala. Medemamain existan a Salzburg ina scola da musica e
pliras furmaziuns musicalas ch’èn colliadas stretgamain cun l’ovra musicala da
Mozart.

L’enconuschent monument da Mozart è vegnì creà il 1896 da l’architect Karl König
e dal sculptur Viktor Tilgner. Oriundamain sa chattava il monument sin
l’Albertinaplatz. Suenter la Segunda Guerra mundiala al han ins dischlocà il
1953 en il Burggarten.

En la chasa natala da Leopold Mozart ad Augsburg è endrizzà in lieu commemorativ
davart l’istorgia da la famiglia Mozart. Ina tavla a la Mittelgasse 14 regorda
plinavant al basat Franz Mozart (1649–1694) ch’ha vivì e lavurà qua sco maister
miradur. Ad Augsburg ha er la Deutsche Mozart-Gesellschaft sia sedia.

La segunda citad en Germania che commemorescha Mozart è Mannheim. Qua ha Mozart
passentà sin numerus viadis 176 dis da sia vita, ha cumponì pliras ovras e
dirigì il 1790 ina represchentaziun da ‹Le nozze di Figaro›. Plinavant è Mozart
s’inamurà qua dad Aloisia Weber ed ha emprendì d’enconuscher la sora Constanze,
sia dunna da pli tard. La ‹Scola da Mannheim› da quel temp era da muntada
europeica, ma musicalmain n’ha Mozart betg pudì reussir en quest ravugl.

En il quartier Smíchov a Prag è vegnì endrizzà il 1956 en l’uschenumnada Villa
Bertramka in museum da Mozart. Questa chasa era en possess da la famiglia dad
Ignatz Anton von Weiser ch’era president da la citad da Salzburg e ch’ha scrit
il text tar diversas cumposiziuns da Mozart. Mozart ha abità qua l’october 1787
(conclusiun e primaudiziun da ‹Don Giovanni›) e da la fin avust fin l’entschatta
settember 1791 (primaudiziun da ‹La clemenza di Tito›).  

Suenter avair udì il 1785 l’emprima giada ils quartets d’instruments dad artg
che Mozart al aveva deditgà, duai Joseph Haydn avair ditg a Leopold Mozart: «Ich
sage ihnen vor gott, als ein ehrlicher Mann, ihr Sohn ist der grösste Componist,
den ich von Person und den Nahmen nach kenne: er hat geschmack, und über das die
grösste Compositionswissenschaft.»

Da sias abilitads extraordinarias era er Mozart sez conscient, quai che resorta
d’ina brev scritta ils 7 da favrer 1778 a ses bab: «Denn ich kann so ziemlich,
wie sie wissen, alle art und styl vom Compostitions annehmen und nachahmen.»

I tutga tar las atgnadads cumprovadas da Mozart ch’el ha absorbà durant tut sias
periodas da cumposiziun musica dals pli differents stils e ch’el ha tratg a niz
quels a moda ordvart creativa. En emprima lingia èn sias cumposiziuns marcadas
d’elements da stil da la Germania dal Sid e da l’Italia da la segunda mesadad
dal 18avel tschientaner.

Las emprimas influenzas derivan da ses bab e da cumponists locals da Salzburg.
Quant fitg che Mozart era l’emprim obligà a ses ambient mussa la dispita pervi
da las duas sinfonias da Lambach, tar las qualas ins ha speculà ditg, tgenina
che derivia da Leopold Mozart e tgenina da Wolfgang Amadeus Mozart.

Sin ses viadis en l’Italia ha Mozart alura emprendì d’enconuscher il stil dad
opera talian, il qual al ha influenzà fermamain. Era a Londra tar Johann
Christian Bach ha Mozart gì chaschun d’approfundar sias enconuschientschas da
l’opera taliana.

Da grond’influenza – en spezial per sias ovras tardivas – è er stà il studi dal
cuntrapunct. Questa tecnica da cumposiziun tipica per il baroc e la
renaschientscha ha el studegià a moda teoretica tar Padre Martini en l’Italia e
pli tard a Vienna a moda pratica s’approfundond tar Gottfried van Swieten en la
musica da Johann Sebastian Bach e Georg Friedrich Händel.

Las ovras da Mozart vegnan per ordinari numeradas tenor lur successiun entaifer
il Register da Köchel (KV) ch’è vegnì edì il 1862 da Ludwig von Köchel
(1800–1877). Quest register emprova da suandar la genesa da las singulas ovras
en urden cronologic.



https://rm.wikipedia.org/wiki/Portg_selvadi

Il portg selvadi (Sus scrofa) appartegna a la famiglia dals portgs per propi
(Suidae) entaifer l’urden dals mammals cun unglas pèr. Ses territori da
derasaziun oriund tanscha da l’Europa dal Vest fin en l’Asia dal Sidost; tras
natiralisaziun en l’America dal Nord e dal Sid, en l’Australia e sin numerusas
inslas è la spezia oz quasi derasada en tut il mund.

Portgs selvadis èn omnivors (popular ‹mangiatut›) ed abels da s’adattar fitg
bain a novs conturns. En l’Europa Centrala crescha la populaziun actualmain fitg
ferm, e quai surtut perquai ch’i vegn cultivà dapli tirc; adina pli savens
penetreschan portgs selvadis er en territoris abitads. Il portg selvadi furma
ultra da quai la furma originara dal portg domestic.

En l’Europa tutgan ils portgs selvadis da vegl ennà tar la selvaschina. Perquai
datti – surtut per tudestg – per portgs selvadis da differentas vegliadetgnas e
dad omaduas schlattainas sco er per bleras parts dal corp denominaziuns
specificas che derivan dal linguatg da chatscha. Uschia vegn in portg selvadi
masculin er numnà ‹ver selvadi› (tudestg: Keiler; ‹ver› = Eber); la portga
selvadia sa numna per tudestg Bache ed il portget fin in onn Frischling.

Examinaziuns ch’èn vegnidas fatgas il medem temp en la Pologna mussan ch’ils
portgs selvadis ch’han ina ferma coluraziun nair alva han ina pli auta quota da
mortalitad; ins suppona che lur regulaziun da la chalur na funcziunia betg uschè
bain.

Er il pais e la grondezza divergeschan fitg tut tenor la derasaziun geografica;
il pais variescha ultra da quai da stagiun tar stagiun. Sco regla generala po
valair ch’il pais e la grondezza s’augmentan dal sidvest vers il nordost.
Creschids dal tuttafatg èn portgs selvadis en la vegliadetgna da tschintg onns;
en l’Europa Centrala han portgas selvadias ina lunghezza dal chau e dal corp da
130 fin 170 cm, vers selvadis cuntanschan ina lunghezza da 140 fin 180 cm.
Portgas selvadias d’ina vegliadetgna d’almain tschintg onns pasavan en l’ost da
la Germania senza ils organs interns (‹sbuttatschads›) tranter 43 e 95 kg, vers
selvadis tranter 54 e 157 kg. Ils pais ils pli auts han las portgas cuntanschì
là da l’october fin il mars, ils vers selvadis da l’avust fin il december. Il
pais d’exemplars vivents tanscha en l’Europa Centrala fin 150 kg (portgas
selvadias) resp. fin 200 kg (vers selvadis).

Tar il portg selvadi sa tracti d’in animal selvadi ch’è derasà en tut l’Eurasia
sco er en il Giapun e sin parts da las inslas da l’Asia dal Sidost. En l’entir
territori da derasaziun èn enconuschentas radund 20 sutspezias.

En l’Africa dal Nord era il portg selvadi derasà fin avant paucs tschientaners
per lung dal Delta dal Nil fin en il sid da Khartum sco er en il nord da la
Sahara. Ozendi èn ils portgs selvadis però fitg stgars en questa regiun. Las
duas sutspezias Sus scrofa libycus e Sus scrofa barbarus valan schizunt sco
svanidas.

En il nord tanscheva il territori da derasaziun oriund dal Lai da Ladoga (60° N)
en il nordvest fin a Nowgorod sper Moscau ed alura per lung da la Wolga fin en
la part meridiunala da l’Ural (52° N). Pli vers ost cuntanscheva il cunfin
schizunt 56° N (Irtysch). En deserts, en l’auta muntogna ed en l’auta planira
manca il portg selvadi percunter cumplettamain; uschia na cumpara el er betg en
las regiuns sitgas da la Mongolia, cumbain che quellas èn situadas en grads da
ladezza main exponids (44–46° N).

En il decurs dals tschientaners è l’areal da derasaziun sa midà pliras giadas.
Quai vala per ils divers temps da glatsch, ma surtut er per ils davos
tschientaners. L’influenza da l’uman (agricultura intensiva, chatscha) ha per
exempel gia manà a l’entschatta dal 17avel tschientaner a l’extirpaziun dal
portg selvadi en l’Engalterra. En il Danemarc è quai stà il cas a l’entschatta
dal 19avel tschientaner, en la Tunesia ed il Sudan a l’entschatta dal 20avel
tschientaner. Ma er en Germania, en l’Austria, en l’Italia ed en la Svizra èn
vastas regiuns stadas sur lung temp senza portgs selvadis.

Er en la Russia era il portg selvadi vegnì extirpà fin ils onns 1930 en vastas
parts dal pajais. Tras quai è il cunfin nord dal territori da derasaziun sa
spustà fermamain vers sid (surtut en la part occidentala dal pajais). Enfin
l’onn 1950 eran ils animals però puspè sa derasads vastamain ed avevan bunamain
puspè cuntanschì il cunfin nord da l’anteriur territori da derasaziun. Questa
‹reconquista› è documentada fitg bain en l’entira l’Europa da l’Ost: Enturn il
1930 eran anc sa mantegnids effectivs da portgs selvadis en territoris da guaud
palidus en la Bielorussia, l’Ucraina, la Lituania e la Lettonia. Da là davent èn
els puspè sa derasads l’emprim per lung da las rivas dals flums Daugava, Dnepr,
Desna sco er, pli tard, Oka, Wolga e Don. Vers il 1960 eran ils portgs selvadis
puspè da chasa da Son Petersburg fin Moscau; il 1975 han els cuntanschì la
lingia dad Archangelsk fin Astrachan ed èn puspè immigrads en la Finlanda.

Ina derasaziun cumparegliabla ha gì lieu vers vest. Ils onns 1970 hai puspè dà
portgs selvadis en il Danemarc e la Svezia. Quels eran bain mitschads dad asils
da selvaschina, ma han pudì s’etablir, damai ch’els èn vegnids acceptads da las
instanzas forestalas. Nà da la Svezia dal Sid ha il portg selvadi cuntanschì il
2006 la Norvegia, nua ch’el era stà extirpà dapi 500 a.C. Per il mument vala il
portg selvadi però anc en la Norvegia sco spezia nungiavischada.

Il svilup da las populaziuns dals ultims decennis sa lascha er leger giu da las
statisticas da chatscha: En Germania eran vegnids sajettads ils onns 1960 radund
30 000 animals ad onn; suenter il 2000 èn quai stads radund 500 000 animals ad
onn.

Quant bain ch’il portg selvadi è abel da s’adattar a novs spazis vitals
illustrescha la citad da Berlin. Là han els reconquistà sco novs spazis vitals
ils guauds situads en vischinanza da la citad e penetreschan adina puspè er en
la periferia da la citad. Da temp en temp arrivan els schizunt en il center da
la citad. Il matg 2003 han per exempel stuì vegnir sajettads dus portgs selvadis
ch’eran sa pers sin l’Alexanderplatz.

Per motivs da chatscha è il portg selvadi vegnì natiralisà a l’entschatta dal
20avel tschientaner en ils Stadis Unids. Là è el per part sa maschadà cun portgs
domestics daventads selvadis che vivevan dapi l’entschatta dal 16avel
tschientaner en il sidvest dals pajais (surtut a Texas). Tras questa maschaida
na datti oz en ils Stadis Unids nagin cunfin cler tranter portgs domestics e
portgs selvadis. Sco ch’i para reusseschi però als portgs cun in’auta cumpart
selvadia da sa far valair envers ils portgs cun in’auta cumpart dal portg
domestic. En divers stadis (surtut California, Florida, Texas, South Carolina,
Georgia, Alabama, Arkansas, Oklahoma, Arizona e Louisiana) dumbran ins oz gronds
effectivs da portgs selvadis, e quai malgrà ch’i vegn per part fatg
intensivamain chatscha sin els.

Er en l’America dal Sid existan effectivs da portgs selvadis natiralisads. En
l’Argentinia èn portgs selvadis vegnids importads vers il 1900 e vivan là
tranter il 40avel ed il 44avel grad da ladezza.

Ulteriurs effectivs da portgs selvadis natiralisads, ch’èn per part medemamain
sa maschadads cun ils portgs domestics, datti a Nova Guinea, en la Nova Zelanda
ed en l’Australia, en pli a Hawai, Trinidad e Puerto Rico. Per part èn ils
animals arrivads en questas regiuns gia avant tschientaners. A Hawai per exempel
èn ils emprims portgs arrivads avant radund 1000 onns cun navigaturs da la
Polinesia. En l’Australia èn ils portgs selvadis vegnids importads a
l’entschatta dal 19avel tschientaner, tranter auter per cumbatter las serps. Oz
valan els sco mulesta – ils portgs selvadis mazzan per exempel regularmain
agnels novnaschids e vegnan perquai considerads da l’agricultura sco animals
nuschaivels.

Portgs selvadis maglian però er insects che passentan in temp da lur svilup en
la terra sco er auters animals pitschens. Er qua po il sfuignim intensiv manar a
donns considerabels, per exempel tar lieus da cuar u en territoris d’envernada
da luschards. Da l’autra vart ha l’activitad dals portgs selvadis per
consequenza ch’il spectrum da la fauna sa sposta vers spezias da curta vita e
contribuescha uschia a la protecziun da las spezias botanicas. Quai vegn
attribuì ad ina cumpart pli auta da sems da plantas scherminativs en terrens
ch’èn vegnids utilisads dals portgs selvadis. Perquai che las caracteristicas
dals terrens che vegnan sfuignads sa midan, s’augmenta er l’abilitad
scherminativa da las plantas ed il fatg ch’il paus da vegetaziun vegn interrut
augmenta la creschientscha.

Per la derasaziun dals sems da las plantas tras endochoria (a moda digestiva,
vul dir en furma dad excrements) gioga il portg selvadi in dals vecturs ils pli
impurtants: el è involva en la derasaziun da betg main che 76 da 123 spezias da
plantas ch’èn vegnidas intercuridas.

Sch’i stat a disposiziun abundantamain nutriment, pon animals giuvens feminins
gia cuntanscher suenter 8 fin 10 mais la madirezza sexuala. Animals masculins
madiran per ordinari pir en il decurs dal segund onn da vita. Excepziuns da
quella regla han ins enfin uss pir pudì observar en ils Stadis Unids, nua che
las populaziuns da portgs selvadis èn sa maschadads fermamain cun portgs
domestics.

Il temp da purtanza da las femellas dura 114 fin 118 dis (‹trais mais, trais e
emnas e trais dis›). En l’Europa Centrala naschan ils animals giuvens il pli
savens dal mars fin il matg. Ils novnaschids vesan immediat ed han gia zaidlas
vi da lur corp. Lur pais da naschientscha munta a 740 fin 1100 grams. Il temp da
tezzar dura 2,5 fin 3,5 mais. Appartegna la mamma ad in triep, alura
s’allontanescha ella da quel e va sias atgnas vias, enfin ch’ils pitschens èn
abels da suandar quel. La colliaziun tranter la mamma ed ils pitschens dura per
ordinari radund 1,5 onns.

Per ils lufs furman ils portgs selvadis ina da las predas principalas; la
cumpart variescha però tut tenor il spazi da viver. Tar in’examinaziun ch’è
vegnida fatga a l’entschatta dals onns 1980 en la part settentriunala da la
Russia europeica han ins chattà en 47 % dals excrements da lufs restanzas da
portgs selvadis. En autras regiuns da la Russia han retschertgas cumparegliablas
mussà ch’ils portgs selvadis furman la primavaira e la stad 80 % e l’atun 40 %
da la preda dals lufs. Quels chatschan la gruppa da portgs selvadis sur ina pli
lunga distanza ed emprovan da separar in animal dals ulteriurs. Surtut animals
giuvens e da l’onn precedent daventan lur unfrenda; portgs selvadis creschids
che vegnan en las stretgas, èn tuttavia abels da sa defender cunter lufs.

En cumparegliaziun cun il luf, il tigher da la Sibiria e l’urs brin giogan il
luf-tscherver, la vulp, il giat selvadi ed il piv grond be ina rolla secundara
sco predaturs. Els fan surtut chatscha sin portgets ch’èn gist naschids u
flaivlentads.

Ils portgs selvadis valan sco reservuar permanent dal scherm infectus da la
pesta dals portgs e sco infectader principal da las scossas da portgs domestics.
Il 2002 èn vegnids annunziads en Germania 451 cas da pesta tar portgs selvadis,
quai ch’ha er augmentà il squitsch da far chatscha sin els. Ils ultims onns è la
situaziun d’infestiun però sa calmada in pau.

Per part exista ina situaziun da periclitaziun locala; a nivel global n’èn ils
portgs selvadis però betg periclitads. Sin la Glista cotschna da las spezias
periclitadas da l’Associaziun per la protecziun da la natira mundiala IUCN
cumparan els perquai sut la rubrica Least Concern.

Entaifer il gener Sus è probablamain il portg selvadi nanin (Sus salvanius)
parentà il pli stretgamain cun il portg selvadi. Tut las autras spezias da Sus
furman ensemen la gruppa dals portgs barbus e portgs cun bots. Las relaziuns da
parentella a l’intern da questa gruppa n’èn però betg anc scleridas.

Ulteriuras sutspezias vivan en l’Asia Centrala, en l’India sco er en las
diversas parts da l’Orient Extrem.

En il decurs da la domesticaziun dal portg selvadi èsi probablamain vegnì tras
fissiun tar in augment dal dumber da cromosoms. Igl è però er pussaivel ch’il
dumber oriund muntava tar ils portgs selvadis a 2n = 38 e ch’igl è vegnì tar ina
fusiun da cromosoms. En quest ultim cas represchentassan las sutspezias da
l’anteriura Jugoslava e dal Giapun il stadi oriund.

Vegnan cruschads portgs selvadis e portgs domestics, resultan descendents
fritgaivels, e quai cumbain ch’il dumber da cromosoms dals geniturs è different.

Entaifer il grond territori da derasaziun dal portg selvadi han gì lieu
domesticaziuns pliras giadas independentamain in da l’auter. Sco tar las nursas
e las chauras ha la domesticaziun er manà tar il portg selvadi tar ina sminuziun
da la grondezza oriunda da l’animal. Chats archeologics dad oss ch’èn pli
pitschens ch’il spectrum da variaziun ch’è usità tar portgs selvadis vegnan
perquai resguardads sco cumprova per ina domesticaziun da portgs selvadis. Ils
pli vegls chats che documenteschan a moda cumprovada ina domesticaziun derivan
da la Tirchia dal Sidost. En culegnas dal temp neolitic tempriv (emprima mesadad
dal 8avel millenni a.C.) han exchavaziuns manà a la glisch oss da portgs che sa
differenzieschan en lur relaziuns da grondezza cleramain dal portg selvadi. En
l’Irac ed en l’Europa derivan mussaments segirs da ca. 7000 a.C.
Independentamain da quai è il portg selvadi vegnì domesticà en la China
(probablamain en il decurs dal 6avel millenni a.C.) ed en la Tailanda (quart
millenni a.C.).

En l’Europa Centrala ha la domesticaziun manà a portgs ch’avevan en il temp
medieval savens in autezza dal spitg dal dies da be 75 cm. En lur cumparsa –
pail spess, chau stendì – sumegliavan els però anc fitg ferm il portg selvadi.
Fin en il 18avel tschientaner na sa differenziava la moda da viver dal portg
domestic europeic numnadamain betg ferm da quel dal portg selvadi. Tras las
cundiziuns da tegnida en il liber n’eran els betg protegids cunter il fraid. Lur
maglia stuevan els en emprima lingia tschertgar sezs en ils guauds; dals umans
vegnivan els sin il pli pavlads cun lavadiras. Ultra da quai vegnan portgas
domesticas ad avair parturì da temp en temp descendenza da vers selvadis. En
consequenza da tut quai na sa differenziava il portg domestic fin là strusch dal
tip dal portg selvadi. Igl eran quai animals satigls cun chommas lungas, in chau
stendì e zaidlas bain visiblas si dies. Anc vers l’onn 1800 cumpigliava la
vegliadetgna da maz dals portgs en Germania 1½ onn; lur pais muntava da quel
temp a 50 kg.

Tar ils portgs domestics odierns sa tracti da svilups d’allevament relativamain
moderns. Els èn sa furmads suenter che la pratica d’als engraschar cun glondas è
vegnida bandunada. L’emprima razza da portgs moderna è sa sviluppada vers il
1770 en l’Engalterra.

La chatscha sin in ver duvrava percunter curaschi ed inschign. Ina giada ch’in
portg selvadi creschì è blessà attatga el er l’uman; surtut ils vers pon
chaschunar cun lur lungs dents chanins blessuras mortalas. I valeva perquai
tuttavia sco cumprova da curaschi d’ir a chatscha da portgs selvadis be munì cun
la lantscha. Correspundentamain menziunescha il codex songagliais Carolus Magnus
et Papa Leo da l’onn 799 er il cletg da chatscha da Carl il Grond che duai avair
butinà in ver.

Il svilup da las armas da fieu ha simplifitgà la chatscha sin portgs selvadis. I
n’era betg pli necessari da far frunt directamain ad in ver che sa defenda
stinadamain cun ses clavigliuns. Tuttina è la chatscha sa mantegnida, surtut dal
temp dal baroc, sco part integrala dal ceremonial curtais. Persecuziuns da
portgs a chaval han bain anc fatg part dals divertiments da l’aristocrazia;
savens èn ils animals però er vegnids chatschads en uschenumnads curtins da
chatscha directamain davant la flinta da la societad curtaisa. Ils animals
sajettads giugavan tuttavia ina rolla tar il provediment da la populaziun cun
charn. Il 1669 ha per exempel il ‹Proviant- und Rauchhaus des Jägerhofes
Dresden› vendì a la populaziun la charn da 616 animals; en la Prussia eran ils
burgais da las citads obligads da cumprar giu da la curt portgs selvadis ch’eran
vegnids sajettads. Ils purs fatschentavan surtut ils gronds donns ch’ils portgs
faschevan adina puspè vi da la cultira; ad els n’eri per ordinari betg lubì da
mazzar ils portgs ch’invadevan lur prads – els als dastgavan be stgatschar cun
bastuns.

La situaziun è sa midada cun la fin da l’absolutissem. Las restricziuns da
chatscha sin portgs selvadis èn vegnids dissolvidas ed a partir dal davos terz
dal 18avel tschientaner han blers pajais da l’Europa Centrala relaschà
ordinaziuns, tenor las qualas igl era be pli lubì da tegnair portgs selvadis en
curtins da selvaschina. En numerusas regiuns da l’Europa Centrala n’era il portg
selvadi perquai betg pli represchentà vers la mesadad dal 19avel tschientaner.
L’effectiv è anc sa sminuì supplementarmain suenter che la Revoluziun dal 1848
ha lià il dretg da chatscha a la proprietad funsila. La persuna cun dretg da
chatscha aveva uss numnadamain da far bun envers il proprietari da terren
l’entir donn che vegniva chaschunà tras la selvaschina.

Vers ils onns 1940 ha l’effectiv cuntanschì en l’Europa Centrala in minimum
istoric. Al restabiliment ha contribuì il fatg ch’igl èn vegnids relaschads en
il suenterguerra scumonds da sajettar portgs selvadis. Er la cultivaziun da tirc
augmenta per ordinari la preschientscha da populaziuns da portgs selvadis. En il
fratemp vegnan sajettads en Germania mintg’onn radund in mez milliun portgs
selvadis. Suenter il chavriel furma el qua la selvaschina che vegn sajettada il
segund frequent; en l’Austria sa chatta el sin la tschintgavla ed en Svizra sin
la sisavla plazza.

Sco gia menziunà enconuscha la lingua tudestga per il portg selvadi e sias parts
dal corp differentas noziuns specificas che derivan da la lingua da
chatschaders: il portg selvadi masculin (ver) vegn numnà Keiler, in ver pli vegl
(a partir da ca. 5-6 onns) Basse u Hauptschwein. L’animal feminin (portga) vegn
numnà Bache, in novnaschì Frischling. Ils dents chanins dal ver sa numnan er
Gewaff, quels da la missella sura Haderer e quels da la missella sut Gewehre.

En citads gronds poi esser che portgs selvadis perdan dal tuttafatg lur
timiditad envers ils umans, e quai surtut sch’els vegnan pavlads. En ambients
urbans giaudan portgs selvadis savens la simpatia da la populaziun, da l’autra
vart sto lur dumber vegnir regulà per tegnair a mastrin ils donns vi da parcs e
zonas verdas.

Animals che vegnan allevads tras l’uman daventan fitg dumestis e na pon betg pli
vegnir mess en libertad. Per ina tegnida adequata a lur natira dovran portgs
selvadis ultra da quai bler spazi, sco quai che be parcs zoologics pon metter a
disposiziun.



https://rm.wikipedia.org/wiki/Rumantsch_Grischun

Il rumantsch grischun (RG) è ina lingua da scrittira, il resultat d’in
cumpromiss linguistic, che prof. Heinrich Schmid ha stgaffì il 1982 per
incumbensa da la Lia Rumantscha. Il rumantsch grischun è ina da las quatter
linguas uffizialas da la Svizra. En las scolas vegn il rumantsch grischun
actualmain be pli anc instruì a Trin ed en il Surses. Quai suenter suenter
entginas controversas e numerusas decisiuns communalas da turnar enavos tar il
idiom. En la Surselva ha la vischnanca da Laax decidì l'entschatta avrigl 2013
sco davosa da betg pli instruir il RG en scola.

Il Rumantsch dal Grischun ha sviluppà ord motivs istorics e geografics dapi il
16avel tschientaner tschintg differents idioms: il Sursilvan, il Sutsilvan, il
Surmiran, il Puter ed il Vallader.

Ina lingua unifitgada per ils rumantschs è in project vegl: L'emprima emprova è
vegnida proponida da Joseph Planta. In'ulteriura ha lura er il pader benedictin
Placidus a Spescha fatg cun ses ABC-alpin. Quel era dentant uschè cumplitgà
ch'el n'aveva naginas schanzas. La fin dal 19avel tschientaner ha lura Gion
Antoni Bühler creà il romontsch fusionau, e pli tard ha Leza Uffer preschentà
ses interrumantsch. Tut quellas stentas han dentant mai propi purtà fritga.

Ed uschia era la fin dals onns 1970 il privel pli gronds che mai, ch'il tudestg
surpiglia la rolla sco lingua unifitgada dals rumantschs. Perquai ha la Lia
Rumantscha decidì da far anc ina giada la stenta e realisar ina lingua da
scrittira unifitgada per tut la Rumantschia.

L'onn 1982 ha lura Heinrich Schmid, in romanist da Turitg, preschentà normas per
crear in Rumantsch Grischun. Sin fundament da quai ha lura la Lia Rumantscha
elavurà in dicziunari rumantsch grischun, il Pledari Grond. Dapi lura vegn
stediamain lavurà vinavant vid quest'ovra, dapi l'onn ils 22 da matg 2006 è quel
era disponibels gratuitamain en l'internet.



https://rm.wikipedia.org/wiki/Ghitarra

La ghitarra (dal grec vegl κιθάρα per in instrument en furma da lira) è in
instrument da musica che fa part da la famiglia da las lautas a chascha cun
culiez. Areguard la moda co ch’il tun vegn creà sa tracti d’in instrument a
cordas, areguard la tecnica da sunar è la ghitarra in instrument da trair. En
pli differenziesch’ins tranter ghitarras acusticas ed electricas.

Normalmain è l’aissa da tuc munida cun traversas. Quellas gidan a scursanir
precisamain las cordas cura ch’ins vul producir in tschert tun. Mintga tschancun
da l’aissa da tuc tranter duas traversas correspunda ad in pass d’in mez tun.
Las traversas da ghitarras modernas consistan per regla d’argient nov. Damai che
las traversas èn fixadas vi da l’aissa da tuc uschia ch’ins na las po betg
muventar, n’èsi da princip betg pussaivel da producir tuns che giaschan tranter
ils pass d’in mez tun. Cun agid da tschertas tecnicas da sunar sco per exempel
trair la corda (bending) u bottleneck (resp. slide) sa lascha questa restricziun
tuttina guntgir.

Tut tenor furma da construcziun da la ghitarra sa preschenta il corpus a moda
fitg differenta. Instruments acustics cumpiglian per regla in corp da resonanza
da lain che consista dal fund, da las rischlas e da la cuverta. La part sura ha
ina fora da resonanza radunda (u per part er en furma da clav da violina). I dat
però er construcziuns cumplettamain differentas, en spezial tar ghitarras
electricas. Il pli derasadas èn qua las ghitarras a mesa resonanza (che possedan
bain in corp da resonanza, ma ch’han recepturs dal tun electrics) e las
uschenumnadas solidbody (senza corp da resonanza).

Instruments sumegliants a la ghitarra eran gia en diever enturn 5000 a.C. In
instrument che fa endament la lauta europeica è da chattar sin in reliev en il
tempel da Hammurapi a Babilon (1792–1750 a.C.). Er dissegns egipzians dal temp
dals faraos mussan dunnas che sunan instruments che sumeglian ghitarras.

La precursura directa da la ghitarra odierna furma la vihuela spagnola dal temp
da la renaschientscha. Ella posseda in corpus relativamain graschel ed è gia
munida cun ina platta da claviglias.

Il num ‹ghitarra› è vegnì surpiglià dal spagnol. Da là deriva il term guitarra
sur l’arab qīṯāra dal grec vegl κιθάρα (kithara). Tar la kithara greca sa tracti
però d’ina lira che po plitost valair sco antecessura da la citra.

En la lingua araba vegniva l’instrument er numnà عود (al-oud, ‹il lain›). Da
quest term è sa sviluppà il pled medieval ‹lauta›. Quest svilup etimologic
lascha supponer ch’ils Maurs hajan purtà en Spagna l’oud (che vegniva er numnà
da quel temp barbat).

Ins suppona che la ghitarra saja sa sviluppada or d’instruments che
funcziuneschan sumegliant sco in monochord. Tals instruments derivan
tgunschamain d’in simpel artg cun frizzas. En la Frantscha dal Sid existan
picturas da cuvels (da ca. 14 000 a.C.) che mussan probablamain in musicant che
dovra sia bucca sco corp da resonanza per in uschenumnà artg da bucca
(sumegliant a la sgara da bucca). Questa supposiziun sa basa però sulettamain
sin il fatg ch’i dat anc oz tals instruments (sco per exempel il berimbau) e
ch’i sa lascha far fitg bain la punt da tals instruments a corda rudimentars ad
instruments che sumeglian la ghitarra.

Tals instruments sumegliants a la ghitarra èn la saz tirca u la sitar da
l’India. La sitar deriva da la setar persiana ch’aveva oriundamain trais cordas
(se ‹trais›, tar ‹cordas›). Cura ch’igl è però vegnì sunà l’emprima giada sin in
antecessur da la ghitarra per propi è grev da dir. Illustraziuns da la
Mesopotamia e da l’Egipta mussan instruments a cordas cun in culiez ed in corp
da resonanza, uschia ch’ins po supponer che quai saja stà il cas dal temp da las
emprimas autas culturas.

Ils Grecs vegls sunavan liras (lautas a giuf). Pir en il temp hellenistic han
els er cumenzà a sunar lautas che lubivan da scursanir la lunghezza da las
cordas. Quests instruments sa cumponivan d’in corp da resonanza che gieva a
finir en dus bratschs laterals. Quels vegnivan colliads in cun l’auter tras ina
traversa vi da la quala pudevan vegnir fixadas las cordas.

Suenter ch’ils Romans ha conquistà la Grezia è quest instrument sa derasà en
l’entir Imperi. Ma er instruments a corda cun chascha da resonanza e culiez eran
en diever ed han schizunt fatg in pass decisiv: il culiez che tanscheva
oriundamain per lung sur l’entira chascha da resonanza è da nov vegnì fermà
sisum vi da quella, sco quai è anc il cas tar las ghitarras odiernas. Quests
instruments vegnivan surtut sunads da las classas socialas inferiuras, pia er
dals schuldads, ils quals als han purtà en Spagna en rom da las Guerras punicas
(264–146 a.C.). Qua ha il term kithara cumenzà a sa differenziar da sia muntada
oriunda e na sa referiva betg pli a la lauta a giuf.

Quests instruments eran bain er enconuschents en las ulteriuras parts da
l’Europa, ma en diever eran els surtut en Spagna. Dapi il 711 regivan là ils
Maurs ch’avevan gia prendì cun els da lur patria l’oud, ina lauta araba che vegn
sunada senza traversas. Da l’oud è sa sviluppada la lauta da la renaschientscha
ch’è construida sumegliantamain, ma che dispona gia da traversas: cordellas da
bigl u d’auter material ferm èn vegnidas fermadas enturn il culiez en la dretga
distanza. Da quella han ils Spagnols sviluppà la vihuela che dispona da la
medema constellaziun da cordas, ma ch’ha in corpus plat. La vihuela dueva alura
sa sviluppar a la ghitarra odierna.

La musica dal 17avel tschientaner è per gronda part sa mantegnida en furma da
tabulaturas. A partir dal temp dal baroc ha la musica da ghitarra cumenzà ad
accentuar adina pli ferm ils accords. A quest svilup ha be la guitarra pudì
s’adattar en la construcziun; la vihuela è percunter svanida. Er quest svilup ha
gì lieu en Spagna, t.a. sut l’influenza da Gaspar Sanz e sia scola da ghitarra
(Instrucción de música sobre la guitarra española). Uschia è la ghitarra – che
possedeva uss tschintg cordas – vegnida numnada cun il temp guitarra española.

En il decurs dal baroc è la moda da sunar puspè sa midada dal rasgueado (pitgar
accords) vers il punteado (il sunar a cuntrapunct). La ruptura finala è lura
succedida a l’entschatta da la classica. Ussa è la melodia daventada l’element
purtant; perquai è vegnì experimentà bler cun ils materials da las cordas (per
far resortir pli fitg ils singuls tuns da la melodia) sco er cun differentas
modas d’accordar la ghitarra.

Curt avant il 1800 han lura mandora e ghitarra quasi stgamià lur plazza: la
ghitarra, che vegniva accordada en il baroc e' – h – g – d' – a ha surpiglià da
la mandora la sisavla corda ed è er vegnida accordada sco quella (e' – h – g – d
– A – G, pli tard er e' – h – g – d – A – E). La mandora percunter ha surpiglià
– analog al svilup che la ghitarra aveva fatg tras pli baud – la moda da trair
si be singulas cordas enstagl da chors (‹cordas schumellinas›). In resultat
tardiv da quest svilup da la mandora è stada l’uschenumnada lauta da ghitarra.

Durant l’epoca classica è la ghitarra sa sviluppada surtut en las citads da
Vienna e da Paris. A Vienna ha Johann Georg Stauffer sviluppà il model da
ghitarra viennais. In pau pli tard che questas duas citads è er Londra sa
sviluppà ad in center da ghitarra da muntada europeica.

Ils cumponists principals per musica da ghitarra eran a Paris Fernando Sor,
Dionisio Aguado, Pierre-Jean Porro e Napoléon Coste; a Vienna Mauro Giuliani,
Johann Kaspar Mertz e Johann Dubez. A Londra èn da numnar Leonhard Schulz,
Wilhelm Neuland, Luigi Sagrini, Felix Horetzky, Ferdinand Pelzer e sia figlia
Catharina Josepha Pratten. In dals pli impurtants virtuus da la ghitarra suenter
il temp da vita da Giuliani (1781–1829) è stà Giulio Regondi (1822–1872). Er el
ha vivì la gronda part da sia vita a Londra. Ma gia en la romantica ha il svilup
puspè manà enavos en la Spagna. Là ha il ghitarrist Francisco Tárrega
(1852–1909) sviluppà las tecnicas essenzialas per il maun dretg e per il maun
sanester sco ch’ellas èn anc oz en diever. Ed a medem temp ha il construider da
ghitarras Antonio de Torres (1817–1892) sviluppà la ghitarra als models odierns
areguard furma, grondezza e divers detagls da la construcziun dal corpus e da la
mecanica.

A l’origin da la ghitarra electrica è stà il giavisch da dar a l’instrument
dapli volumen. Quai è daventà necessari, damai ch’ils ghitarrists cun lur
instruments acustics avevan fadia da sa far valair en il jazz envers ils
instruments da flad. Uschia è la ghitarra electrica sa sviluppada pass per pass
nà da la ghitarra acustica descritta survart. Fin oz è sa mantegnida l’entira
paletta da quest svilup che tanscha da ghitarras (da jazz) acusticas cun
recepturs dal tun agiuntads sur ghitarras semi-acusticas (hollow body) fin a las
ghitarras electricas ‹per propi›, pia senza corp da resonanza (solidbody).

Sco ulteriur element decisiv tant areguard il tun sco er areguard las
pussaivladads da sunar l’instrument è da numnar la hardware, sco per exempel la
mecanica d’accordar u la punt (che vegn savens numnada tar ghitarras electricas
bridge).

Normalmain han ghitarras electricas 21, 22 u 24 traversas. Ils tuns situads
tranter las traversas las pli autas sa laschan tschiffar bain grazia a la part
dal corpus correspundenta ch’è tagliada davent (cutaway). Il tun situà suenter
la 24avla traversa da la corda la pli auta ha ina frequenza da 1318,5 Hz.

Tar ghitarras electricas vegnan las vibraziuns da las cordas dadas vinavant a
recepturs dal tun (englais: pick up). Avant ch’il tun vegn reproducì vegn el
rinforzà electronicamain. En diever èn surtut duas sorts da recepturs dal tun
che sa differenzieschan tras lur furma da construcziun: single coil e humbucker.

Il princip da recepir signals electrics è vegnì sviluppà en ils onns 1930 ed è
restà fin oz pli u main il medem: Magnets permanents en furma d’ina lega
d’atschal vegnan montads directamain sut las cordas. Quests magnets èn
circumdads d’in spol. Las vibraziuns da las cordas mainan ad in disturbi en il
champ magnetic; tras inducziun sa furma uschia en il spol ina tensiun
alternanta. E per finir vegn quest signal relativamain flaivel dà vinavant a
l’amplificatur. Sa basond sin questa transfurmaziun d’ina vibraziun fisica en in
signal electric è la ghitarra pia da caracterisar sco instrument electric e betg
electronic.

Per pudair variar il tun èn bleras ghitarras electricas munidas cun plirs
recepturs dal tun sco er cun in selectur che lubescha al ghitarrist d’eleger ils
singuls recepturs u er cumbinaziuns da quels. In reglader dal volumen lubescha
plinavant d’augmentar u reducir la tensiun dals recepturs dal tun, quai che
s’effectuescha sin il volumen da basa che vegn dà vinavant a l’amplificatur.

Dapi l’introducziun dal standard da MIDI vers la mesadad dals onns 1980 èn er
vegnids sviluppads sistems che lubeschan da transponer questa tecnica sin la
ghitarra. Ins po differenziar duas variantas: tar l’ina vegnan las vibraziuns da
las cordas da la ghitarra transfurmadas en temp real en signals da MIDI; tar
l’autra – il synthesizer da ghitarra – vegn percunter transfurmà il signal dals
recepturs dal tun en il format da MIDI. Omaduas variantas lubeschan da diriger
cun la ghitarra generaturs da tun electronics sco synthesizers, computers da
battaria u samplers.

Sco gia descrit survart sa laschan las ghitarras electricas attribuir a trais
models da basa. Quels sa differenzieschan in da l’auter tras lur construcziun:
Dus dad els han in corpus chavortg; tut tenor l’autezza da las paraids
(rischlas) vegnan quels numnads ghitarras a plaina resonanza u ghitarras a mesa
resonanza. Il terz model da basa – che cumpiglia per lunsch or la gronda part da
tut las ghitarras electricas – è la solidbody, vul dir la ghitarra senza spazi
da resonanza, tar la quala il corpus consista d’in u plirs tocs da lain massiv.

Las ghitarras electricas las pli enconuschentas e las pli derasadas (tuttas
solidbody) èn la Stratocaster (1954) da Fender e la Les Paul (1952) da la firma
Gibson. Auters impurtants models èn la Fender Telecaster (1950) e la Gibson SG
(1961). Tut quests models vegnan construids (ed imitads) fin oz.

La Fender Stratocaster posseda dus cutaways e trais recepturs dal tun dal tip
single coil. La Gibson Les Paul ha be in cutaway ed è munida cun dus recepturs
dal tun dal tip humbucker. Daspera s’effectueschan er las construcziuns fitg
differentas e l’elecziun dals lains sin il tun vaira different da questas duas
ghitarras. La Les Paul ha in tun chaud, plain, entant che la Stratocaster
producescha in tun pli giz e transparent.

Sa chapescha ch’i dat er furmas da construcziun fitg differentas (sco per
exempel la Flying V en furma da paliet, la Gibson Explorer, la Jackson Randy
Rhoads u ils models da heavy metal da B.C. Rich). Ma tut en tut pon ins dir che
la gronda part da las ghitarras electricas – er dals models pli novs – sa
referescha a la construcziun classica da la Stratocaster resp. da la Les Paul.

Tar ghitarras dal tip Les Paul èn mintgamai trais cordas ordinadas a dretga ed a
sanestra da la platta dal chau (sco tar las ghitarras classicas). Tar ghitarras
dal tip Stratocaster ha il chau percunter ina furma guerscha, uschia che tut las
sis cordas pon vegnir ordinadas da la medema vart da la platta dal chau. Tras
quai po la corda vegnir manada a moda pli guliva e na sa dischaccordescha betg
uschè tgunsch. I dat er ghitarras electricas che cumbineschan tscherts elements
da quests dus tips (sco per exempel ils models da las firmas Paul Reed Smith u
MusicMan).

Bleras ghitarras electricas possedan in indriz per variar a moda mecanica
l’autezza dal tun (vibrato). Pervi d’ina malchapientscha è però s’etablida per
quest indriz il num tremolo (che signifitga atgnamain ‹variaziun dal volumen›).
Tut tenor ghitarra datti differents tips da tremolo (p.ex. Bigsby u Floyd Rose).
L’autezza dal tun vegn variada cun stender u schluccar las cordas (u ditg en
autra guisa: cun dischaccordar per in curt mument las cordas a moda
controllada). Quai succeda cun agid d’in levagl (whammy bar) ch’è plazzà sper la
punt.

A l’entschatta era l’effect da surmodulaziun (u distorsiun) malvis, uschia
ch’ils construiders d’amplificaturs empruvavan tut d’al far svanir. Il tun da la
ghitarra aveva d’esser pur e nunmodulà. In pau a la giada ha il nov sound però
cumenzà a plaschair als ghitarrists. Ils construiders d’amplificaturs (e surtut
la firma britannica Marshall) han reagì sin questa vieuta cun integrar la
distorsiun gia en il stgalim da preamplificaziun. Quai ha pussibilità da
surmodular il tun senza stuair reglar il volumen sin l’autezza maximala. Questas
duas metodas da distorsiun s’effectueschan però a moda differenta sin il tun da
la ghitarra; perquai datti fin oz ghitarrists che prefereschan la surmodulaziun
dal stgalim d’amplificaziun final (che sa lascha be realisar a volumen fitg
aut).

Ils ultims onns èn er s’etablids amplificaturs ‹digitals› che genereschan il tun
cun agid d’in processur da signals digital. Cun la software correspundenta èsi
pussaivel d’imitar il sound da blers amplificaturs cun be in apparat (amp
modelling) e da cumbinar quels cun da tuttas sorts apparats d’effect virtuals.

Cun il term ‹effects da ghitarra› manegian ins per regla l’effect da cirquits
electronics che transfurmeschan il signal da la ghitarra. Per part èn els
integrads en l’amplificatur, per part èn els en diever en furma da pedals u er
da processurs d’effect pli cumplex en format 19″. Ils effects pon per exempel
influenzar il volumen (booster) u la frequenza (equalizer); daspera datti
numerus effects da distorsiun che midan il tun a moda nunlineara (sco overdrive,
fuzz u distortion) u che s’effectueschan sin la resonanza, il sustain u l’eco;
alura effects da modulaziun sco wah-wah, chorus, flanger, vibrato u phaser e
blers auters.

In’ulteriura categoria èn apparats che fan vibrar las cordas d’atschal da la
ghitarra cun agid d’acturs electromagnetics. Cun quels sa laschan las cordas
mantegnair en vibraziun permanenta; perquai vegnan els numnads sustainer. In
auter effect amplifitgescha a moda intenziunada ils tuns armonics da las
vibraziuns da las cordas.

Il svilup da la ghitarra electrica cumenza enturn il 1920. Da quel temp han ins
empruvà da dar a la ghitarra dapli vigur entaifer gruppas da musica. Damai che
instruments da flad èn pli dad aut, era la ghitarra limitada a la rolla sco
instrument da ritmus. Il temp dals gronds orchesters da divertiment e da las big
bands, ma er las novas pussaivladads da registraziun han intimà ils construiders
d’instruments da munir las ghitarras cun dapli volumen ed intensitad. Sco emprim
pass per cuntanscher questa finamira è vegnì engrondì il corp da resonanza;
alura è suandada la ghitarra a resunatur. Enturn l’onn 1930 han ins alura
realisà che la finamira sa laschia be cuntanscher cun amplifitgar la ghitarra a
moda electrica. Questa metoda ha però er gì ses inimis che temevan che quai
ruinia la ghitarra. Las emprimas ghitarras electricas han pudì sa far valair en
las spartas da country, jazz e blues.

Gia a partir dal 1923 aveva Lloyd Loar, schefinschigner en la partiziun da
svilup da la firma Gibson, cumenzà ad experimentar cun recepturs dal tun
electrics. El ha sviluppà in sensur che recepiva las vibraziuns da la cuverta
d’in instrument a cordas ed al transfurmava en in signal electric. Questa sort
da recepturs dal tun ha Loar utilisà l’emprim vi da cuntrabass. Els eran però
malcumadaivels en lur diever e la direcziun da la firma aveva ina tenuta
sceptica envers quest svilup, uschia ch’els n’han betg pudì sa metter tras sin
il martgà.

Il 1931 ha George Beauchamp sviluppà ensemen cun Adolph Rickenbacher (pli tard
Adolph Rickenbacker, fundatur da la firma Rickenbacker) in receptur dal tun che
recepiva directamain las vibraziuns da las cordas d’atschal. Quests recepturs
dal tun funcziunavan tenor il princip d’inducziun che furma anc oz la basa dals
pickups moderns (cf. survart). Sin fundament da questa nova tecnologia ha
Rickenbacker sviluppà il 1932 ils models ‹Electro Spanish› e ‹Frying Pan›.
L’emprima ghitarra electrica ch’ha cuntanschì il success commerzial è lura stada
il 1936 la ES-150 da la firma Gibson.

L’onn 1941 ha Lester William Polfus (alias Les Paul) fatg in emprim pass vers la
ghitarra electrica cun corpus massiv. Quai ha gidà ad eliminar las retroacziuns
(feedback) da las ghitarras electricas da fin qua; en pli han ins cuntanschì
uschia vibraziuns pli constantas e permanentas (sustain). L’emprima solidbody
per propi è lura vegnida construida il 1958 da Paul Bigsby.

Inspirà da la ghitarra da Bigsby, ha Leo Fender sviluppà l’onn 1950 si’emprima
ghitarra electrica, la Esquire (ch’è vegnida renumnada pli tard en Telecaster).
Igl è quai stà l’emprima ghitarra electrica ch’è vegnida producida en gronda
quantitad. Il 1954 è suandada la Fender Stratocaster, l’emprima ghitarra cun in
levagl da tremolo.

Er pli tard hai adina puspè dà novaziuns en la construcziun da ghitarras
electricas: ghitarras ch’emprovan da sa posiziunar tranter Les Paul e
Stratocaster, la ghitarra electrica a dus culiez, la ghitarra cun set cordas
realisada il 1987 dad Ibanez e Steve Vai u, pli da nov, il svilup vers la
tecnologia digitala. Ma sco gia mussà survart furman ils svilups fin ils onns
1950/1960 la basa per propi da la ghitarra electrica fin il di dad oz.

Ghitarras vegnan construidas en differentas grondezzas e mensuras. Tranter auter
vegnan er fatgas ghitarras d’uffants che sa drizzan tenor las mesiras dal corpus
correspundentas. Resguardond las proporziuns dal maun d’uffant è il culiez pli
graschel e pli satigl e las cordas èn stendidas fitg datiers da l’aissa da tuc.
Cordas d’atschal taglian pli ferm ed èn perquai main adattadas per la detta
d’uffants.

Er per sanestrers vegnan construidas ghitarras spezialas. Adattar ina ghitarra
normala cun volver la successiun da las cordas maina numnadamain il pli savens
ad in resultat nuncuntentaivel. Ghitarras da qualitad vegnan numnadamain
construidas a moda asimetrica. Uschia vegn per exempel la punt montada en ina
posiziun guerscha; cun quai tegnan ins quint al fatg che las cordas bassas han
ina pli gronda lunghezza da vibraziun che las cordas autas. Cun trair si las
cordas en successiun inversa na fiss la purezza da l’octava betg pli dada. Er
las crennas dal giuf vegnan fatgas tenor la grossezza specifica da mintga corda.
Pervi da la dumonda pli bassa ed ils custs da producziun pli auts custan
ghitarras per sanestrers radund 10 fin 30 procent dapli. Insumma furma il fatg
ch’i vegnan producidas ghitarras per sanestrers in’atgnadad entaifer ils
instruments. I na dat per exempel strusch artgists che tegnan l’artg cun il maun
sanester e che fan diever d’instruments construids aposta per sanestrers. Ed er
tranter ils ghitarrists datti intgins enconuschents sanestrers che sunan in
instrument ‹normal› en la posiziun usitada d’in dretger (p.ex. Mark Knopfler,
Gary Moore u Noel Gallagher).

Per extender la dimensiun tonala vegnan er construidas ghitarras cun set, otg,
diesch u dapli cordas. Gia instruments da trair istorics sco la pandora u
l’orferon possedevan dapli che sis cordas. Dapi il 19avel tschientaner vegnan er
construidas ghitarras modernas cun ulteriuras cordas sco il heptacord (cun set
cordas) u il decaocord (cun diesch cordas).

Ina furma speziala èn ghitarras a dus u schizunt trais culiezs (ch’han
medemamain lur predecessurs en il mund da las lautas). Quellas pussibiliteschan
da variar p.ex. tranter cordas da nilon e cordas d’atschal senza stuair midar
l’instrument. Autras variantas furman in culiez a sis ed in a dudesch cordas
(tant tar ghitarras acusticas sco er electricas) u la cumbinaziun da ghitarra e
bass (uschenumnada contraghitarra).

En ils stils moderns da folk e fingerstyle vegnan per part er duvradas
scordaturas che laschan resunar las cordas vitas sco simpel accord. Talas
scordaturas vegnan numnadas open tunings.

Ins differenziescha tranter tecnicas da sunar che sa refereschan – tar dretgers
– al maun dretg (maun battider) e talas che sa refereschan al maun sanester
(maun tschiffader). Singulas tecnicas vegnan er pratitgadas cun tut ils dus
mauns (p.ex. tapping).

Ils singuls dets dal maun battider vegnan numnads p-pulgar (polesch), i-index
(det mussader), m-medio (det d’amez), a-anular (det da l’anè) ed e-meñique (det
pitschen).

Tar la tecnica da trair vegnan singulas cordas battidas cun la detta u cun agid
d’in plectrum. En questa moda pon vegnir sunadas sequenzas da tuns ad ina vusch,
ma er (cun far diever a medem temp da plirs dets) parts a pliras vuschs. Per far
cular meglier ils tuns e pudair augmentar la sveltezza, vegn per regla
applitgada ina da las furmas da la battida alternanta (batter las cordas cun
differents dets in suenter l’auter u cun il plectrum a moda alternanta da
surengiu e da sutensi). En la musica classica differenziesch’ins ultra da quai
tranter tirando (tutgar be la corda che vegn gist battida) ed apoyando (batter
la corda e pusar il det sin la corda situada sutvart).

Tar la tecnica da pitgar vegnan pliras cordas battidas a medem temp. Quai pon
ins far cun in u plirs dets u er cun il plectrum. Uschia vegnan er sunads ils
accords. Ina tecnica da pitgar derasada spezialmain en il flamenco è il
rasgueado: trais u quatter dets battan fitg spert in suenter l’auter las cordas
e produceschan uschia in effect sclingiant.

Ina furma da moderar las cordas è il pizzicato (u englais palm-muted): immediat
suenter avair battì la corda vegn quella franada cun pustar la balla dal maun
sin la corda (en vischinanza da la punt).

Hammer-on: In det dal maun tschiffader batta ferm sin la corda. Il tun vegn
uschia producì cun pitgar cun il maun sanester (e betg cun agid dal maun dretg).

Pull-off: In det ch’ha gist tschiffà in tun lascha spertamain dar la corda u
tira quella levamain. Tras quai resuna in tun ch’è situà pli a bass sin la corda
ubain la corda vita. I sa tracta pia quasi da la tecnica da trair, ma exequida
cun il maun sanester enstagl dal maun dretg.

Trair (er bending): La corda vegn tratga u stuschada cun agid dal maun che la
tschiffa per lung da l’axa da la traversa. Tras quai vegn il tun auzà u sbassà
successivamain per in mez u in entir tun.

Glischnar (er glissando): Il det che tschiffa la corda glischna sur las
traversas vi cun tegnair smatgà la corda. En il blues vegn questa tecnica savens
applitgada cun chatschar il det che tschiffa en ina bavrola (bottleneck) .

Tocs per ghitarra pon tant vegnir fixads en furma da notas sco er en furma da
tabulatura. Las notas vegnan scrittas en la clav da violina octavada, resunan
pia in’ocatava pli bass che nudà. La notaziun en furma da tabulatura
reproducescha las cordas da la ghitarra e deriva oriundamain da la musica da
lautas da la renaschientscha. Entant che musica classica vegn surtut nudada en
notas, èn tabulaturas fitg popularas en las spartas rock, pop e folk. Savens
vegnan er purschidas al ghitarrist Omaduas furmas ina sper l’autra.



https://rm.wikipedia.org/wiki/Esperanto

L'Esperanto ais üna lingua auxiliera internaziunela, creeda dal Duttur L.L.
Zamenhof a Varsovia, publicheda l'an 1887. Sieu scopo nun ais quel da substituir
las linguas naziunelas, simpersè dad esser la seguonda lingua per iminchün. Il
traffic internaziunel modern, las invenziuns tecnicdas, principelmaing internet,
la televisiun, la telecommunicaziun moderna ed ils bgers congress internaziunels
dumandan que absolutamaing.

L'Esperanto ais cumpost sülla basa da las linguas culturelas modernas. Una
declaraunza da 27 commembers da l'Academia francesa da las scienzas nomna
l'Esperanto ün cho d'ouvra da logica e da simplicited.

L'Esperanto nun ais üna teoria, dimpersè üna lingua vivaint. A nun ais üngün
prievel, ch'ella as disfatscha in dialects. La cumischiun linguistica e sia
ccademia', amenduos domiciliedas a Paris, pissereschan per la conservaziun dals
principis fundamentels da la lingua e controlleschan sia evoluzion. Un'
ulteriura garanzia and daun ils Congress Universels annuels, scu eir il
mantegnimaint d'üna pronunzcha exemplera e l'instrucziun da tela per mez da
internet.

Tuots il custabs vegnan pronunzchos scu in rumauntsch cun excepziun dals
seguaints: c adüna scu in cited (mê scu k); ĉ schu ch in chesa; g schu in god; ĝ
scu g in gö; ĥ scu ch i'l pled tudais-ch Wachs: ĵ scu schu in chami cha; s asper
scu in buorsa; ŝscu sch in chascha; ŭ court scu in vuota; v scu in val; z lam
scu in giazetta.

Agiundschand ün da quaist custabs ad ün tschep, vain furmo ün substantiv, ün
adjectiv u ün adverb. A nun ais üngün artichel indetermino e be ün artichel
determino la per tuots il geners, numers e cas.

Pleds cumposts as fuorma simplamiang, unind tscheps, chi vegnan alura scrits
insembel. A preceda adüna il pled definitiv. Cur cha l'eufonia retschercha, paun
las desinenzas grammaticalas (o, a u e), dal pled definitiv gnir omisas.

Il verb nu müda mê sia furoma in reguard al numer ed a la persuna. Cun lâgüd
dals 12 desinenzas grammaticals u silabas caratersticas (as, is, os, us, u, i,
ant, int, ont, at, it ed ot) pudains furmer tuots ils möds e temmps da la
cunjugaziun.

Las trais prümas desinenzas as, is ed os servan per inicher ils trais temps
fundamentels:

La prosmas trais us, u ed i servan per furmer il condiziunel, l'imperativ e
l'infinitiv.



https://rm.wikipedia.org/wiki/Aur

Aur è in element chemic che tutga tar ils metals prezius. L’uman ha scuvert
l’aur probablamain avant radund 10 000 onns. Dapi lura tanscha l’interess da
l’uman per quest metal dal med da barat per rauba dal mintgadi enfin a
l’aduraziun divina.

La glischur misteriusa da l’aur e sias qualitads quasi indestruiblas han leventà
da tut temp la fantasia dals umans. Adina e dapertut han els attribuì a l’aur
in’auta valur. En la mitologia greca è la dieua Hera circumdada dad aur.
Afrodita porta ina tschinta dad aur ed Eros sajetta frizzas dad aur. Helios da
sia vart viagia en in char dad aur. Dad aur è plinavant l’anè matrimonial sco
segn mistic da l’uniun eterna da dus umans. Per Michel Foucault, il grond
filosof franzos da noss temp, è il «savair davart ils stgazis privlus da l’aur
il medem mument il savair davart quest mund».

Auter che l’aur pon ils daners perder lur valur, sche lur produciders sa laschan
surmanar ad ina multiplicaziun inflaziunara. Fitg enconuschenta è la reducziun
da la valur da munaidas dal temp medieval, cura ch’ins ha fatg quellas pli
pitschnas e culà metals bunmartgads. Ellas èn daventadas simbols ch’avevan pers
lur forza simbolica, perquai che nagin na fidava pli ad ellas. Or da questa
perspectiva èn ils daners sco martganzia forsa plitost in fenomen social, in
mitus fitg simplifitgà, reducì sin la cardientscha d’ina societad en quests
daners.

Il mument ch’i na dat nagut pli da cumprar perquai ch’ils daners da palpiri han
pers lur forza simbolica, cumenza la magia da l’aur a vegnir fascinanta ed
indestruibla pir che mai. Cun aur pon ins cumprar malgrà miseria u era gist
pervi da quella. In nausch exempel è quel da las fatschentas d’aur succedidas
durant la Segunda Guerra mundiala. Bain aveva Hitler declerà a Minca ils 8 da
november 1941: «Nus avain augmentà la producziun partind da noss principi che la
basa da nossa valuta na possia betg esser l’aur, mabain la producziun.» En
vardad existiva dentant il privel d’inflaziun, e la Germania era a la tschertga
dad aur en ils pajais conquistads. Uschia han ils Tudestgs rapinà ils tresors
dad aur da bancas statalas, il davos aur da spargn da blers persequitads e
fugitivs en miseria e schizunt l’aur da dents da las pli povras unfrendas
gidieuas.



https://rm.wikipedia.org/wiki/Vikings

Cun il term Vikings vegnan designadas gruppas da persunas dal territori nordic e
per part er baltic che vivevan en il temp medieval tempriv (‹temp dals Vikings›,
ca. 800–1050). Sco tratgs cuminaivels valan lur moda da viver naviganta e
guerresca.

Il term ‹Viking› sa lascha probablamain deducir dal substantiv nordic vegl
víkingr; quel munta ‹il navigatur-guerrier che s’allontanescha sin lung viadi da
la patria›. La furma feminina dal pled víking muntava oriundamain ‹il lung viadi
cun la nav›, pli tard er ‹il viadi sur mar guerril fin tar costas lontanas›. I
sa tracta qua però gia dal stadi final dal svilup dal pled. Il pled sco tal è
pli vegl ch’il temp dals Vikings ed è gia documentà en il Wídsíð anglosaxon.

Percunter discurran ils rapports davart attatgas da Scandinavs a la costa
nordafricana dal temp dals Merovings bain da ‹retgs da la mar›, da ‹stirpas da
la mar› e da ‹guerriers da la mar›, ma mai da Vikings. Vers la fin dal 8avel
tschientaner ha cumenzà ina seria da campagnas da sblundregiada en l’Engalterra,
ma pir l’onn 879 vegn duvrà en la Cronica anglosaxona il term ‹Vikings› per
questas activitads guerrescas. Ed er silsuenter cumpara el be trais giadas,
numnadamain ils onns 885, 921 e 1098. I na sa tractava pia betg d’in term
frequent, e quai gnanc dal temp dal domini danais sur parts da la Britannia.
Vitiers vegn ch’ins collia ozendi il term ‹Viking› cun la Scandinavia, ma ch’el
vegniva duvrà en la translaziun da la Bibla ed en la litteratura classica per
pirataria en general. Sin craps da runas svedais cumpara il term medemamain
relativamain tard. La furma feminina vestrvíking datescha schizunt d’in temp
ch’ils viadis da rapina vers l’ost stuevan gia esser vegnids sistids, pertge che
la correspundenza austrvíking n’è betg tradida. Sin craps da runas danais
cumpara ‹Viking› a partir da l’entschatta dal 11avel tschientaner.

L’origin dal term è damai contestà. L’expressiun germana vík designescha in
‹grond golf en il qual la riva va enavos›, tenor intgins perscrutaders pia las
zonas d’abitadi oriundas dals Vikings. Tar questa furma da colonisaziun sa
tracti però d’in proceder general che na sa restrenscha tuttavia betg be als
Vikings. Perquai èsi intschert, schebain il term vík saja insumma collià cun la
furmaziun da l’expressiun ‹Vikings›. Sco cunterargument pon ins schizunt far
valair ch’ils Vikings sezs han per ordinari colonisà inslas e betg golfs: uschia
per exempel l’Île de Noirmoutier a la sbuccada da la Loire, l’insla davant
Jeufosse e l’Île d’Oissel en la Seine, l’insla Camargue en il Delta dal Rodan,
la peninsla Walcheren en il Zeeland dals Pajais Bass, plinavant l’Isle of
Thanet, l’Isle of Sheppey ed autras pli, surtut però las Orcadas en il vest e
nord da la Scozia e las inslas da la Mar Irlandaisa (p.ex. Isle of Man) resp.
l’insla Groix nua ch’ins ha mintgamai chattà fossas cun bartgas.

Tenor in’autra teoria è il term ‹Vikings› collià cun l’expressiun latina vīcus
che designescha in lieu abità. Ins renviescha en quest connex als blers nums da
citads che fineschan sin -wik. L’abstractum feminin víking na sa lascha però
betg explitgar cun questa tesa. Savens vegn er renvià al vegl term Vik sco
denominaziun per il Fiord dad Oslo. Tenor questa explicaziun sa tractassi tar
ils Vikings pia oriundamain da sblundregiaders oriunds da la regiun da Vik. Quai
para però pauc probabel, damai che la glieud da questa regiun na chatta nagliur
menziun speziala en connex cun campagnas guerrescas. Per reducir il dumber da
las tesas pussaivlas pretenda la perscrutaziun pli nova ch’i stoppia a medem
temp vegnir explitgà il svilup parallel da l’abstractum feminin víking per
‹viadi da viking›. Questa premissa n’adempleschan ni las explicaziuns
preschentadas survart, ni las ulteriuras che partan dal vegl nordic u er da
linguas vischinantas (sco per exempel da l’anglofris). Tut en tut n’exista pia
nagin consens areguard la derivanza dal pled.

Ils pleds víkingr e víking han enconuschì differents svilups areguard lur
muntada. Víkingr è vegnì connotà a moda adina pli negativa, uschia che umens
d’ina tenuta nobla e regents n’al pudevan betg pli duvrar. Percunter pudeva
tuttavia vegnir ditg dad els ch’els gievan cun la bartga ‹sin viadi da viking›.
Il retg Harald II e ses frar Gudröd gievan per exempel savens la stad «en la Mar
dal vest u en ils pajais da l’ost sin viadi da viking». Tar quests viadis da
viking sa tractavi da campagnas da sblundregiada privatas u ch’ins s’univa a
furmaziuns organisadas. Ma ils viadis n’eran betg colliads inevitablamain cun
sblundregiadas.

En la saga da Gunnlaugr Ormstunga va l’erox sin viadi da viking e visita
l’emprim Nidaros, alura il retg Æthelred, viagia la finala da là en l’Irlanda,
tar las Orcadas ed a Skara en il Gotland dal Vest, nua ch’el sa trategna in
enviern tar Jarl Sigurd, e la finala en Svezia tar il retg Olof Skötkonung. Da
rapiments e butins na vegn però ditg nagut en quest text.

La pli veglia menziun dal term vícing è bain cuntegnida en la Cronica
anglosaxona. Là cumpara el ensemen cun ils pleds scip-hlæst (= chargia dal
bastiment) e dene (= Danais). Ils corps dals umens vegnan descrits sco la
chargia dal bastiment. L’onn 798 èn ils attatgaders anc vegnids numnads Danais.
Il 833 vegn alura discurrì en connex cun ils attatgaders da «chargias dals
bastiments cun Danais». Ed il 885 vegnan las chargias dals bastiments numnadas
«Vikings». En il 9avel tschientaner han ins resguardà ils Vikings – en
accordanza cun l’origin dal pled – sco rapinaders ch’arrivan sur la mar. Che las
cronicas n’han betg numnà immediatamain ils Danais Vikings lascha supponer
ch’ins na quintava betg cun lur apparientscha ordaifer lur proxim territori.

La poesia ‹The Battle of Maldon› descriva ils Vikings sco rotscha guerresca che
pretenda daners da liberaziun. Geograficamain sa referescha la poesia al
territori da la Mar da l’Ost. Circa dal medem temp datescha in epos che sa basa
sin il cudesch Exodus. En quel vegn discurrì en connex cun la schlatta da Ruben
da guerriers da mar e duvrà il term «Vikings da la mar». Questas duas
attestaziuns cumprovan ch’il term vegniva duvrà avant l’expansiun nordgermana en
l’Engalterra e sa referiva damai (era) ad expediziuns da sblundregiada e
conquistas che n’eran betg vegnidas iniziadas d’in retg. Da quest temp furmavan
pia sblundregiadas en vischinanza da la riva a basa privata las experientschas
primaras cun ils Vikings. E quellas èn da situar anc avant il temp dals Vikings
sco tal. Las invasiuns organisadas cun l’intent da schlargiar il domini ch’han
gì lieu dal temp dals Vikings sezs vegnan attribuidas als ‹umens dal nord› ed
als Danais, però betg als Vikings.

La colliaziun dal term ‹Vikings› cun in’attatga nà da la mar è in element che sa
tira tras tut las funtaunas anglosaxonas. I vegn schizunt fatg la differenza
tranter forzas terrestras e Vikings: En la cronica da l’onn 921 vegn relatà dal
cumbat da l’armada danaisa en l’Anglia da l’Ost cunter Edward sco in cumbat des
landheres ge thara wicinga (da las forzas terrestras e dals Vikings). Tar
omaduas gruppas sa tracti da Danais, ils bastiments sustegnevan las forzas
terrestras.

Sper las funtaunas anglosaxonas cumpara il term ‹Vikings› er en texts irlandais,
numnadamain sco pled d’emprest uicing, ucing u ucingead.

L’introducziun dal num da persunas víking mussa ch’il term è bainspert stà
collià cun qualitads persunalas e ch’el ha signalisà ina tscherta identitad e
betg ina furma da far guerra. I dat però en egl ch’il term cumpara sco num da
persunas be en la Norvegia, en la Svezia da l’Ost, en il Småland, en la Finlanda
ed en la Scania, betg però en l’Islanda (u sin il pli sco surnum che duai evocar
virtids da temps passads, cf. il ‹Landnámabók›). Eilífr Goðrúnarson (segunda
mesadad dal 10avel tschientaner) numna en sia ‹Þórsdrápa› ils dieus guerrescs
‹Vikings›.

Entaifer la litteratura dals skalds, ils poets medievals da la Scandinavia, è la
pli veglia utilisaziun dal pled da chattar tar Egill Skallagrímsson (910–990).
Egill represchenta il tip da saga dals Vikings. Ma dal temp ch’el ha scrit ses
epos enconuscheva la concepziun eroica da la vita da Viking apparentamain gia
ina tradiziun pli lunga. I dat numnadamain en egl che l’autur na s’exprima
insumma betg davart ils aspects socials, las famiglias, ils participants u ils
motivs dal moviment dals Vikings ed er betg davart structuras da dretg u
militaras, mabain parta apparentamain dal fatg che tut quai saja enconuschent
als lecturs resp. auditurs.

Ma bainbaud è sa messa tras, surtut en Svezia, la muntada pegiurativa dal pled.
Quai è stà il cas dal temp ch’il commerzi ha cumenzà a daventar pli impurtant;
ord vista dal commerziant muntavan ils Vikings numnadamain in privel. Insumma
paran ils Vikings d’avair gì ina muntada main impurtanta en il territori da la
Mar da l’Ost. Sch’i constat ch’il leidang (l’obligaziun da las regiuns da
tschentar in bastiment cun equipament da guerra) deriva oriundamain da la
Svezia, alura n’è bainbaud restà là nagin spazi pli per campagnas da
sblundregiada privatas. Mintga furma da campagna guerrila era numnadamain
suttamessa a la controlla dal retg. Perquai han las iniziativas privatas stuì sa
spustar sin il commerzi. Per ils viadis vers ost, sur ils flums da la Russia,
vegniva duvrà il term dals Varegs ch’è limità strictamain a quest territori.

En la Norvegia han ins la finala cumenzà a proceder cunter ils Vikings en l’agen
pajais. En sia chanzun da regurdientscha davart Olav il Sontg dat Sigvald il
Skald perditga ch’el haja cumbattì cun tutta forza la pirataria en l’agen
pajais.

En inscripziuns dal nordic vegl sin craps da runas (11avel tschientaner) cumpara
il term Viking tant a moda neutrala sco er en ina muntada ch’è colliada cun
respect e veneraziun. En il segund cas vegn il pled duvrà sco sinonim da drengr
che munta tant sco ‹um valurus ed onuraivel›. En quests texts na chatt’ins nagin
Viking che lavurass cun l’arader; els vegnan preschentads sco umens che sa
chattan a l’ester cun la spada enta maun.

A medem temp vegnan titulads en la litteratura translatada dal latin pirats,
bandits ed auters canagls sco ‹Vikings›. En ina fasa tempriva è il term vegnì
duvrà da persunas ordaifer la Scandinavia e da cristians en ina muntada
pegiurativa e cun in tschert respect. Tar ils Vikings sa tractavi d’attatgaders
violents. Adam von Bremen scriva: «Els èn propi pirats, quels ch’els numnan
Vikings e nus umens da fraissens». Repetidamain numna el ils pirats Ascomanni,
umens da fraissens (probablamain faschond allusiun a la planta usitada tar la
construcziun da la part dals bastiments che sa chattava sur l’aua).

En las funtaunas dal Reginavel francon dal Vest na cumpara il term ‹Vikings›
betg. Enstagl vegn adina discurrì tar campagnas da sblundregiada dals ‹umens dal
nord›. En diversas annalas ed agiografias vegn menziunada lur crudaivladad sco
tratg caracteristic.

En la Cronica anglosaxona na vegn betg fatg menziun speziala da la crudaivladad
dals Vikings. Quai è percunter plitost d’attribuir a la tematica ed a l’intent
da la descripziun, numnadamain da mussar co che la chasa Wessex è vegnida a la
pussanza e da descriver il cumbat d’Alfred il Grond.

Suenter l’onn 1100 vegn la denominaziun ‹Vikings› adina duvrada pli savens a
moda pegiurativa. Quai deriva surtut dal fatg ch’els na sa tegnevan tar lur
campagnas guerrilas betg vi da las reglas continentalas. Quellas protegivan da
princip baselgias e claustras, las qualas èn daventadas per ils guerriers
pajauns ina preda che sa laschava gudagnar tgunschamain. En quest reguard
cumparan ils Vikings en las descripziuns en ina posiziun sumeglianta a las
rotschas da chavaltgaders ungarais. Er qua na sa tractavi betg da campagnas
militaras cun l’intent da schlargiar la sfera d’influenza, mabain da campagnas
da sblundregiada.

En il 12avel tschientaner dovra per exempel ina poesia che regorda ad Olav
Tryggvason il term ‹Viking› sco sinonim da ‹bandit› u ‹malfatschent›. Ed en la
litteratura religiusa da quel temp vegn víkingr translatà cun raptor, praedo
etc. Il term n’è uss betg pli limità a la Scandinavia, mabain cumpiglia er
inimis pajauns ch’èn da chasa lunsch en il sid.

Il medem svilup sa lascha observar en l’Islanda: En il ‹Landnámabók› vegnan ils
emprims colonisaturs, ils progeniturs da las impurtantas schlattainas, anc
numnads víkingr mikill (‹gronds Vikings›). Ma a medem temp sa fa valair l’aspect
guerril, violent: Þorbjörn bitra hét maður; hann var víkingur og illmenni. («In
um aveva num Þorbjörn bitra; el era in Viking ed in um cun nauschas
intenziuns.») Il nobel Óleifr enn hvíti da sia vart vegn numnà herkonungr e betg
Viking. Nagins descendents da las schlattas noblas vegnan sezs numnads
‹Vikings›. Ma i vegn ditg da baininqual ch’els sajan í (vest)víking, pia ids sin
viadi da viking.

Schizunt il skald Egill Skallagrímsson che represchentava il tip ‹classic› dals
Vikings na vegn betg numnà ‹Viking›. Be ses viadis vegnan numnads víking. En la
Njálssaga vegni ditg da Gunnar da Hlíðarendi e dals figls da Njál ch’els gievan
sin viadi da viking; ma els sezs na vegnan betg numnads ‹Vikings›. Ils inimis da
Gunnar percunter, ch’èn da chasa en l’Estonia, vegnan numnads ‹Vikings›. Ina
saga che deriva probablamain da las Inslas Feroe designescha però il navigatur
Tumpi a moda vaira clera sco víkingr. Vers l’onn 1000 duai el avair gì dispita
cun il vasal da la curuna norvegiais sin las inslas ed esser vegnì bandischà
sinaquai en la Grönlanda.

En ils texts da dretg (‹Grágás›, ‹Gulathingslov›) è la tendenza da metter a pèr
ils Vikings cun malfatschents alura sa consolidada. Il medem process sa lascha
er constatar en la Svezia. A medem temp chattan ins però en las sagas da Vikings
davart Ragnar Lodbrok ed auters eroxs da la mar tratgs idealisants, chavalerescs
che fan dal protagonist in protectur dals flaivels. En la Friðþjófs saga ins
frœkna viva l’erox Friðþjóf ina vita da corsar – ma a moda chavaleresca – che
n’enconuscha nagina remischun cun ils malfatschents e Vikings crudaivels, ma che
lascha en pasch ils purs e commerziants. Dal medem motiv da la curtaschia
chavaleresca è segnada la Vatnsdœla saga. Qua sa manifestescha puspè la
differenza subtila tranter la furma feminina víking (‹viadi guerresc›) ed il
pled masculin víkingr (‹pirat›). Ils protagonists chavalerescs fan in viadi da
víking; ma lur adversaris èn pirats e bandits, ils quals els fan dar enavos il
butin ch’els han engulà a commerziants e purs.

L’elavuraziun litterara dal tema en las numerusas sagas ha furmà la basa per la
concepziun premoderna dal term ‹Vikings›. Da quel temp è la noziun surtut
vegnida actualisada en rom da la tschertga d’ina identitad scandinava.
Spezialmain il scienzià svedais Olof Rudbeck ha considerà ils Vikings sco «noss
perdavants ferms, guerrescs, undraivels, pajauns e primitivs».

Ins è partì da l’idea che las meglras qualitads dals Vikings vivian vinavant –
schebain en ina qualitad pli modesta – en la Svezia ed en l’ulteriura
Scandinavia. En il decurs dal 18avel e 19avel tschientaner è la primitivitad
pajauna vegnida chatschada enavos a favur d’in maletg dals Vikings sco antenats
libers e fidaivels a la lescha. Quai è s’effectuà en la litteratura en quel senn
che las guerras da conquista regularas, per exempel en l’Engalterra, èn
medemamain vegnidas attribuidas en il decurs dal 18avel tschientaner als Vikings
e messas tras quai a pèr a las attatgas da rapina sin las claustras englaisas.

Faschond questas adattaziuns è vegnì survesì ch’il laud da las virtids che sa
lascha chattar tar ils Vikings vegniva be applitgà visavi l’atgna gruppa. La
morala era orientada fermamain a l’atgna stirpa e sia suita. L’enguladitsch a
l’ester na valeva percunter betg sco insatge dischonuraivel, il cuntrari, quel
gidava anc ad augmentar l’atgna reputaziun. Questa differenziaziun explitgescha
era, daco che Harald Hårfagre aveva da ses temp bandischà il Viking Gang-Hrolf
(ch’è apparentamain identic cun Rollo en la Normandia) da la Norvegia: Uschè
ditg che quel rapinava en ils pajais da l’ost, era quai vegnì acceptà; ma
cuntinuond el cun sias spogliaziuns en la regiun da Vik (Fiord dad Oslo), ha el
violà la regla da betg far expediziuns da sblundregiada en l’agen pajais.

En il territori da lingua tudestga è il term ‹Vikings› pir daventà en il decurs
dal 19avel tschientaner in term general per navigaturs nordics. Surtut Leopold
von Ranke ha probablamain attribuì a generalisar il term. Avant discurriv’ins da
quests pievels sco ‹Nordmannen› u ‹Normannen›. Svilups cumparegliabels han gì
lieu en la recepziun dal term en auters pajais resp. en autras linguas. Oz vegn
la noziun ‹Viking› anc adina duvrada a moda fitg diffusa. Quai ves’ins gia vi da
las chartas geograficas che figureschan sut il titel ‹Il mund dals Vikings›. En
quellas vegnan savens attribuids tut ils moviments da bastiments dal temp dals
Vikings da Vinland en il nordvest fin en l’Imperi bizantin en il sidost, da
Staraja Ladoga en il nordost fin a Gibraltar en il sidvest a moda pauschalisanta
als Vikings.

Da l’autra vart datti oz en la scienza per part in cuntramoviment betg main
extrem, il qual considerescha mintg’autra activitad dals Vikings che
sblundregiadas sco invenziun da l’istoriografia dal temp da la romantica
naziunala. Tenor quella n’avessan ils Vikings pratitgà insumma nagina furma da
commerzi. Sco via intermediara pudess ins discurrer d’in ‹commerzi da rapina›
che vala sco cumprovà per blers Vikings da las gruppas socialas superiuras en la
Norvegia e Svezia.

Sper tut las dumondas che restan avertas, pon ins en mintga cas dir ch’i fiss
fallà d’applitgar il term ‹Vikings› a viagiaturs da commerzi, mastergnants e
purs che na manavan nagina vita segnada da cumbat e rapina, e quai independent
dal lieu nua che quels gievan a star. Tar ils ‹umens dal nord› ch’han populà
l’Islanda e la Grönlanda e ch’han scuvert l’America dal Nord na sa tracti betg
da Vikings.

Ad in renum dals Vikings plitost positiv ed onuraivel vegn ad avair attribuì il
term drængr ch’è da chattar sin ils craps da runas svedais. Quest’expressiun è
stada suttamessa vers l’onn 1000 ad ina midada da la significaziun. Sin ils
craps da runas pli vegls vegn ella savens duvrada sco sinonim da ‹Viking›. Da
quel temp designescha il pled d’emprest anglosaxon dreng il guerrier. Pli tard
ha il term alura survegnì in cuntegn pli etic, en il senn d’in um ‹da buna
pasta›, e quai senza ch’i stuess esser collià cun questa denominaziun in viadi
sur mar.

In’ulteriura expressiun per umens che vivevan en moda dals Vikings pudess furmar
il diever oriund dal titel húskarl. I sa tractava dad umens libers che
s’associavan als pussants e furmavan la suita da quels. Els giudevan albiert e
dunsena ed eran obligads persuenter d’al sustegnair en tut sias interpresas.
Gieva il manader sin viadi da viking, alura furmavan els la truppa d’elita da
quel, il lið. Dad esser húskarl tar in um pussant, era per giuvens figls da purs
in engaschament onurific, surtut sch’i sa tractava tar quest manader d’in jarl
(prinzi) u d’in retg. Ma sut las relaziuns d’avant ed enturn l’onn 1000 sa
laschava ina tala suita be mantegnair, sch’ins la pudeva metter en vista renum e
ritgezza. E quest’ultima era ina premissa per pudair s’acquistar in’auta stima,
damai che quella sa laschava be cuntanscher cun sa mussar fitg generus. Per
quest intent vegnivan fatgs ils viadis sur mar ch’eran colliads cun commerzi da
rapina. Quai vegn er evident en il fatg ch’il titel húskarl manca dal tuttafatg
en il temp suenter ils Vikings.

La terminologia che cumpara en las scrittiras franconas dal 8avel fin il 11avel
tschientaner na permettan betg adina d’identifitgar, quant fitg ch’ils auturs
differenziavan tar ils cas ch’els descrivan tranter las singulas etnias resp.
lieus d’origin dals attatgaders. Tge term che vegn duvrà dependa per ordinari da
l’intenziun dal text. Uschia pon ils Vikings vegnir titulads sco ‹Normans›,
‹pajauns› e ‹pirats›. Ins chatta er il term etnic preferì ‹Danais›; per part
vegn differenzià tranter ‹Danais›, ‹Norvegiais› ed auters pievels.

En annalas e cronicas vegn preferida la denominaziun ‹Danais›. Or da la Vita da
Carl il Grond dad Einhard pon ins deducir enconuschientschas areguard las
differentas etnias dals pievels dal nord: «Danais e Suons, che nus numnain
‹umens dal nord› [Nordmannos], occupan l’entira costa dal nord e tut las inslas
situadas en ella [manegiada è la Mar da l’Ost].» En la Cronica anglosaxona vegn
tuttavia differenzià tar las singulas attatgas tranter Norvegiais e Danais. Il
medem vala per las annalas irlandaisas; ils Vikings danais vegnivan numnads qua
dubh (ils nairs), ils Vikings norvegiais finn (ils alvs). Quai è apparentamain
d’attribuir a la colur da lur scuts. E propi fan er autras funtaunas menziun dal
fatg ch’ils scuts eran savens da differenta colur; medemamain pon ins remartgar
sin il Tarpun da Bayeux scuts lungs da differentas colurs.

La vista d’ordaifer sa differenziava a moda radicala da l’atgna vista dals
Vikings, la quala è però be enconuschenta per la gruppa sociala superiura (en
furma da las sagas ed inscripziuns da craps da runas menziunadas survart). Ils
Vikings ch’han fatg campagnas da sblundregiada en Frantscha ed en l’Engalterra
n’han laschà enavos naginas perditgas davart lur maletg da sasez. Entras la
percepziun e tradiziun continentala han ils Vikings giudì in’attenziun che
surpassa per lunschor la muntada ch’els han gì entaifer l’istorgia da la
Scandinavia.

Tar ils Vikings da la litteratura da las sagas sa tracti d’ina fasa da vita
d’intgins aristocrats, ils quals èn silsuenter returnads en lur vita purila
usitada. Egill Skallagrimsson per exempel ha terminà sia vita sco pur en
l’Islanda.

En documents dal retg Ethelwulf da Wessex, che dispenseschan tschertas claustras
da pajar taglias, vegn il retg liberà da si’obligaziun da proteger quellas
cunter ils inimis nunditg crudaivels e barbars. L’entir Reginavel dals Francs
dal vest e da l’ost sco er las funtaunas anglosaxonas coincidan independentamain
in da l’auter en la constataziun ch’ils attatgaders eran segnads d’in grond regl
d’assassinar e da destruir. Er las paucas funtaunas arabas or da la Spagna
intermedieschan il medem maletg. Entant che las funtaunas pli pitschnas,
hagiograficas, accentueschan surtut quests acts da vandalissem, cumpara en
descripziuns pli grondas savens l’engurdientscha sco ulteriur segn caracteristic
dals Vikings.

Las funtaunas franconas discurran d’immens butins ch’ils Vikings hajan fatg sin
lur champagnas da sblundregiada. Ils chats da stgazis relativamain modests che
derivan da la Scandinavia na correspundan però betg a quai. La midada successiva
a champs d’envernada en il Reginavel dals Francs ed en l’Engalterra dattan
perditga d’ina gruppa sociala che sa distatga dal territori d’origin e che n’ha
betg pli pudì vegnir integrada en las structuras socialas centralisticas da la
Scandinavia ch’eran londervi da sa sviluppar. Ils immens stgazis n’èn pia betg
vegnids manads enavos en la patria. Tar ils Vikings che vegnan numnads en las
funtaunas franconas sa tracti en quest senn d’in auter tip d’uman che quel che
vegn per exempel represchentà tras Egill Skallagrimsson u che vegn glorifitgà
sin ils craps da runas.

Oriundamain sa tractavi tar ils retgs dals Vikings da retgs da la mar che na
possedevan nagina terra. Igl eran quai cumandants da campagnas da rapina che
derivavan da las famiglias roialas. Els duain schizunt avair envernà sin lur
bastiments. Carl il Chalv ha empruvà a partir da l’onn 860 da tegnair en frain
las gruppas d’umens dal nord che giravan enturn en il territori da la Seine cun
agid da pajaments da tribut, empermischuns da fidaivladad e battaisems – però
senza success. El n’ha betg tratg en consideraziun che tant il cristianissem sco
er il feudalissem ed il ‹sistem francon› en general eran per ils Vikings senza
nagina muntada. Er ses successur Carl il Gross ha anc pajà l’onn 886 a lur
cumandant (rex) Sigfrid in aut daner da liberaziun per che quel interrumpia
l’assedi da Paris. Sigfrid ha acceptà ils daners ed è vairamain partì; ma ina
part da sias truppas è sa sentida engianada ed ha cuntinuà cun l’assedi. En il
decurs da quel han dus ulteriurs reges pers lur vita. Tuttina ha la bloccada
cuntinuà, quai che lascha supponer ch’igl eran anc auters reges sin il lieu.
Quest exempel mussa ch’igl operavan adina be pitschnas gruppas ina sper l’autra
e ch’i deva sin il pli in commando suprem per singulas acziuns communablas.
L’autoritad dal cumandant era be garantida tras ses success a chaschun da las
campagnas da spogliada, schebain ch’el derivava adina da la classa sociala
aristocratica. Tar la suletta autoritad che vegniva renconuschida
incontestadamain dal singul guerrier sa tractavi probablamain dal manader dal
bastiment.

La dinamica da las singulas expediziuns da rapina dals Vikings è bainspert sa
midada – almain per part – en campagnas militaras regularas cun intents
politics. Quai differenziescha ils Vikings dals pirats slavs (Vends) dal 12avel
tschientaner. La differenza s’exprima en las funtaunas, en las qualas ils slavs
pajauns vegnan adina numnads ‹barbars›, entant che quai n’è betg adina il cas
tar ils Scandinavs pajauns: quels vegnan savens numnads dani, normanni u suenes.
La finamira politica da schlargiar il domini è però sa fatga valair be
plaunsieu. Il regl da far preda da vart dals guerriers e las finamiras politicas
da vart da lur manaders èn sa manifestads sur lung temp parallelamain. Perquai
èsi er fitg problematic da vulair attribuir ina campagna militara ad ina da las
categorias ‹campagna da Vikings› u ‹campagna da conquista›. En la litteratura
s’exprima quest svilup en quai ch’ils retgs regents na vegnan mai numnads
‹Vikings› en las sagas da retgs. En connex cun Harald I vegn rapportà da ses
nevs Gullharald ch’el saja – damai ch’i n’al era betg reussì da vegnir retg –
daventà ‹Viking›.

Empruvond da descriver las activitads dals Vikings sto vegnir tratg en
consideraziun ch’i na dat nagina cunfinaziun precisa tranter las differentas
furmas da campagnas menziunadas. Tar l’attatga sin claustras scotas a
l’entschatta dal temp dals Vikings e tar las campagnas regularas en
l’Engalterra, tar las qualas ins sto plitgunsch discurrer d’ina invasiun, sa
tracti da cumbats che sa differenzieschan a moda fundamentala. La transiziun
d’ina varianta a l’autra è però ordvart fluctuanta. Da vulair attribuir ina da
questas interpresas als Vikings, l’autra percunter als ‹umens dal nord› po
uschia manar ad ina separaziun arbitrara da fatgs che tutgan istoricamain
ensemen. Quai ch’ha cumenzà sco assagl da Vikings po numnadamain sa transfurmar
pli tard sut novs cumandants en ina veritabla invasiun u en ina champagna
militara cun sblundregiadas sco fenomen secundar. Benjamin Scheller
differenziescha trais fasas: L’emprima fasa cumenza per el cun l’assagl sin la
claustra Lindisfarne l’onn 793. Las expediziuns da sblundregiada eran limitadas
als mais da stad ed ils Vikings èn silsuenter returnads en lur patria. La
segunda fasa cumenza l’onn 843. Dapi lura n’èn ils Vikings betg pli returnads en
lur patria, mabain han passentà l’enviern al lieu. Las gruppas èn s’unidas a
furmaziuns pli grondas e n’èn betg pli arrivadas be nà da la mar, mabain er per
via terrestra; en pli èn ellas sa rendidas dals flums siadora. La fasa finala
cumenza il 876, cura ch’ha gì lieu en l’Engalterra ina veritabla immigraziun da
Vikings; suenter la conquista da territoris èn quels vegnids repartids sin la
suita.

Ultra da quai sto vegnir differenzià tranter attatgas punctualas ed expediziuns
da rapina regularas e pli grondas. In exempel tipic è cuntegnì en la Vita da
Carl il Grond dad Einhard: «Sco ultima guerra ha gì lieu quella cunter ils umens
dal nord ch’han num Danais. Quels han l’emprim pratitgà pirataria ed han alura
devastà cun ina flotta pli gronda las costas da la Gallia e da la Germania. Lur
retg Gudfred sa fascheva da grond cun la speranza invana da pudair surpigliar il
domini sur l’entira Germania.» Qua vegn differenzià cun agid dal spazi da temp
‹l’emprim› – ‹alura› tranter assagls da rapina e las conquistas territorialas
tras il retg, las qualas han gì lieu pli tard.

In cumportament che po valair sco tipic per quel temp vegn descrit en l’istorgia
dad Olav il Sontg. Þórir hundur, Karli e ses frar Gunsteinn van a Bjarmaland sin
viadi da viking: «Arrivads a Bjarmaland èn els ids a riva sper ina plazza
commerziala. Quels ch’avevan avunda daners han cumprà sin il martgà rauba en
abundanza. (...) Suenter ch’il martgà è stà serrà, èn els navigads dal flum
Dwina giuadora e la pasch cun la populaziun da questa regiun è vegnida declerada
sco terminada. Arrivads sin la mar èn las duas rotschas armadas sa cussegliadas
e Þórir ha dumandà, schebain ils umens hajan veglia d’ir a terra per far butin.
(...) Tuts han declerà da vulair far la campagna, sch’ins possia sperar da far
bun butin.»

Per l’autur Snorri e ses lecturs sa chapivi pia da sasez – almain per il temp
dad Olav il Sontg – ch’i vegniva fatg commerzi e rapinà sin il medem viadi. I
vegn schizunt signalisà in ritual ch’inditgescha la midada d’ina furma a
l’autra, numnadamain la ‹desditga› da la pasch. Ultra da quai dat en egl
ch’expediziuns da sblundregiada avevan be lieu, sch’ins pudeva far quint cun
buna preda; quai conferman er autras funtaunas.

In pau auter sa preschenta la situaziun en il cas dals Vikings ch’han invadì en
il 9avel tschientaner il Reginavel dals Francs e l’Engalterra. Ils umens ch’han
vivì plirs onns en champs e ch’èn girads sblundregiond per il pajais enturn,
n’eran betg purs ed els n’avevan er nagina experientscha sin il champ dal
commerzi. Qua sa tractavi d’ina gruppa sociala dal tuttafatg differenta cun
atgnas leschas ed atgnas normas da cumportament.

Auters exempels mussan che las cunvegnas n’èn betg adina vegnidas tegnidas. Cura
ch’ils Vikings èn vegnids assediads ad Angers dal retg Carl il Chalv ed eran
seriusamain en privel da perder lur bastiments, han els offert daners da
liberaziun ed empermess da sa retrair. «Manà d’engurdientscha ha il retg acceptà
ils daners, ha schlià la bloccada e dà liber a l’inimi la via. Quels èn ids sin
lur bastiments ed èn returnads en la Loire. Ma els n’han tuttavia betg bandunà
ses reginavel, sco quai ch’els avevan empermess, mabain èn restads en lezza
regiun ed han commess chaussas anc bler pli nauschas ed inumanas che avant.»

En las funtauna anglosaxonas predomineschan las descripziuns da rupturas dals
contracts. Suenter lung cumbat è vegnì fatg l’onn 876 in contract, en il qual
ils Vikings han empermess tras engirament da bandunar Northumberland. Els han
prestà l’engirament tant tenor moda dals pajauns sin il sontg bratschlet sco er
a moda cristiana sin las reliquias. Ma l’engirament n’è betg vegnì tegnì. Anc il
medem onn è Halfdan sa stabilì a Northumberland en tala moda ch’el ha pudì
reparter il reginavel sin sia glieud.

La fin da las expediziuns da sblundregiada na coincida betg cun la fin da
l’epoca ch’ins numna per ordinari ‹il temp dals Vikings› (Battaglia da Hastings
l’onn 1066). Las invasiuns da rapina privatas eran numnadamain gia idas a fin
pli baud. La dataziun posteriura è d’attribuir al fatg ch’ins includa las
campagnas da sblundregiada dals retgs norvegiais ch’han gì lieu en rom da lur
guerras. Talas sa laschan schizunt cumprovar fin en il temp da Magnus Berrføtt
(1073–1103), il qual è perquai er gia vegnì numnà il davos retg dals Vikings.
Questas sblundregiadas, sco fenomen secundar da campagnas da guerra, furmavan
però la moda da ‹pajar› ils guerriers sco ch’ella era usitada en tut l’Europa;
ellas n’èn pia nagut che fiss d’attribuir specificamain als Vikings.

Las domiciliaziuns ed attribuziuns da terren che vegnan descrittas per l’epoca
che suonda n’han tuttavia betg manà ad ina fin da las campagnas da rapina. Las
bandas d’assassins n’èn betg sa transfurmadas en purs paschaivels e babs da
famiglia. Las funtaunas rapportan er per quel temp da cumbats sanguinus. Pli
probabla è ina spussada generala dals Vikings involvids ed in’inveteraziun dals
participants. Il temp d’entrada en ina suita vegn fixà cun 18 onns; cun 50 onns
gieva la vita da guerrier a fin. Tenor las funtaunas eran las medemas gruppas en
viadi durant blers onns. Cun il temp n’eri betg pli pussaivel da remplazzar or
da l’atgna patria las sperditas ch’avevan lieu durant ils cumbats. Là aveva il
rinforzament da la pussanza roiala numnadamain gì per consequenza che las
sblundregiadas ed ils incendis vegnivan giuditgads a moda adina pli negativa. Ma
er en ils territoris ch’eran pertutgads da las expediziuns da rapina è la
defensiun sa megliurada cun il temp, uschia che talas campagnas daventavan in
risico pli e pli incalculabel. Da quai resulta che la vieuta tar in cumportament
‹civilisà› è per l’ina d’attribuir a la midada da generaziun biologica e per
l’autra a las dunnas che sa recrutavan gea praticamain be da la populaziun avant
lieu e ch’han dà vinavant lur cultura a la proxima generaziun, entant che las
bandas da Vikings sblundregiantas n’avevan nagina atgna cultura ch’els avessan
pudì tradir.

En l’Engalterra ha la fin da las sblundregiadas inizià cun las emprimas colonias
en il Northumberland l’onn 876 ed è stada terminada vers il 918. Ils
participants a las acziuns dals Vikings eran guerriers, betg purs; la vita
sedentara è stada la consequenza da la violenza precedenta e betg la finamira da
quella. En in proxim pass èn gruppas da Vikings sa domiciliadas ils onns 877 ed
880 en las regiuns Mercia ed Anglia da l’Ost, e quai sut il cumond da Guthrum.
Æthelweard scriva che tut ils abitants da quest pajais sajan vegnids manads sub
iugo imperii sui (sut il giuf da sia pussanza). Er qua ha pia la violenza anc
giugà ina rolla. Ina part da ses contingent è sa rendì il 880 en Frantscha ed ha
fatg là ulteriuras expediziuns da sblundregiada. L’onn 893 èn els però returnads
cun 250 bastiments en l’Engalterra. Il 897 è il contingent danovamain sa dividì
suenter grevs cumbats; ina part è sa rendida tar ils Danais a Northumbria ed en
l’Anglia da l’Ost, l’autra puspè en Frantscha. Plaunsieu è la suita raffanta
dals Vikings sa schliada. Quai sa lascha attribuir d’ina vart a la defensiun
creschenta da vart da l’aristocrazia englaisa, da l’autra vart a la spussada da
las resursas da cumbat dals Normans. L’onn 875 als aveva Alfred victorisà sper
Ashdown. Il 877 avevan ils Vikings pers tar in stemprà 120 bastiment. Sinaquai
als ha Alfred persequità sin terra, uschia ch’els èn la finala sa domiciliads a
Mercia. Il process d’integraziun vegn stimà sin radund 100 onns, ha pia
cumpiglià almain trais generaziuns. Suenter che Alfred ha victorisà Guthrum
l’onn 878, è vegnida fatga ina cunvegna. Silsuenter ha Alfred laschà eriger
plazzas fortifitgadas ed ha tschentà si ina flotta da guerra. A chaschun da las
attatgas da Vikings ch’èn suandadas èn omaduas mesiras sa mussadas sco vaira
effizientas.

L’onn 897 è quella part dals Danais che n’aveva nagins daners puspè returnada
cun ses bastiments en Frantscha. Apparentamain als eri be pussaivel da sa
domiciliar tar lur stirpa cunter pajament.

Il 896 èn tschintg bastiments normans arrivads en la Seine. Igl èn suandads
ulteriurs bastiments e quels èn navigads en l’Oise, nua che la squadra è sa
domiciliada a Choisy. In onn suenter han els fatg ina campagna da rapina fin a
la Maas. Per tema da l’armada roiala ch’è cumparida, èn els sa retratgs a la
Seine, nua ch’els han commess ulteriuras rapinas. Lur manader Hundeus è sa
laschà battegiar l’onn 897 e n’è silsuenter betg pli preschent en las funtaunas.
Enstagl dad el cumpara Rollo. Quel ha subì silsuenter pliras grevas sconfittas
cunter la defensiun francona ch’è vegnida pli ferma sut cont Robert e duca
Richard. En las funtaunas vegn adina puspè rendì attent al connex tranter
questas sperditas, las qualas Rollo n’è betg pli vegnì da cumpensar, e la
prontadad da convertir al cristianissem. A Rollo ed a sia suita è la finala
vegnì attribuì in territori limità sco domicil pro tutela regni (sut la
protecziun dal retg). Ils emprims decennis han anc gì lieu vinavant campagnas da
sblundregiada; il 924 è vegnì surdà als Vikings ulteriur territori, tranter
auter Bayeux. Vers l’onn 1000 para alura il process d’integraziun dals Vikings
d’esser stà terminà.

Per ils Vikings da las sagas èn ils tips da bastiments pli u main enconuschents.
Tar ils bastiments da guerra sa tractavi per ordinari da bastiments lungs da
differenta grondezza. Ch’ils Vikings manavan cun sai chavals sin quests
bastiments è pauc probabel; plitgunsch han els mintgamai requirì chavals al lieu
da la sbartgada.

Tar las invasiuns da Vikings en il Reginavel dals Francs na vegn il dumber dals
guerriers menziunà en nagina funtauna; i vegn be ditg ch’i sa tractavi da
‹grondas massas›. Ils pli pitschens bastiments èn concepids per 13 rembladers;
in’equipa consistiva probablamain en media da 25–50 umens. Questa cifra sa
lascha multiplitgar cun las paucas indicaziuns dal dumber da bastiments. Qua
intgins exempels: En las ‹Annalas dal Reginavel› vegnan menziunads 13 bastiments
ch’hajan sblundregià la costa da la Flandra, quai che correspundess a ca. 350
fin 650 umens. Las ‹Miracula S. Filiberti› menziuneschan il 843 in’attatga sin
Nantes cun 67 bastiments, quai che correspunda ad ina truppa da ca. 1700 fin
3400 umens. In’ulteriura funtauna descriva ina flotta da 120 bastiments ch’è
navigada il 845 en la Seine ed è avanzada fin a Paris. Quai fissan alura stads
3000 fin 6000 umens.

Er or da las funtaunas franconas ed anglosaxonas sa laschan gudagnar intginas
paucas indicaziuns davart l’armaziun. Las armas principalas eran segiramain
segir, lantscha, artg e frizza. La funtauna anglosaxona ‹Vita Oswaldi› dal
10avel tschientaner menziunescha er phaterae toxicatae (tajas da frizzas) e
mucrones (pizs gizs).

Las numerusas emprovas da far pajar tribut ch’èn documentadas en il Reginavel
dals Francs mussan en pli che la preda e betg la veglia da cumbatter stevan en
il center. Ins batteva sche quai era necessari, ma evitava uschiglio il cumbat e
pajava magari era sez daners da liberaziun per pudair evitar in cumbat senza
speranza.

In element central dal success dals Vikings furmava lur spertadad e l’effect da
surpraisa ch’era collià cun quella. Quai na vegniva betg be cuntanschì tras lur
svelts bastiments, mabain tenor intginas funtaunas er tras quai ch’els
avanzavan, apaina sbartgads, a chaval.

Surtut en funtaunas anglosaxonas vegnan las prestaziuns dals Vikings sin il
sectur da la navigaziun accentuadas spezialmain. En cas da bun’aura pudev’ins
observar in bastiment da Vikings sin ina distanza da ca. 18 miglias marinas.
Sch’il vent era favuraivel, duvravan ils Vikings ca. in’ura per percurrer questa
distanza. Be tant temp steva pia a disposiziun per organisar la defensiun. Da
quai ves’ins bain che l’effect da surpraisa era da muntada centrala per il
success dals Vikings.

I pudeva capitar ch’ils Vikings bandunavan lur bastiments e faschevan campagnas
pli grondas sin la terra. Quai è cumprovà tant en Frantscha (p.ex. a Poitiers)
sco er en l’Engalterra. Co ch’ils Vikings sa furmavan per il cumbat sin la terra
n’è betg enconuschent. Per ordinari sa tractavi d’assagls da surpraisa che na
dumandavan betg suenter in ‹urden da battaglia› explicit. Furmaziuns da cumbat
èn be enconuschentas da guerras che vegnivan manadas d’in retg. En cas da
sblundregiadas che vegnivan lantschadas davent d’in champ d’enviern fix èsi
tuttavia vegnì tar acziuns da cumbat pli vastas e quellas èn er idas a fin
differentamain. Damai ch’i na sa tractava tar ils Vikings betg da guerriers
professiunals, n’èsi betg da quintar ch’i vegniva applitgà da lur vart tacticas
spezialas.

Sco tratg caracteristic tar in assagl vala la brenna, la moda d’arder giu ina
chasa en la quala sa chattavan ils abitants, uschia che quels vegnivan tuts per
la vita. Il pli cler resorta quai dal rapport davart l’expediziun da Vikings dad
Egill Skallagrimsson en il Kurland:

Egill e sia glieud eran vegnids tschiffads, ma la notg als reusseschi da sa
liberar. Els svidan la chombra dal stgazi dal patrun-chasa e sa rendan sin lur
bastiments. Alura cuntinuescha il raquint: «Qua è Egill sa fermà ed ha ditg:
‹Quest’expediziun va fitg mal e n’è insumma betg tenor la moda dals Vikings. Nus
avain engulà al pur ses possess senza ch’el sa quai. Lain ir enavos tar il bain
a far palais tge ch’è capità.›» Ils cumpogns refusan da far quai. Sinaquai
returna el persul, va en cuschina, prenda da là in stganatsch che brischa, va en
la halla da seser e stauscha quel tras il tetg, uschia che quel tschiffa fieu.
Tut ils abitants brischan en chasa u vegnan sturnids dad el cura ch’els sortan
da quella. Pir lura va el cuntent enavos sin ses bastiment.

Schebain quest ‹cumportament da Viking› furmava vairamain ina sort codex d’onur
na sa lascha betg dir cun segirezza. Il cumportament dals cumpogns furnescha
plitost arguments cuntraris. La brenna n’è però betg mo vegnida applitgada dals
Vikings, mabain cumpara er en autras confruntaziuns ed è er vegnida exequida dal
retg sez, uschia per exempel da Harald Hårfagre.

Ultra da quai dat en egl ch’i vegn savens discurrì a la fin dal cumbat d’in
immens butin da vart dals victurs. Quai munta che la truppa cumbattanta stueva
manar cun sai prest si’entira facultad. Per las truppas franconas vegn quai
confermà en la suandanta descripziun d’ina battaglia sper Andernach ch’è ida a
fin cun la terrada da l’imperatur: «Blers però ch’avessan pudì mitschar, èn
vegnids impedids tras ils chavals da sauma da l’imperatur e dals auters ch’eran
cun el, ma er dals cromers e vendiders d’armas che suandavan l’imperatur e
si’armada e ch’han bloccà sin la stretga via tutta pussaivladad da fugir.»

Davart las ideas religiusas dals Vikings na san ins praticamain nagut. En la
saga dad Örvar-Odd, ch’è vegnida scritta posteriuramain, vegn raquintà che
Örvar-Odd saja arrivà sin ses viadi en Frantscha sper ina gronda chasa da crap
ora ch’era construida a moda in pau speziala. Els hajan vis ad entrar là glieud
ed a sortir quella puspè suenter in temp. Els hajan dumandà insatgi e sajan
vegnids a savair ch’il pajais sa clomia Aquitania e ch’i sa tractia tar
l’edifizi d’ina baselgia. Sin la cuntradumonda, schebain els sajan pajauns, saja
suandà il sequent dialog: «‹Nus na savain insumma nagut d’in’autra cretta, nus
crajain però en nossa pussanza e forza e na crajain betg en Odin; ma tge cretta
avais vus?› L’indigen haja respundì: ‹Nus crajain en quel ch’ha stgaffì il
tschiel e la terra, la mar, il sulegl e la glina.› Odd ha respundì: ‹Quel sto
esser grond ch’ha construì tut quai, tant crai jau da vesair en.›»

En ils pajais respectivs ha la cristianisaziun mintgamai gì per consequenza che
la pussanza centrala (che sa manifestava en il retg) è vegnida rinforzada.
Entant ch’il singul sa sentiva fin qua be obligà envers sia stirpa, è plaunsieu
sa fatga valair ina responsabladad envers l’entir intschess da pussanza dal
retg. Questa nova conscienza è sa manifestada en la constituziun dal leidang ed
ha lubì d’installar ina defensiun surregiunala. Dal temp da Harald Hårfagre
n’era ina defensiun effectiva da la costa anc betg stada pussaivla; perquai
aveva el mintgamai stuì ir cun sia flotta al punct da partenza dals viadis da
rapina, las Inslas Orcadas, per pudair cumbatter ils pirats al lieu. Cun agid
dal leidang èsi stà pussaivel d’organisar ina defensiun cuminaivla da l’entira
costa. Talas mesiras da defensiun èn vegnidas endrizzadas en l’entir intschess
d’acziun dals Vikings, pia er en l’Engalterra ed en l’Imperi dals Francs, e quai
mintgamai a moda differenta. Tras quai èn las schanzas d’avair success sa
sminuidas decisivamain da vart dals attatgaders, uschia ch’ils assagls èn
tschessads cuntinuadamain.



https://rm.wikipedia.org/wiki/Stgaudament_global

Sco stgaudament global definesch’ins l’augment successiv da la temperatura media
da l’atmosfera en vischinanza da la terra e da las mars. Il term vegn duvrà tant
per descriver l’augment observà durant ils decennis passads sco er per tematisar
l’ulteriur stgaudament spetgà en il futur. Il motiv principal dal stgaudament
global è tenor l’enclegientscha scientifica ‹fitg probablamain› in rinforzament
da l’effect da serra entras l’uman. Cun brischar combustibels fossils e cun
runcar ils guauds sin l’entir mund sa concentrescha dioxid carbonic (CO2) en
l’aria. Midadas en la moda d’utilisar il terren (sco per exempel en
l’agricultura ed en l’allevament dal muvel) èn in’ulteriura raschun per quest
effect, oravant tut pervia da svapurs da gas da serra impurtants sco metan.

La perscrutaziun scientifica areguard il stgaudament global vegn resumada en
intervals da plirs onns entras la ‹Gruppa d’experts interguvernamentala davart
midaments dal clima› (Intergovernmental Panel on Climat Change, IPCC). Las
analisas da l’IPCC furman la savida actuala davart l’influenza umana sin il
sistem climatic e valan sco basa per las discussiuns politicas e scientificas. A
l’ultim e quart rapport d’evaluaziun da l’IPCC èn passa 2500 scienziads da 130
differents pajais sa participads. Quest rapport conferma che la probabilitad
ch’il stgaudament climatic saja d’origin uman importa passa 90 %. Las analisas
da l’IPCC furman ina basa essenziala da quest artitgel.

L’effect da serra pon ins manar enavos sin ils gas da serra sco vapur d’aua
(H2O), dioxid carbonic (CO2), metan (CH4), monoxid dinitrogenic (N2O, er
enconuschent sco gas ilarant) e cumbinaziuns da fluor (CFC – clorofluorocarbons
e FC – fluorocarbons, per tudestg: FCKW/FKW). La radiaziun d’undas curtas nà dal
sulegl laschan quests gas penetrar quasi senza impediments. Undas lungas
(infracotschen) ch’arrivan da la surfatscha da la Terra vegnan percunter
absorbadas dals gas da serra. Tras quai sa stgaudan ils gas ed emettan undas
lungas tant en direcziun da l’univers sco da la Terra. Uschia survegn la
surfatscha da la Terra dapli radiaziun ch’entras il sulegl persul e sa stgauda
pli fitg. La radiaziun or dals gas da serra che va vers la Terra vegn era
numnada ‹cunterradiaziun atmosferica›, cunquai ch’ella è cunterdrizzada a
l’eradiaziun termica da la Terra. Quest process da stgaudament ed augment da
radiaziun cuntinuescha fin che tut las bilantschas d’energia èn equilibradas.
Sin in nivel da temperatura pli aut regna lura sin la Terra in equiliber tranter
radiaziun absorbada e perdita d’energia.

L’effect dals singuls facturs entaifer il sistem climatic vegn cumplitgà entras
divers process da retroacziun (engl. feedback, tud. Rückkopplung). In da quels
furma l’evapuraziun da l’aua. In stgaudament entras in auzament dals gas da
serra lascha evapurar dapli aua en l’atmosfera. Cunquai ch’era vapur d’aua
agescha sco gas da serra, sa stgauda l’atmosfera supplementarmain; quest
stgaudament lascha evapurar anc dapli aua (ina retroacziun positiva) ed uschia
vinavant fin ch’auters process ferman questa circulaziun. La consequenza è in
effect da serra bler pli grond che quel ch’ils gas da serra chaschunan. Malgrà
che quest process da retroacziun effectuescha in auzament da l’umiditad absoluta
da l’aria, resta l’umiditad relativa quasi constanta u sa sbassa perfin
levamain, perquai che l’aria è pli chauda. Quest effect da retroacziun po be
vegnir vulvì plaunsieu, damai ch’ils gas da serra han ina lunga vita
atmosferica.

Er effects da retroacziun en connex cun nivels èn in champ da retschertgas
permanentas. Vesì da sutensi emettan nivels enavos radiaziun infracotschna sin
la surfatscha e mettan uschia en moviment in effect da stgaudament. Vesì da
surengiu reflecteschan nivels la glisch dal sulegl. Tras quai emettan els
radiaziun infracotschna enavos en l’univers e chaschunan in effect sfradentant.
Schebain l’effect netto è stgaudant u sfradentant, dependa dal tip e da
l’autezza dal nivel. Da represchentar quests detagls en models da clima è
difficil, per part era perquai che nivels èn bler pli pitschens ch’il raster
dals models da clima.

In’autra retroacziun impurtanta è quella da glatsch e d’albedo. Sche las
temperaturas globalas s’augmentan, lieua il glatsch als pols pli fitg. Cura
ch’il glatsch lieua, prendan la terra u l’aua averta en ses plaz. Terren ed aua
(omadus pli stgirs ch’il glatsch) reflecteschan main ch’il glatsch ed
absorbeschan uschia dapli radiaziun solara. Quai stgauda anc pli fitg, anc dapli
glatsch lieua ed il ciclus cuntinuescha.

Ina retroacziun chaschunada entras l’emissiun da CO2 e CH4 or da la schelira
permanenta che sdreglia, per exempel or da las palids da turba en Sibiria, è in
ulteriur mecanissem che po contribuir al stgaudament. Sumegliantamain po
in’emissiun massiva da CH4 or da metanidrat (era metanclatrat u glatsch da
metan; metan enserrà en moleculs d’aua schelada) en las mars causar in
stgaudament rapid. Ins suppona en pli che l’abilitad dals oceans da secretar
carbon sa reduceschia cura ch’els sa stgaudan. En la zona mesopelagica (en ina
profunditad da ca. 200 fin 1000 m) limitescha quai numnadamain la creschientscha
da diatoms (bacillariophyta che furman ina basa da la piramida da nutriment) a
favur dal fitoplancton ch’ha in pli pitschen effect da pumpa biologica da
carbon.

Dapi la Revoluziun industriala rinforza l’uman l’effect da serra natiral cun
chaschunar las svapurs da gas da serra. Tenor mesiraziuns or da nuschegls da
sondagi da glatsch n’era la concentraziun da CO2 en ils ultims 800 000 onns mai
pli auta che 300 ppmV (parts per million, parts per milliun dal volumen). Surtut
cun brischar materias primas fossilas, ma era – en pli pitschnas dimensiuns –
pervia da l’industria da cement e d’ina gronda deforestaziun a partir da
l’industrialisaziun, è la concentraziun da CO2 creschida sin passa 385 ppmV.
Quai è probablamain la pli auta cifra dapi 20 milliuns onns. L’onn 2006 èn
arrivads en l’atmosfera 36,3 Gt CO2 producì supplementarmain da l’uman u ca. 9,9
Gt carbon da l’entir mund. La part per volumen dal metan munta oz enstagl da 730
ppbV a 1783 ppbV (parts per billion, parts per milliarda dal volumen). Quai è il
pli aut nivel dapi almain 800 000 onns. Sco causa principala per quai è
d’enumerar la tratga d’animals intensiva (factory farming) ed ulteriuras
activitads agriculas sco la cultivaziun da ris. La part per volumen dal gas
ilarant è creschida da 270 ppbV sin 319 ppbV.

En la climatologia regia consentiment che questas concentraziuns creschidas da
gas da serra emess da l’uman furman la causa principala dal stgaudament global.
Pertge senza quella na fissan las temperaturas mesiradas betg explitgablas. Il
grad d’enclegientscha scientifica davart l’effect da gas da serra taxescha
l’IPCC sco ‹aut›.

Tenor in’enquista internaziunala da l’onn 2007 èn 45–50 % dals scienziads da
clima dal madem avis scol’IPCC. Mintgamai 15–20 % considereschan ils rapports da
l’IPCC sco memia exagerads u memia precauts. Almain 97 % dals scienziads
participads conferman la tesa che las emissiuns antropogenas da dioxid carbonic
furmian ina part impurtanta dal sistem climatic e sajan almain parzialmain
responsablas per il stgaudament dals decennis passads. En ina retschertga fatga
il 2006 tar scienziads da clima tudestgs inditgeschan 38 % che la tesa da la
causa antropogena da l’auzament da la temperatura en il 20avel tschientaner
valia sco cumprovada. 56 % mettan parzialmain en dumonda questa tesa e 5 %
mettan ella fermamain en dumonda. 46 % dals scienziads dumandads inditgeschan
ch’il svilup dal clima dals ultims 50 onns saja influenzà per gronda part dal
depurtament da l’uman, 27 % inditgeschan facturs antropogens e natirals sco
motiv probabel e 11 % accentueschan predominantamain motivs natirals.

Sper ils gas da serra contribueschan anc auters facturs main impurtants al
stgaudament global. Da menziunar è qua l’intensitad da radiaziun dal sulegl –
era sche quest factur vegn valità differentamain. L’enclegientscha scientifica
davart l’influenza da l’activitad solara oscillanta sin il clima vegn stimada da
l’IPCC sco ‹pitschna›.

Ina cifra fitg auta areguard questa tesa chatt’ins tar Stott et al. (2003).
Quels stiman la cumpart solara al stgaudament global observà tranter il 1950 ed
il 1999 en in interval da 16 % fin 36 %. Tenor in studi da Scafetta e West
(2007) pudess il sulegl perfin avair contribuì tranter 8 % e 42 % al stgaudament
global dapi il 1950. Sami Solanki, directur a l’Institut da Max Planck per
perscrutaziun dal sistem solar, argumentescha ch’il sulegl sa chattia dapi 70
onns en in maximum d’activitad. Quai saja visibel vi dal dumber dals flatgs
solars ch’effectueschian ina traglischur uschè ferma sco dapi 8000 onns betg
pli. Malgrà quest’activitad extraordinaria vegn Solanki tar la conclusiun ch’il
sulegl na possia betg esser stà il factur dominant e che sia cumpart al
stgaudament dapi il 1970 cumpiglia maximalmain 30 %. Natalie Krivova, ina
collega da Solanki, scriva medemamain ch’i saja fitg probabel ch’il sulegl
n’haja betg contribuì a moda signifitganta suenter il 1980 al stgaudament
global. L’analisa da Solanki vegn però era crititgada, oravant tut pervia da sia
metoda da reconstruir ils millennis passads. Autras reconstrucziuns na mussan
strusch in connex tranter ils flatgs solars e la temperatura mesirada sin la
Terra dapi il 17avel tschientaner.

Henrik Svensmark, in fisicher danais e scienzià dal clima, ha formulà l’ipotesa
d’in connex tranter il clima e la radiaziun cosmica. Pervia da l’activitad
solara augmentada vegnia la radiaziun cosmica deviada pli fitg davent da
l’atmosfera e perdia uschia si’intensitad. Quai haja per consequenza ch’i sa
furmian damain nivels sin la Terra. Questa teoria defenda era l’astrofisicher
Nir Shaviv. Il connex static tranter radiaziun cosmica e cuvrida da nivels
presupponì da Svensmark è vegnì demascrà pli tard sco artefact scientific. Tenor
in ulteriur studi dal 2008 datti fin ussa nagins mussaments per ina colliaziun
tranter la radiaziun cosmica ed il stgaudament global.

Er auters scienziads èn unanimamain da l’avis che la cumpart da l’activitad
solara al stgaudament observà saja pitschna. Fin il 1970 devi anc ina
correlaziun tranter l’augment d’intensitad dal sulegl ed il stgaudament global
mesirà. Ma il pli tard a partir da lura hajan cleramain ils gas da serra mess en
moviment il svilup da la temperatura. L’IPCC stima ch’il sulegl haja contribuì
dapi l’industrialisaziun cun 0,12 watt per meter quadrat al stgaudament global
(cun in spazi d’intschertezza da 0,06 fin 0,30 w/m2). Quai è be ina pitschna
part en cumparegliaziun cun ils gas da serra antropogens e lur cumpart da 2,63
(± 0,26) w/m2.

Dapi il 1978 vegnan las midadas da l’activitad solara mesiradas directamain or
da l’orbit. Ma era las midadas mesiradas en quella maniera èn memia pitschnas
per esser la causa principala dal stgaudament accelerà dals ultims 30 onns. Sche
quest’activitad avess insumma in effect sin il clima – uschia argumenteschan
Lockwood e Fröhlich (2007) –, lura fiss la Terra plitost sa sfradentada durant
ils ultims onns, damai che l’activitad solara è plitost ida enavos.

Ina rolla betg nunimpurtanta en il sistem dal clima giogan finas particlas en
l’atmosfera, ils uschenumnads aerosols. Quels reflecteschan per part la
radiaziun e contribueschan uschia al sfradentar da las stresas d’aria pli
bassas. Tge effects ch’els han exactamain sin il clima, san ins da preschent be
descriver cun ina gronda intschertezza. L’IPCC taxescha il grad da
l’enclegientscha scientifica davart ils aerosols sco ‹mesaun› e ‹pitschen›.
L’influenza d’in aerosol sin la temperatura da l’aria dependa da l’autezza nua
ch’el sgola. En la stresa da l’atmosfera la pli bassa, la troposfera, procuran
particlas da fulin per in auzament da la temperatura, cunquai ch’ellas
absorbeschan la glisch dal sulegl e la dattan giu sco radiaziun termica. En la
regiun enturn l’Ocean Indic han ins per exempel savì declerar che la cumpart
d’in uschenumnà ‹nivel brin› al stgaudament regiunal saja circa la medema sco
quella da gas da serra. L’effect che surfatschas da naiv e glatsch reflecteschan
l’energia vegn numnà ‹albedo›. Quel vegn reducì entras particlas da fulin ch’èn
sa tschentadas sin surfatschas da naiv e glatsch, quai che maina ad in ulteriur
stgaudament. Situadas en stresas d’aria pli autas procuran questas particlas
dentant ch’i vegn pli frestg sin la surfatscha da la Terra, cunquai ch’ellas
impedeschan l’energia da penetrar tras las stresas d’aria. Sper il fulin furman
oravant tut particlas da minerals tals aerosols en l’atmosfera. Questas
particlas vegnan principalmain emessas da l’agricultura e d’indrizs industrials,
ma er dals deserts. Lur surfatscha clera e reflectanta procura probablamain per
ina sfradentada da l’atmosfera pli bassa.

In grond factur d’intschertezza tar la calculaziun da l’effect dals aerosols sin
il clima furma era lur influenza sin ils nivels. Malgrà tut las intschertezzas
vegn l’effect netto da tut las particlas sgulantas taxà sco cleramain
sfradentant. L’economia creschenta suenter la Segunda Guerra mundiala e la
polluziun da l’aria chaschunada tras quai han l’emprim procurà per in ferm
effect sfradentant dals aerosols. Fin en ils onns 1970 ha quel mascrà il
stgaudament che fiss stà da spetgar. Dal 1950 al 1975 è la svapur da sulfats sa
duplitgada davent da 35 sin passa 70 milliuns tonnas l’onn. Lura è questa cifra
restada sin il medem nivel e davent la fin dals onns 1980 è ella puspè sa
sbassada. L’onn 2000 muntava la svapur da sulfat a 55 milliuns tonnas. Davent
dal 1960 è la svapur da gas da serra sa rinforzada considerablamain, uschia che
la polluziun da l’aria causada dals sulfats na pudeva betg pli equilibrar
l’effect stgaudant dals gas. La ferma preschientscha da sulfats en l’atmosfera è
ultra da quai accumpagnada da consequenzas negativas sco plievgia ascha e da
problems da sanadad sco asma.

Sco cumprova principala per il stgaudament global actual valan las mesiraziuns
da temperatura ch’existan dapi ca. il 1860 sco era las evaluaziuns da divers
archivs da clima. Per l’interval tranter il 1906 ed il 2005 mussan quellas en
media in augment da la temperatura globala dal terren da 0,74 °C (± 0,18 °C
toleranza d’errur). Il pli marcant è il stgaudament ch’è vegnì mesirà dal 1976
enfin oz. Il 2010 ed il 2005 èn stads ils onns ils pli chauds dapi l’entschatta
da las registraziuns l’onn 1880. Ina segunda fasa da stgaudament marcanta ha gì
lieu tranter il 1910 ed il 1945. Quella è dentant vegnida chaschunada
d’oscillaziuns natiralas. La fasa tranteren senza stgaudament è stada
influenzada da particlas da merda e da fulin en l’aria (ils uschenumnads
aerosols) che han l’emprim gì in effect sfradentant. L’influenza totala da quest
fenomen sin il clima n’è dentant betg perscrutada avunda. Durant ils 30 onns
passads è la temperatura globala creschida per ca. 0,17 °C per decenni (tenor
mesiraziuns dal terren). Quai vegn confirmà da mesiraziuns da satellit che
mussan sumegliants trends da stgaudament. Questas datas da satellit èn vegnidas
evaluadas da diversas gruppas da perscrutaziun ch’èn vegnidas a resultats
levamain differents. Tenor RSS (Remote Sensing Systems) emporta il stgaudament
dals ultims 30 onns 0,175 °C, tenor l’UAH (University of Alabama a Huntsville)
0,14 °C per decenni. Sper l’aria èn era ils oceans sa stgaudads. Pervia da
l’enorm volumen da las mars e lur grond’inerzia da temperatura è lur temperatura
media bain s’augmentada dapi il 1955 be per 0,04 °C. La temperatura da la
surfatscha dals oceans è percunter s’auzada en il medem temp per 0,6 °C.

En cumparegliaziun cun las divergenzas da las stagiuns e da la midada da di e
notg paran las cifras numnadas d’esser pitschnas. Sco midament global dal clima
èn ellas dentant fitg autas – spezialmain, sch’ins considerescha che la
temperatura media durant l’ultima epoca glaziala era per be ca. 6 °C pli bassa
che oz. Scienziads dal National Research Council dals Stadis Unids da l’America
considereschan las temperaturas actualas sco las pli autas dapi almain 400 onns,
probablamain perfin dapi 1000 onns. Cun excepziun da paucas regiuns han ins pudì
registrar in stgaudament sin l’entir mund dapi il 1979. L’aria sur surfatschas
da terren sa stgauda en general pli fitg che sur surfatschas d’aua. En ils
ultims 100 onns èn las temperaturas consequentamain s’auzadas pli fitg sur
l’emisfera dal nord che sur l’emisfera dal sid, cunquai che la gronda part dal
terren sa chatta en il nord. Las temperaturas da la notg e da l’enviern èn
s’auzadas in zic pli fitg che quellas dal di e da la stad. Repartì sin las
stagiuns è il pli grond stgaudament vegnì mesirà durant ils mais d’enviern sur
il vest da l’America dal Nord, la Scandinavia e la Sibiria. La primavaira èn las
temperaturas s’auzadas il pli fitg en l’Europa ed en l’Asia dal Nord e da l’Ost.
La stad èn l’Europa e l’Africa dal Nord stadas pertutgadas il pli fitg e l’atun
è la temperatura s’auzada il pli fitg en il nord da l’America dal Nord, en
Grönlanda ed en l’Asia da l’Ost. Particularmain remartgabel è il stgaudament stà
en l’Arctica, nua che l’augment annual è duas giadas uschè aut sco la media
globala.

Medemamain pon ins constatar ch’igl ha dà ils davos decennis pli paucs
eveniments extrems da fradaglia, ma dapli undas da chalira. Tranter il 1950 ed
il 1980 èn las temperaturas minimalas sa reducidas pli fitg che quai che las
temperaturas maximalas èn creschidas (per 0,204 °C resp. 0,141 °C per decenni).
Dapi il 1980 n’è questa tendenza betg pli vesaivla, dapi lura sa sviluppan
omaduas valurs praticamain tuttina (0,295 °C resp. 0,287 °C per decenni).

Per las singulas stresas d’aria da l’atmosfera sa laschan teoreticamain spetgar
differentas consequenzas dal stgaudament global. Entant che la surfatscha da la
Terra e la troposfera bassa enfin media duessan sa stgaudar, laschan ils models
supponer ina sfradentada per la stratosfera pli auta. Las mesiraziuns fatgas
conferman quest muster. Las datas da satellit mussan ina reducziun da la
temperatura da la stratosfera auta da ca. 0,314 °C per decenni durant ils ultims
30 onns. Questa sfradentada vegn effectuada per l’ina entras l’effect da serra
augmentà e per l’autra pervia da la reducziun d’ozon entras ils CFCs che sa
chattan en la stratosfera. Sch’il sulegl fiss la causa principala, avessan tut
las stresas stuì sa stgaudar tuttina ferm. Tenor l’enclegientscha actuala munta
quai che la gronda part dal stgaudament observà sto derivar da l’activitad
umana. En in studi da model cumparì il 2007 ha la cumpart natirala al
stgaudament global dal 20avel tschientaner pudì vegnir calculada a sut 0,2 °C.

Sche la concentraziun da CO2 en l’atmosfera avess da sa dublegiar, suppona la
perscrutaziun dal clima che l’augment da la temperatura media muntass tranter
1,5 °C e 4,5 °C. Questa valur è er enconuschenta sco sensitivitad climatica. Sa
basond sin la rata da creschientscha da tut ils gas da serra e dal model
applitgà, quinta l’IPCC cun in augment da la temperatura media globala da 1,1 °C
fin 6,4 °C fin l’onn 2100.

In parameter decisiv, dentant era fitg nuncler, è la prognosa davart il svilup
futur da l’economia mundiala. En il passà è la creschientscha economica stada
correlada fermamain cun il diever d’energias fossilas; tut tenor scenari èsi da
quintar che quest trend cuntinueschia en il proxim futur. Supposiziuns
divergentas davart quest svilup explitgan las dimensiuns e variaziuns
relativamain grondas dal stgaudament global prognostitgà dals climatologs.

Plinavant po il sistem dal clima anc porscher intginas ‹surpraisas› en furma da
retroacziuns ch’èn grevas da modellar (mira survart). Tuttina calculescha ina
contribuziun da Barrie Pittock en Eos, la publicaziun da l’American Geophysical
Union, ch’il stgaudament futur pudess eventualmain surpassar las dimensiuns
numnadas da l’IPCC. Tranter ils otg motivs per sia supposiziun sa chattan il
regress da la stgiradetgna globala, il grond regress dal glatsch arctic e la
cumpariziun d’effects da retroacziun en connex cun biomassa.

Scienziads da l’University of California, Berkeley, han empruvà da resguardar
talas retroacziuns disfavuraivlas en lur calculaziuns. Els han presupponì ch’il
dioxid carbonic en l’atmosfera vegnia a s’auzar dals actuals 380 ppmV sin ca.
550 ppmV fin l’onn 2100. Quai saja sulettamain la creschientscha che derivia da
l’uman. Ils scienziads rendan attent che la temperatura augmentada sezza
inciteschia u rinforzia puspè process ecologics e chemics. Quels process pon
manar ad in’emissiun supplementara da gas da serra, oravant tut da dioxid
carbonic e da metan. Tar temperaturas pli autas laschan las mars liber dioxid
carbonic e la biomassa smarschescha pli svelt. E quai ha l’effect che dapli
metan e dioxid carbonic vegn emess. A la fin vegnan ils scienziads a la
conclusiun ch’il stgaudament global po esser per anc 2 °C pli aut che quai ch’el
è en la simulaziun da clima senza resguardar questa retroacziun.

Prognosas globals vegnan anc engrevgiadas entras process da retroacziun separats
e locals ch’èn fitg grevs da modellar. Quai èn per exempel retroacziuns en
l’Arctica, en la vischinanza da glatschers en regress u en la schelira
permanenta da la Sibiria dal Vest. Entras talas midadas dal clima localas (p.ex.
+3 °C entaifer 40 onns en la Sibiria dal Vest) pon limitas criticas vegnir
cuntanschidas localmain gia tar in pitschen stgaudament global. Tals fenomens
locals èn d’impurtanza centrala en la vischinanza da grondas massas da metan.
L’attenziun speziala è focusada sin la schelira permanenta en Sibiria cun 70
milliardas tonnas da metan ed anc ina bler pli gronda massa d’idrat da metan (u
metanclatrat) en la mar profunda.

Pervia da las consequenzas per la segirtad dals umans, la sanadad, l’economia e
l’ambient è il stgaudament global ina gronda ristga. Gia oz pon ins observar
insaquantas midadas da l’ambient ch’han in connex cun il stgaudament. Questas
midadas sco pli pauca naiv, il livel da la mar s’auzond, la retratga dals
glatschers e midaments da l’aura valan sper las mesiraziuns da la temperatura
sco confirmaziuns per la midada dal clima. Quests fenomens èn exempels per
consequenzas che n’influenzeschan betg mo las activitads dals umans, mabain er
ils ecosistems. Ils effects da la midada dal clima pon esser uschè multifars e
vasts che be ina pitschna part da quels po vegnir enumerada qua:

Las ristgas per ils ecosistems sin la Terra creschan considerablamain cun il
grad da la temperatura auzada. Tenor in studi da William Hare da l’Institut da
Potsdam per perscrutaziun da consequenzas dal clima èn las ristgas relativamain
pitschnas tar in stgaudament da sut 1 °C, per sistems ecologics sensibels
dentant gia betg da negliger. Tranter 1 °C e 2 °C stgaudament datti ristgas
signifitgantas e sin plaun regiunal bainduras substanzialas. In stgaudament sur
2 °C cuntegna ristgas elevadas per l’extincziun da bleras spezias d’animals e da
plantas, dals quals ils abitadis na correspundan betg pli a lur pretensiuns.
Questas spezias vegnan stgatschadas u pon perfin murir or, sch’ellas na pon betg
suandar las zonas ecologicas che sa spostan geograficamain. Autras spezias pon
percunter sa derasar meglier sche la temperatura crescha. Tar in stgaudament da
sur 3 °C spetga Hare perfin in collaps total da sistems ecologics, crisas da fom
e d’aua pli frequentas e gravantas sco er ulteriurs donns socioeconomics,
oravant tut en ils pajais en svilup. Segund in studi da la York University
pudess l’auzament da la temperatura globala spetgà effectuar la mort da massas;
passa 50 % da las spezias d’animals e da plantas fissan victimas.

Il stgaudament global na sto betg sfurzadamain sa sviluppar en moda successiva,
mabain po era progredir andetgamain. Era sche quest scenari vegn valità sco fitg
nunprobabel, po la midada dal clima midar ils currents da la mar ed uschia
tschessentar il current da l’Atlantic dal Nord che furma in bratsch dal Current
dal Golf. La consequenza fiss ina fradaglia massiva en l’entira Europa dal Vest
e dal Nord. Sch’il clima sa stgauda vinavant, pudessan er auters currents
oceanics sa midar cun il temp, cun consequenzas vastas per la bilantscha
d’energia globala. Questa supposiziun da worst-case è stada in tema d’in studi
dal ministeri da defensiun dals Stadis Unids dal 2003. Quest studi è partì da
midadas politicas massivas en consequenza d’in tal svilup. Tenor in studi
publitgà l’entschatta dal 2008 ha il stgaudament percunter effectuà dapi
l’ultima epoca glaziala in rinforzament da la circulaziun oceanica. In ulteriur
stgaudament da las stresas da mez da l’atmosfera en connex cun il stgaudament
global manass ad in rinforzament supplementar dals currents da la mar.

La dimensiun da las consequenzas pussaivlas dal stgaudament global maina a la
dumonda, co che quellas pon vegnir evitadas u almain mitigiadas. Il cunfin
tranter ina midada dal clima ‹tolerabla› ed ina ‹privlusa› vegn per exempel
inditgà da l’Uniun europeica cun in stgaudament da maximalmain 2 °C. Er il
Cussegl consultativ scientific da la regenza federala tudestga per midadas da
l’ambient globalas (WBGU – Wissenschaftlicher Beirat der Bundesregierung Globale
Umweltveränderungen) cusseglia da limitar il stgaudament a maximalmain 2 °C. Fin
la mesadad dal 21avel tschientaner stuess la svapur da CO2 vegnir reducida per
ca. 80 fin 90 % visavi las valurs dal 2005 per che la concentraziun da CO2 na
creschia betg sur 450ppm. Fin ussa creschan dentant las emissiuns globalas da
gas da serra vinavant enstagl da sa sbassar.

Sin plaun global, regiunal e local èn nundumbraivlas mesiras per la protecziun
dal clima pussaivlas e per part gia decididas. A vista globala furman la
Convenziun da basa davart ils midaments dal clima (UNFCCC – United Nations
Framework Convention on Climate Change) da las Naziuns unidas (UN) ed il
Protocol da Kyoto ch’è collià cun quella cunvegnas obligantas tenor il dretg
internaziunal public. La Convenziun da basa davart ils midaments dal clima è
vegnida deliberada l’onn 1992 a New York City e suttascritta da la gronda part
dals stadis en rom da la Conferenza da las Naziuns unidas per ambient e svilup
(UNCED – United Nations Conference on Environment and Development) a Rio de
Janeiro. Tenor la Convenziun da basa vala da nov il princip che la cuminanza
dals stadis stoppia reagir era senza mussaments exacts areguard la dimensiun da
la periclitaziun da l’ambient. A la conferenza da Rio è era l’Agenda 21 vegnida
deliberada che furma dapi lura la basa per bleras mesiras da protecziun localas.

Sper las pussaivladads politicas existan sin plaun tecnic in grond dumber
d’opziuns per reducir las emissiuns da gas da serra. Uschia pudess ins gia
realisar cun ils meds d’oz ina protecziun dal clima efficazia. Ina rolla
impurtanta giogan qua spezialmain las energias regenerablas. Las difficultads
existentas ed oravant tut ils custs d’ina tala strategia d’evitaziun frainan fin
ussa las investiziuns necessarias. Da l’autra vart han ins stimà ch’ina
protecziun dal clima totala custass pli pauc che 1 % dal product social brut
mundial (mira survart).

Ina descripziun da l’istorgia da la scienza davart il stgaudament global
chatt’ins tar Spencer R. Weart, directur dal Center for History of Physics en
ils Stadis Unids da l’America. Tenor el ha probablamain Jean Baptiste Joseph
Fourier (1768–1830), in matematicher e fisicher franzos, ‹fundà› la
perscrutaziun dal stgaudament global. El ha numnadamain scuvert l’onn 1824
l’effect da serra. John Tyndall, in fisicher britannic, ha pudì trair a niz las
lavurs da Fourier ed ha identifitgà l’onn 1862 ils gas responsabels per quest
effect – oravant tut vapur d’aua e dioxid carbonic. Passa trenta onns pli tard,
l’onn 1896, ha il scienzià svedais Svante Arrhenius (1859–1927) publitgà sco
emprim la teoria che la concentraziun da dioxid carbonic en l’atmosfera possia
augmentar sur lung temp la temperatura sin la Terra.

Ils onns 1930 han intgins scienzads dals Stadis Unids remartgà che las
temperaturas en lur regiun eran s’auzadas en ils decennis passads. Cun excepziun
da singulas vuschs è quest fatg dentant vegnì taxà sco fenomen natiral. Il
climatolog tudestg Hermann Flohn è stà l’emprim scienzià en Germania ch’ha rendì
attent a la midada dal clima sin basa da datas empiricas. Flohn ha abilità en la
Germania naziunalsocialistica e publitgà il 1941 ses emprim artitgel davart il
stgaudament global, ‹L’activitad da l’uman sco factur dal clima› – Die Tätigkeit
des Menschen als Klimafaktor en la Zeitschrift für Erdkunde. La fin dals onns
1950 è vegnì demussà per l’emprima giada che dioxid carbonic producì
artifizialmain possia sa concentrar en l’atmosfera. En quest reguard ha
l’American Roger Revelle prestà lavur da piunier sco directur da la Scripps
Institution of Oceanography. Charles David Keeling (1928–2005), medemamain
emploià tar quell’instituziun, ha ascendì il 1958 il culm Mauna Loa a Hawai (Big
Island) ed ha cumenzà là cun mesiraziuns regularas da la cumpart da CO2 en
l’atmosfera. El ha constatà ina cumpart da dioxid carbonic ch’oscillescha per
ca. 5ppm CO2 en il decurs d’in onn. Quest fenomen è da manar enavos sin la
vegetaziun da las grondas surfatschas da l’emisfera dal nord che crescha la
primavaira. Malgrà las fluctuaziuns èsi bain spert stà cler che la cumpart
totala dal gas da serra en l’atmosfera crescha cuntinuadamain. Omadus fenomens
èn bain visibels en la curva da Keeling, denominada tenor ses inventader. Tipic
per la curva è il muster da ziczac regular che mussa ensi.

Cun l’appariziun dal moviment ecologic ils onns 1970 è il stgaudament global era
daventà enconuschent ad in public pli vast. Tranter ils onns 1940 e 1970 era la
Terra sa sfradentada, uschia ch’ils meds da massa han per part rapportà davart
l’uschenumnada sfradentada globala. En la scienza eran ins dentant gia lura da
l’opiniun che la stgirentada globala chaschunada tras la polluziun da l’aria
saja responsabla per la sfradentada.

Il proxim pass decisiv è stà collià cun il svilup dal computer. Ins ha scrit
emprims programs per furmar models dal clima e quels han cumenzà a simular
l’effect d’ina concentraziun da CO2 augmentada en l’atmosfera. Il 1988, fin lura
l’onn il pli chaud dapi las registraziuns, ha la cuminanza dals stadis
internaziunala la finala endrizzà in gremi scientific che duai analisar
sistematicamain ils effects da las activitads umanas sin il clima:
l’Intergovernmental Panel on Climate Change (IPCC).

L’activitad principala da l’IPCC è d’edir rapports scientifics per mauns da las
regenzas incumbensadras. Per quests rapports vegnan mintgamai examinadas e
resumadas pliras millis contribuziuns scientificas. L’ultima resumaziun, il
quart rapport d’evaluaziun da l’IPCC, è vegnida publitgada l’onn 2007. Il proxim
rapport è previs per il 2013.

Ils rapports pon vegnir considerads sco ina represchentaziun d’ina posiziun da
consens entaifer la climatologia, cunquai ch’els prendan ensemen tut ils
resultats e las infurmaziuns relevantas or da publicaziuns dal fatg. Quest
consens exemplifitgescha er in essai da Naomi Oreskes, professuressa per
istorgia e studis da scienza a San Diego. Tenor ella na chatt’ins en nagin dals
928 abstracts or d’ina banca da datas scientifica cun il chavazzin global
climate change in text che cuntraschess fundamentalmain a las tesas da l’IPCC.
Il ferm consens è er daventà evident l’onn 2005 en ina posiziun communabla da
las academias naziunalas da las scienzas da tut il pajais da G8 sco era da
l’India, da la Brasilia e da la China ch’al confirmeschan cleramain.

En il quart rapport da l’IPCC vegn prognostitgà fin il 2100 in auzament da la
temperatura d’aria datiers al plaun da 1,1 °C fin 6,4 °C ed in auzament dal
livel da la mar da 0,19 m fin 0,58 m. Il motiv principal per il stgaudament da
la Terra èn cun ina probabilitad da passa 90 % ‹fitg probablamain› las emissiuns
umanas da gas da serra. L’IPCC resguarda era las consequenzas per la
civilisaziun chaschunadas da la midada dal clima e cumpareglia ils custs da las
consequenzas spetgadas cun ils custs da las mesiras proponidas. Las calculaziuns
da l’IPCC dal stgaudament probabel futur sa basan sin divers models da clima.
Totalmain èn vegnidas fatgas 400 simulaziun calculadas dal computer. Tut tenor
las supposiziuns da basa resultan differentas massas da gas da serra ed aerosols
che vegnan producids da l’uman. Las datas resguardan era las prognosas da models
economics.

Cunquai ch’in mund da reserva ans manca per far experiments reals, vegnan
utilisads models da computer fitg raffinads per calcular il clima global dal
futur. Quels fan diever da ‹super-computers› ordvart efficazis per modellar il
clima en in temp cunvegnent. Auter proceda il project ClimatePrediction.net che
recurra al model da la calculaziun distribuida (u calculaziun decentralisada).
Quest model dovra la capacitad da calcular betg nizzegiada sin dieschmillis da
computers per pussibilitar uschè blers percurs da models da clima sco pussaivel.

Pervia da la cumplexitad dal sistem dal clima è la calculaziun cun agid da
models liada a grondas intschertezzas. Ma la modellaziun dal clima sa sviluppa
cuntinuadamain. Per cumprovar quai èn differents models da clima vegnids duvrads
per reproducir il decurs istoric dal clima en il decurs dal 20avel tschientaner.
Damai ch’ils resultats èn stads vaira corrects, pon era las prognosas per il
21avel tschientaner vegnir considerads sco plausiblas.

Sper ils gas da serra en l’atmosfera vegnan resguardads en ils models da clima
spezialmain aerosols, nivels, l’ozon ed effects vicendaivels cun ils oceans sco
era l’influenza da midadas solaras. En pli vegn prendì resguard sin las stagiuns
u la midada da di e notg e sin ulteriurs elements climatics sco per exempel
erupziuns da vulcans, undas da chaliras u El Niños (midadas da la temperatura en
las mars). En ina retschertga fatga il 2006 tranter 133 perscrutaders dal clima
tudestgs han 17 % inditgà che las premissas empiricas e teoreticas per calcular
il clima sajan ‹oz gia accumplidas›. 67 % eran da l’avis che las premissas ‹na
sajan anc betg accumpliblas, ma realisablas en il futur›. Be 8 % dals
perscrutaders eran da l’avis che questa finamira saja ‹da principi betg
realisabla› ed ils 8 % restants n’avevan nagin’opiniun en chaussa. Sin l’entir
mund vegn retschertgà intensivamain per optimar ils models da clima.



https://rm.wikipedia.org/wiki/San_Marino

San Marino (talian Repubblica di San Marino, surnum La Serenissima; rumantsch er
Son Marin) è la pli veglia republica dal mund ch’exista fin oz. Si’istorgia sa
lascha apparentamain persequitar enavos fin l’onn 301. Il stadi furma in’enclava
ch’è circumdada dal tuttafatg da l’Italia; el è situà tranter las regiuns
Emilia-Romagna (provinza Rimini) e Marcas (provinzas Pesaro ed Urbino), en
vischinanza da la costa adriatica sper Rimini. Sin la collina grippusa Monte
Titano sa chattan las turs De La Fratta, Montale e la fortezza La Guaita. San
Marino cumpiglia en tut nov vischnancas. Dapi il 2008 appartegnan il center
istoric da San Marino ed il Monte Titano al Patrimoni cultural mundial da
l’UNESCO.

Savens vegn il pajais titulà sco stadi-citad; en realitad na correspunda el però
betg a las caracteristicas d’in tal stadi. La republica San Marino sa chatta sin
las spundas orientalas da las Apenninas etruscas. L’extensiun nord-sid da
dudesch kilometers vegn quasi percurrida cumplettamain dal dies chaltschinus dal
Monte Titano. Cun 756 m furma el a medem temp il punct il pli aut da la
Republica. Il punct il pli bass furma il Torrente Ausa cun 55 meters. La
surfatscha dal stadi correspunda pli u main ad in quadrangul irregular ed è per
gronda part collinusa. Ella cumpiglia en tut 60,57 kilometers quadrat. La
lunghezza dal cunfin cun l’Italia munta a 39 kilometers. Dus gronds flums
naschan sin il territori statal: l’Ausa ed il Fiumicello; en pli percurran ils
dus flums San Marino e Marano il pajais. Las duas regiuns talianas che
cunfineschan cun San Marino èn Emilia-Romagna en il nordost e Marcas en il
sidvest. La chapitala San Marino giascha sin la spunda sidvest dal Titano.

Las spundas stippas dal Monte Titano e la cuntrada collinusa enturn quest massiv
èn cuvertas d’in guaud spess e segnadas da la tipica vegetaziun mediterrana. I
dat guauds da feglia cun ischis ed ulms e plantas semperverdas sco ruvers e
tieus. La bostgaglia semperverda, la macchie, cumpiglia saleschs d’arbaja,
saleschs dentads, chaglioms da lavandra sco er plantas cun frajas e plantas
d’ulivas.

Ils abitants da San Marino èn da derivanza taliana. Oz vivan a San Marino 83,1 %
indigens e 12 % Talians. L’entir stadi dumbra 32 471 abitants (situaziun dal
2012). Da quels vivan 4214 en la chapitala San Marino. Il pli grond abitadi è
Serravalle cun 10 571 abitants. I suondan Borgo Maggiore (6609), Domagnano
(3256), Fiorentino (2548), Acquaviva (2096), Faetano (1180), Chiesanuova (1087)
e Montegiardino (910). Ultra da quai vivan radund 12 800 burgais da San Marino a
l’exteriur, surtut en l’Italia, en ils Stadis Unids, en la Frantscha ed en
l’Argentina.

Enturn l’onn 300 duai Marinus, in tagliacrappa da l’insla dalmatica Rab, esser
vegnì en la citad da Rimini che sa chattava en cumplain svilup. L’onn 303 ha
cumenzà sut l’imperatur Diocletian la davosa persecuziun dals cristians en
l’Imperi roman. Marinus, ch’era sez cristian, è sinaquai fugì sin il Titano. In
pau a la giada èn er auters persequitads s’alliads cun el, uschia ch’igl è sa
furmada in’emprima cuminanza cristiana sin la muntogna. Sco data da fundaziun
uffiziala vegn inditgà oz ils 3 da settember 301. L’onn 311 è la persecuziun
tschessada grazia a l’Edict da toleranza da Nikomedia. Gaudenzio, l’uvestg da
Rimini, ha numnà Marinus diacon e Donna Felicissima, ina patriziana romana
ch’era convertida al cristianissem, al ha regalà il Titano. Ils davos pleds da
Marinus avant sia mort il 366 duain esser stads: «Relinquo vos liberos ab
utroque homine» («Jau as lasch enavos libers dad omadus umans», vul dir tant da
l’imperatur sco dal papa).

L’emprima cumprova istorica davart la cuminanza cristiana sin il Monte Titano
deriva da l’onn 511. En sia Vita Sancti Severini menziunescha Eugippius er in
muntg che viveva sin questa muntogna e numna il territori gia da quel temp San
Marino. Documents posteriurs sco per exempel la Sentenza feretrana da l’onn 885
dattan perditga d’ina vita publica bain organisada e superbia. Tenor questa
sentenzia n’èsi betg reussì ad uvestgs vischins da far valair lur pretensiuns
sin il territori da San Marino.

Durant ils emprims tschientaners era l’existenza da la pitschna cuminanza be
enconuschenta a paucs, quai che furmava la meglra protecziun cunter inimis. A
partir dal 10avel tschientaner han ins lura cumenzà a fortifitgar la muntogna.
Quai resorta d’in document da retg Berengar II da l’onn 951 sco er d’ina bulla
da papa Honorius II da 1126. Il 1371 ha cardinal Angelico scrit che la citad sa
chattia «sin in fitg aut grip, sisum il qual s’auzan trais grondas turs». En il
decurs dal temp èn questas trais turs vegnidas engrondidas cuntinuadamain. Ultra
da quai han ins empruvà da daventar independent areguard il provediment d’aua;
per quest intent han ins pitgà en il grip immensas cisternas per arcunar l’aua
da plievgia. Sut il palaz da la regenza chatt’ins anc oz cisternas che dateschan
dals onns 1472 fin 1478.

Las leschas vegnivan relaschadas d’in cussegl dals chaus da las famiglias
(l’uschenumnà Arengo), e quai per incumbensa dal pievel. Mazzament u tradiment
vegniva chastia cun paina da mort. E schizunt la dismessa d’aua tschuffa e da
rument sin vias publicas era scumandada – bainchapì d’in temp che questa pratica
era usitada en tut l’Europa.

Per proteger la Republica devi gia da quel temp in’armada bain instruida; mintga
um tranter 14 e 60 onns pudeva vegnir engaschà da far servetsch militar. L’onn
1243 èn vegnids elegids per l’emprima giada dus Capitani Reggenti. Quests dus
schefs dal stadi tenor il model dals consulars romans eran mintgamai en uffizi
per sis mais. Il sistem è sa mantegnì fin oz.

A San Marino vivevan Ghibellins e Guelfs ensemen paschaivlamain; ma en
consequenza dal conflict tranter la baselgia e l’imperatur ch’è prorut en
l’Italia vers la mesadad dal 13avel tschientaner han ils Ghibellins imperials
bandischà ils Guelfs. Il fatg che la gronda part da la populaziun simpatisava
cun l’imperatur, è d’attribuir a las emprovas cuntinuantas dals uvestgs
vischinants d’incassar taglias u d’incorporar il territori da San Marino en lur
agen domini. Il conflict ha culminà il 1247 en l’excommunicaziun da la
populaziun da San Marino tras papa Innocenz IV. Dus onns pli tard è quella bain
vegnida revocada, ma ils burgais da San Marino n’han betg chattà ruaus ed en il
decurs dals proxims tschient onns duevan suandar trais ulteriuras
excommunicaziuns.

La segunda mesadad dal 13avel tschientaner è en general stada in grev temp per
San Marino. La republica guelfa Rimini, che steva sut il despotissem da la
famiglia Malatesta, ha empruvà repetidamain da conquistar San Marino. Be grazia
ad ina lia cun il ghibellin Guido von Montefeltro e pli tard cun ses figl
Federico èsi reussì da parar questas tentativas. Ma ils cumbats han cuntinuà.
L’onn 1291 ha il canoni Teodorico empruvà da suttametter San Marino al papa e
d’obligar la populaziun da pajar taglia a quel. Quai ha be pudì vegnir impedì
grazia ad ina sentenzia da l’enconuschent giurist Palamede da Rimini ch’era
vegnì incumbensà d’intermediar tranter las partidas. Tschintg onns pli tard, il
1296, han ils curaturs da la citad Feretrani empruvà da subordinar il territori.
Qua ha puspè gidà la sentenzia da Palamede, a la quala papa Bonifazi VIII ha
danovamain attribuì vigur legala. La finala ha il papa renconuschì la libertad e
suveranitad cumplaina da San Marino. Silsuenter han las regiuns cunfinantas
adina puspè empruvà da conquistar la Republica, ma mintga giada senza success.
L’onn 1303 èn vegnids arrestads intgins mess da la baselgia feretrana ch’eran
entrads en il territori da San Marino, uschia ch’il conflict tranter vischins è
danovamain escalà. Grazia a l’armada da San Marino ch’era furmada excellentamain
èsi reussì d’imponer a l’uvestg Uberto in contract da pasch.

Ils inimis da San Marino han la finala stuì realisar ch’il territori na sa
laschia betg occupar militarmain; perquai han els empruvà da cuntanscher questa
finamira sin la via diplomatica. A la Republica è vegnida purschida la remischun
ecclesiastica, l’exemziun da taglia ed auters privilegis sco il dretg
commerzial. Sco recumpensa dueva San Marino extrader intgins fugitivs d’Urbino.
Damai che quest’offerta è vegnida refusada, han las ostilitads, surtut cun la
famiglia Malatesta, cuntinuà fin la fin dal 14avel tschientaner. Perdend gist
questa famiglia 100 onns pli tard la favur tant dal papa sco er dal retg, ha San
Marino profità da la chaschun e reprendì il 1461 la guerra da la vart dal papa.
Il 1463 èn ils cumbats ids a fin a favur da San Marino; perquai ha papa Pius II
surdà a la Republica ils trais castelli (‹vischnancas›) Fiorentino,
Montegiardino e Serravalle. Il medem onn è er Faetano s’associà voluntarmain a
la pitschna Republica. Cun quai è ida a fin la davosa guerra e la davosa
extensiun territoriala da San Marino.

Il 1503 è Cesare Borgia, il figl da papa Alexander VI, penetrà en la Republica
ed ha regì sco despot. Ma sia pussanza n’è betg stada da lunga durada; quasi a
medem temp è l’armada da Borgia vegnida battida en il ducadi d’Urbino a chaschun
d’ina sullevaziun a la quala er l’armada da San Marino era participada.

Pir ina nova conquista dal pajais ha fatg renascher il patriotissem dals
abitants da San Marino. L’october 1739 è il cardinal Giulio Alberoni, da quel
temp legat papal da la Romagna, penetrà en la Republica. Quella è danovamain sa
drizzada al papa. Lez ha tramess il cardinal Enrico Enriquez a San Marino per sa
far in maletg da la situaziun. A basa da ses rapport ha il papa cumandà al
cardinal Alberoni da sa retrair da la Republica, uschia che quella era gia puspè
liberada suenter in mez onn (ils 5 da favrer 1740).

A partir dal 1796 ha Napoleun cumenzà a sa patrunar pass per pass da l’entira
peninsla taliana ed ha fundà diversas republicas. Cun quellas ha San Marino
immediat fatg cunvegnas da commerzi per exprimer si’attaschadadad envers il
general franzos.

Suenter la sconfitta da Napoleun ha il Congress da Vienna fixà il 1815 ch’i
duaja vegnir restabilì en l’Italia l’urden d’avant l’era napoleonica. Quai ha
muntà ch’ils Bourbons spagnols han survegnì enavos il sid da la peninsla ed ils
Habsburgais il nord, ma er che San Marino ha pudì mantegnair sia suveranitad.

Durant la fasa dal risorgimento hai dà en tut las parts da l’Italia moviments da
libertad ed er la libra Republica da San Marino ha sustegnì quest svilup cun dar
asil a fugitivs. Suenter la suppressiun da las revoluziuns dal 1848/49 è
Giuseppe Garibaldi fugì a San Marino; il 1861 al è vegnì concedì il dretg da
naziunalitad da San Marino.

En rom da votaziuns popularas èn tant la Sicilia sco er l’Italia dal Nord
s’exprimids cun gronda maioritad a favur d’ina adesiun al Reginavel da
Sardegna-Piemunt. Medemamain avevan truppas piemuntaisas conquistà il stadi
pontifical fin a la regiun da Latium odierna. A basa da quests svilups è vegnì
proclamà ils 17 da mars 1861 il Reginavel da l’Italia. San Marino, sco libra
republica da vegl ennà, n’ha mai resentì il basegn da sa participar a
l’unificaziun taliana ed ha perquai mantegnì sia suveranitad. Abraham Lincoln,
il burgais d’onur da San Marino da pli tard, ha scrit en quest connex als
Capitani Reggenti: «Cumbain ch’il territori da voss stadi è pitschen: voss stadi
è in dals pli autstimads da tut l’istorgia.» Gia ils 22 da mars 1862 ha la
Republica fatg vasts contracts cun il nov Reginavel, ils quals han statuì ils
dus stadis sco partenaris cun ils medems dretgs. Questa convenziun è vegnida
renovada il 1872.

Sco emprim stadi europeic aveva San Marino plinavant abolì l’onn 1865 la paina
da mort. Gia dapi l’onn 1468 n’avevan pli gì lieu naginas execuziuns
enconuschentas.

Durant l’Emprima Guerra mundiala è San Marino l’emprim sa declerà neutral. Il
matg 1915 ha la Republica però segnà in contract stipulà da l’Italia, tenor il
qual San Marino è s’obligà da sustegnair durant la guerra naginas tenutas che
pudessan far donn a l’Italia. Uschia n’ha San Marino per exempel betg dastgà dar
suttetg a deserturs talians. Da l’autra vart èn las autoritads talianas
s’obligadas da sequestrar nagins bains da burgais da San Marino per intents da
guerra; burgais da l’Italia na giudevan nagina protecziun en quest reguard. En
la mesadad dal 1915 èn radund 10 fin 15 students da San Marino ids en guerra;
plinavant è vegnì fundà il Comitato pro fratelli combattenti, in’organisaziun
che furniva agid umanitar a fugitivs da guerra. Cura che questa organisaziun ha
cumenzà ad eriger in lazaret champester, ha l’Austria-Ungaria declerà a San
Marino la guerra.

Cun questa decleraziun da guerra è colliada ina curiusitad europeica: Il 1915 sa
chattava San Marino uffizialmain er en guerra cun la Germania (sco stadi allià
da l’Austria-Ungaria). Ils dus stadis n’han però mai fatg uffizialmain pasch,
uschia che San Marino sa chattava a l’entschatta da la Segunda Guerra mundiala
uffizialmain anc adina en stadi da guerra cun la Germania.

Enfin il 1906 vegnivan ils 60 commembers dal parlament da San Marino elegids per
vita duranta; lur successiun reglavan ils commembers en atgna reschia. A partir
da quel onn èn alura vegnidas realisadas elecziuns che duevan atgnamain
rinforzar la democrazia. Ma davent dal 1923 èn stadas colliadas cun il dretg da
votar consequenzas negativas per quella. Gia il prim d’avrigl 1923 avevan dus
Capitani Reggenti faschistics cumenzà lur uffizi; ils 4 d’avrigl 1923 ha la
partida faschistica (Partito Fascista Sammarinese) lura er cuntanschì la
maioritad absoluta a chaschun da las elecziuns en il parlament. Malgrà la
vischinanza ideologica da la Republica tar il dictatur talian Benito Mussolini
n’ha quella mess a disposiziun nagina schuldada a l’armada taliana. E cumbain
che la regenza da San Marino era faschistica, è il stadi tuttina s’obligà durant
ils onns da guerra a la neutralitad. Il 1941/42 èsi puspè reussì a forzas da
l’opposiziun da fitgar pe en il parlament. Quai ha dà schlantscha a la
resistenza antifaschistica. Ils 28 da fanadur 1943 è il Partito Fascista
Sammarinese sa schlià – trais dis suenter la cupitga da Mussolini. Sinaquai ha
San Marino retschavì fin 100 000 fugitivs.

Dapi la fin dals onns 1950 ha il turissem cumenzà a giugar ina rolla adina pli
impurtanta a San Marino. Il 2005 han betg main che 2 milliuns turists visità il
stadi cun ses bundant 30 000 abitants. Las entradas da taglia èn creschidas
talmain che l’entir provediment medicinal po vegnir purschì dapi il 1975
gratuitamain. Oz derivan radund 60 procent da las entradas da la Republica
directamain u indirectamain dal turissem. La gronda part dals turists arriva per
excursiuns d’in di dals centers turistics situads a l’Adria, per exempel da
Rimini u da Pesaro. La Republica – ch’è dapi il 1992 commembra da las Naziuns
unidas – è libra da debits.

Il sistem politic da San Marino è quel d’ina democrazia represchentativa
parlamentara. Questa furma è vegnida fixada en la constituziun da San Marino
ch’è la pli veglia constituziun republicana dal mund (quella è entrada en vigur
anc avant la constituziun dals Stadis Unids).

San Marino vegn adina regì da dus schefs dal stadi. Igl èn quai ils dus Capitani
Reggenti ch’exequeschan lur uffizi a moda collegiala e quai per mintgamai sis
mais. Els vegnan elegids dal parlament ed introducids en lur uffizi mintg’onn il
prim d’avrigl ed il prim d’october. Quest reglament deriva d’ina lescha da l’onn
1200. Ella ha la finamira d’impedir che las persunas a la testa dal stadi sajan
munidas memia ditg cun memia bler pussanza; ultra da quai è garantida ina
controlla vicendaivla a l’intern dal gremi. La divisiun da la pussanza è cun
quai cumparegliabla a quella dals consuls dal temp da la Republica romana avant
bundant 2000 onns.

La veglia instituziun da l’Arengo, oriundamain l’assamblea da tut ils chaus da
famiglia, ha surdà pli tard sias cumpetenzas al Consiglio Grande e Generale. Oz
vegn il term Arengo duvrà per designar la totalitad da las votantas e dals
votants. Questa cuminanza vegn convocada duas giadas l’onn, mintgamai suenter
l’introducziun en uffizi dals dus novs Capitani Reggenti. A chaschun da questas
radunanzas han ils burgais da San Marino la pussaivladad d’inoltrar al Consiglio
Grande dumondas e propostas d’interess general.

La pussanza legislativa furma il Consiglio Grande e Generale. Quel sa cumpona da
60 commembers e vegn elegì dals burgais sur 18 onns per in temp d’uffizi da
tschintg onns. Quest gremi approvescha er il budget statal e nominescha ils
Capitani Reggenti.

L’autoritad executiva è il Congresso di Stato. El consista da diesch ministers
(Segretari di Stato) che vegnan elegids dal Consiglio Grande e Generale per
mintgamai tschintg onns. Il minister da l’exteriur è mintgamai a medem temp il
schef da la regenza.

La giudicativa vegn exequida dal Consiglio dei XII. Quest gremi vegn elegì dal
Consiglio Grande e Generale mintgamai per ina perioda da legislatura. Il
Consiglio dei XII è a medem temp in organ dal dretg administrativ sco er la pli
auta instanza giudiziala da la Republica. Dus delegads da la regenza (Sindaci di
Governo) represchentan il stadi avant dretgira sco er en cas da dispitas
areguard dumondas da finanzas e da facultad.

Il territori statal da San Marino è dividì en nov castelli (vischnancas) che
correspundan a l’intschess da las anteriuras plaivs. Mintga castello ha in
cussegl da vischnanca (giunta) che vegn elegì dals abitants e che vegn manà d’in
capitano ch’è elegì per mintgamai tschintg onns.

San Marino è commember da numerusas organisaziuns internaziunals, tranter auter
da l’UNO, da l’UNESCO, dal Cussegl da l’Europa, dal Fond monetar internaziunal,
dal Tribunal internaziunal, da l’Organisaziun mundiala da la sanadad, da
l’Organisaziun mundiala dal turissem e schizunt da la Cumissiun internaziunala
cunter la chatscha da balenas.

La Republica tgira er relaziuns uffizialas cun l’Uniun europeica – cumbain
ch’ella n’è betg commembra da quella – e participescha a las sesidas da
l’Organisaziun per la segirezza e la collavuraziun en l’Europa.

Sco gia menziunà è San Marino dividì en nov castelli che furman a medem temp
vischnancas autonomas.

La Citad da San Marino furma la chapitala da la pitschna Republica. Edifizis e
monuments da renum mundial sco il palaz da la regenza (Palazzo Publico) ed ils
trais chastels, numerus museums, las bundant 1000 butias ed in panorama unic fan
da la citad in center turistic che vegn visità mintg’onn da radund 2 milliuns
persunas. Ils 31 da december 2012 vivevan en la citad 4214 abitants.

L’entrada media per persuna l’onn 2008 ha muntà a 50 670 dollars. 52 % da la
populaziun lavuran en il sectur da servetschs, 41 % en l’industria e 7 % en il
sectur primar.

Avant il 2010 valeva San Marino uffizialmain sco oasa fiscala. Resguardond ils
novs standards stipulads da l’Organisaziun da cooperaziun e svilup economic en
l’Europa è la Republica dapi lura londervi da s’adattar a las novas directivas
da taglia internaziunals che duajan impedir la fugia fiscala. En il fratemp han
burgais talians retratg da las bancas da San Marino radund 5,7 milliardas euros
u radund la mesadad da tut ils deposits da questas bancas. Malgrà quai n’è la
sanaziun structurala anc betg terminada.

Il 2009 ha il quint statal nudà entradas da 652,9 milliuns dollars ed expensas
da 690,6 milliuns dollars. Da quai resulta in surpli d’entradas en l’autezza da
3,6 % dal product naziunal brut (PNB). Quest quint annual è represchentativ er
per auters onns (cun excepziun da la crisa finanziala dal 2011), uschia ch’i na
fa betg surstar che San Marino n’ha nagins daivets statals.

Il 2006 sa laschavan las expensas statalas attribuir als suandants secturs (en %
dal PNB): sanadad 7,2 %, furmaziun (naginas indicaziuns), militar (naginas
indicaziuns).

La cultura da San Marino è segnada da si’istorgia e dal regl da libertad da ses
abitants. Mintg’onn han lieu dis dal temp medieval e l’installaziun dals
Capitani Reggenti mintga mez onn è medemamain ina gronda ceremonia.
In’impurtanta rolla gioga en quest connex la Guardia del Consiglio Grande e
Generale. Questa garda è vegnida installada il 1740 suenter la liberaziun da la
Republica or dals mauns dal cardinal Giulio Alberoni. Fin oz è questa pitschna
armada da voluntaris cun sias unifurmas istoricas caracteristicas responsabla
per la protecziun dals chaus dal stadi e dal parlament e gioga in’impurtanta
rolla a chaschun da festas statalas. Talas festivitads dattan er chaschun da
sunar l’imni naziunal da San Marino. Quel è vegnì scrit il 1894 dal cumponist e
violinist Federico Consolo e na posseda nagin text. Il temp da fluriziun da la
musica da San Marino ha furmà il 17avel tschientaner. En lezza epoca ha per
exempel Francesco Maria Marini da Pesaro cumponì a San Marino ses Concerti
Spirituali, ina collecziun da 27 concerts.

Er la festa naziunala dals 3 da settember ha lieu en furma d’ina festa populara
che lascha reviver veglias tradiziuns. Tranter auter èn mintgamai da vesair las
producziuns dal corp da balestrers I balestrieri ch’exista dapi il 1295.

En la citad da San Marino existan numerus museums. En il palaz Pergami Belluzzi
è situà il museum statal (Museo di Stato) cun millis d’exponats davart
l’istorgia da San Marino: chats archeologics, documents istorics, munaidas e
maletgs. En l’uschenumnada ‹Segunda tur› è situà in museum per armas anticas
(Museo delle Armi Antiche). Quel mussa radund 1500 armas, surtut dal 15avel al
17avel tschientaner. Dals ulteriurs museums sajan be numnads intgins: in dals
pli gronds museums d’autos da Ferrari, il museum d’armas da l’Emprima e Segunda
Guerra mundiala, il cabinet da figuras da tschaira cun scenas or da l’istorgia
da la Republica ed il museum da la tortura.

Dapi il 1985 posseda San Marino ina pitschna universitad, l’Università degli
Studi della Repubblica di San Marino. Il Center internaziunal per studis
semiotics e cognitivs che fa part da quella è vegnì fundà il 1988 da
l’enconuschent autur talian Umberto Eco. El sez ha docì a l’universitad fin il
1995.

San Marino RTV, l’emettur da dretg public ch’è vegnì fundà il 1991, maina tant
in emettur da radio sco er in da televisiun. Ultra da quai datti dus emetturs da
radio privats.

Las duas pli impurtantas gasettas dal di èn La Tribuna Sammarinese e San Marino
Oggi. Las duas gasettas Corriere di Informazione Sammarinese e Resto del Carlino
vegnan bain producidas en l’Italia, ma cuntegnan paginas d’infurmaziun
specificas davart San Marino.

Tranter il 1981 ed il 2006 è vegnì manà tras ad Imola (Provinza da Bologna, ca.
100 km en il nordvest da San Marino) il Grond premi da San Marino da la furmla
1. L’onn 1980 era il grond Premi da l’Italia vegnì transferì da Monza ad Imola;
pervi da gronda critica è questa decisiun però gia vegnida revocada in onn pli
tard. Per betg stuair desister sin Imola – la cursa da chasa da Ferrari ch’ha
sia sedia en la vischinanza – è naschida l’idea da realisar il Grond premi da
San Marino. Per motivs da termin è vegnida stritgada il 2007 tant la segunda
cursa en l’Italia sco er la segunda curs en Germania. Il 1994 eran vegnids per
la vita ad Imola – en dus differents accidents – ils pilots da furmla 1 Roland
Ratzenberger (Austria) ed Ayrton Senna (Brasilia) ch’era stà trais giadas
campiun mundial. Igl è quai stà ina da las fins d’emna las pli desastrusas en
l’istorgia da la furmla 1.

Dapi il 2007 ha puspè lieu a Misano sper Rimini il Grand Prix da San Marino per
motos che fa part dal campiunadi mundial da motociclissem. Il motociclist da San
Marino Manuel Poggiali è daventà il 2001 e 2004 campiun mundial.



https://rm.wikipedia.org/wiki/Rumantsch

Il rumantsch dal Grischun che vegn discurrì en il chantun Grischun fa part da
las linguas neolatinas e vegn numnà en la lingua da mintgadi ‹rumantsch›
(sursilvan: ‹romontsch› / puter: ‹rumauntsch›). Il term ‹rumantsch dal Grischun›
vegn duvrà en la linguistica, perquai che tscherts linguists attribueschan era
il furlan ed il ladin da las Dolomitas a la gruppa da varietads retorumantschas
(sin basa da tschertas sumeglientschas tranter las trais gruppas dialectalas).
Questa tesa è dentant contestada entaifer la scienza (guarda: Questione Ladina).

Il linguatg rumantsch vegn discurrì en diversas valladas dal chantun Grischun. A
chaschun da la dumbraziun dal pievel svizzer dal 1990 han 66 356 persunas
inditgà il rumantsch sco lingua discurrida (en famiglia u a la lavur), da quels
l’han 36 632 definì sco lingua principala. L’onn 2000 han 60 561 persunas
inditgà il rumantsch sco lingua discurrida e 35 095 era sco lingua principala.

Pervi da l’isolaziun e separaziun geografica da blers lieus e valladas
grischunas èn sa furmads differents idioms rumantschs che sa laschan
classifitgar en tschintg gruppas:

Oriundamain era il territori actual dal rumantsch populà da Celts e probablamain
be dal tut en l’ost dal Grischun era da Rets. Davart ina classificaziun
pussaivla dals Rets e da lur lingua èn ils scienziads intscherts. Ins suppona
dentant che la lingua dals Rets n’era betg ina lingua indoeuropeica.
Constataziuns segiras n’èn strusch pussaivlas a basa dals paucs testimonis
fragmentars ch’èn avant maun.

A partir dal 8/9avel tschientaner è l’anteriur territori rumantsch vegnì
influenzà da las linguas germanas. En il decurs dal temp è il tudestg daventà
pli e pli ina lingua uffiziala sper il latin. Ch’il rumantsch era pli baud bler
pli derasà pon ins percorscher tranter auter vi da blers nums locals e pleds
d’emprest en regiuns ch’èn oz tudestgas, sco en il chantun Glaruna ed en il
chantun Son Gagl. Quests pleds demussan ch’il cunfin linguistic giascheva fin al
temp medieval, e per part anc pli ditg, bler pli al nord. Uschia era per exempel
la regiun dal Lai Rivaun rumantscha, sco quai ch’il num ‹Walensee› demussa anc
oz. (Il pled è parent cun welsch, in term ch’ils germanofons duvravan per
designar persunas da tschantscha latina, era en Svizra franzosa. En il temp
medieval han germanofons numnà il rumantsch churwelsch. Cun il pled Kauderwelsch
è Martin Luther sa referì en il 16avel tschientaner explicitamain al
churwelsch.) En il nordost tanscheva il territori linguistic rumantsch fin al
Hirschensprung datiers da Rüthi e fin en la Val dal Rain Songagliaisa. Era
grondas parts dal Vorarlberg e dal Tirol eran vinavant rumantschas. Territoris
cun nums locals dals quals la segunda silba vegn accentuada, p.ex. Bad Ragaz,
Sargans, Vaduz (dal latin aquaeductus, aquaduct/lingia d’aua), Montafon,
Tschagguns e Galtür èn vegnids germanisads sco ultims (suenter il 11avel
tschientaner).

Er la noziun ‹retorumantsch› (Rätoromanisch) è vegnida introducida pir en il
19avel tschientaner. Ella deriva dals Rets e fa er allusiun a la provinza romana
Raetia che cumpigliava dentant in territori bler pli vast che l’abitadi dals
Rets suttamess. Tenor la perscrutaziun actuala vivevan lezs sulettamain en l’ost
dal Grischun dad oz, numnadamain en l’Engiadina Bassa ed en la Val Müstair; lur
center era situà en il Tirol dal Sid. La colliaziun dal rumantsch cun il retic
dastgass pia esser per gronda part in mitus. Igl è dentant da supponer che la
lingua e cultura dals abitants da las Alps ch’ils Romans han suttamess hajan
laschà fastizs en il rumantsch. Sco quai che 1500 onns germanisaziun n’han betg
pudì far sparir dal tut il rumantsch, n’han 600 onns da colonisaziun romana
(tuttavia betg cumpletta en il Grischun odiern) betg pudì stizzar dal tut la
lingua e la cultura da las populaziuns preromanas.

Il rumantsch grischun è la lingua da scrittira cuminaivla per tut ils idioms
rumantschs. Sia basa è vegnida sviluppada l’onn 1982 dal linguist Heinrich
Schmid sin iniziativa da la Lia Rumantscha. Dapi lura è il rumantsch grischun
vegnì sviluppà cuntinuadamain. L’onn 1986 è il rumantsch grischun daventà lingua
uffiziala da la Confederaziun per la communicaziun cun la populaziun rumantscha,
e lura era lingua da scrittira uffiziala en il chantun Grischun. En las
vischnancas rumantschas èn dentant ils idioms, savens sper il tudestg, restads
la lingua uffiziala.

Sin plaun federal è il rumantsch la quarta lingua naziunala, ella vegn dentant
duvrada mo en la correspundenza cun la populaziun rumantscha sco lingua
uffiziala. La populaziun rumantscha ha uschia la pussaivladad ed il dretg da
communitgar cun l’administraziun federala per rumantsch a bucca ed en scrit.
Publicaziuns da la Confederaziun vegnan edidas en rumantsch grischun. (Cf.
Artitgel da linguas federal e Lescha da linguas federala).

Sin plaun chantunal (en il Grischun) è il rumantsch (tut ils tschintg idioms cun
ils medems dretgs) ina da las trais linguas uffizialas (sper il tudestg ed il
talian). Dapi il 1996 fa il chantun Grischun be pli diever dal rumantsch
grischun per la correspundenza cun la populaziun, per exempel per publicaziuns
(collecziun da leschas, fegl uffizial dal chantun etc.). (Cf. Artitgel da
linguas chantunal e Lescha da linguas chantunala).

Sco organisaziun da tetg da tut las differentas uniuns rumantschas è la Lia
Rumantscha l’instituziun centrala per dumondas da promoziun da lingua e cultura
e vegn per quai era sustegnida dal maun public. Las differentas uniuns
rumantschas en il Grischun ed en la Svizra tudestga porschan in vast program
d’activitads, publicaziuns, servetschs ed inscunters. Sper cudeschs, gasettas e
revistas rumantschas datti era musica rumantscha, cudeschs auditivs e films
rumantschs. Il teater Origen a Riom è in project da teater rumantsch
professiunal.

I da diversas paginas d’internet en rumantsch. Las pli tschertgadas èn
probablamain ils pledaris (www.pledarigrond.ch e www.mypledari.ch); plinavant la
pagina da Radio e Televisiun Rumantscha e quella da la Lia Rumantscha. La pagina
chattà.ch porscha ina banca da datas actualisada cun texts en rumantsch
grischun. Vichipedia e la maschina da tschertgar Google han medemamain
surfatschas rumantschas. Il producent da software Microsoft ha pussibilità ina
versiun rumantscha da Microsoft Office cun in pledari ed ina controlla
d’ortografia integrada (colliaziun).



https://rm.wikipedia.org/wiki/Lingua_ladina

La lingua ladina è ina lingua romana che vegn discurrida en il nord da l'Italia.

Tenor l'opiniun dad intgins perscrutaders datti ina stretga parentella dal ladin
da las Dolomitas cun il rumantsch dal Grischun e cun il furlan. La gruppaziun da
quellas trais linguas sut la noziun linguas retoromanas è dentant contestada. La
discussiun davart questa tematica ha num «Questione Ladina».

Cun ses var 30'000 persunas da lingua materna tutga il ladin ensemen cun il fris
dal Saterland, il fris dal nord, il feroais ed il rumantsch dal Grischun tar las
linguas las pli pitschnas da l'Europa. Ils Ladins da las Dolomitas èn ina da las
minoritads linguisticas ch'èn reconuschidas da l'Uniun europeica e duain perquai
profitar da la protecziun da las minoritads europeica, particularmain da la
Charta europeica da las linguas regiunalas u minoritaras dal 1991. Questa charta
preveda spezialmain la «promoziun da linguas minoritaras en scolas, en
l'administraziun ed en las medias».

Il ladin vegn discurrì per l'ina en parts da la regiun Trentin-Tirol dal Sid,
numnadamain en Val Gherdeina (Gröden) e Val Badia (Gadertal) en la provinza da
Bulsaun (=Tirol dal Sid) sco era en la Val da Fascia, en Val de Non, en Val de
Sol e en Val de Rabi en la provinza da Trento (=Trentino). Plinavant vegn il
ladin discurrì en la provinza da Belluno en la regiun Veneto, numnadamain en la
Val da Fodom (Buchenstein) e da var 40% dals abitants en il lieu da skis Cortina
d'Ampezzo (Anpez).

Ultra da las tschintg valladas ladinas vegn il ladin era discurrì en las
valladas cunfinantas Comelico, Agordino e Cadore. L'idiom da la Val di Non en la
provinza da Trento, che è separada dal territori linguistic ladin dad oz, vegn
per il solit era tegnì sco ladin. Causa l'istorgia differenta da questas
valladas vegn lur „ladinitad“ dentant contestada dals Ladins da las tschintg
valladas surmenziunadas (numnads Ladins dal Sella, Ladins atesins u Ladins
tirolais). In substrat ladin en lur dialects vegn però cunfermà da plirs
linguists.

La suandanta tabella mussa las differenzas regiunalas en l'utilisaziun
quotidiana da la lingua ladina (tenor Dell'Aqulia ed Iannàccaro 2006):



https://rm.wikipedia.org/wiki/John_Fitzgerald_Kennedy

John Fitzgerald Kennedy u John F. Kennedy (* 29 da matg 1917; † 22 da november
1963) è stà durant ils onns 1961 enfin 1963 il 35avel president dals Stadis
Unids da l'America. El era in democrat da Massachusetts. Deriva d'ina famiglia
ritga cun ragischs en l'Irlandia. Servetsch militar en la marina durant la
Segunda guerra mundiala. Deputà al congress, durant ils onns 1953 enfin 1960
senatur per Massachusetts. L'onn 1960 è el vegnì elegì per pauc sco president
enstagl da Nixon. John F. Kennedy era l'emprim president catolic, e cunquai
ch'el aveva l'onn da si'entrada en uffizi be 43 onns, era el il pli giuven
president ch'ils USA han gì enfin ussa. La politica exteriura era dominada dal
cumbat da pussanza cun l'Uniun sovietica: construcziun dal mir da Berlin, crisa
cun las rachetas enturn Cuba, tramess per la prima giada truppas en il Vietnam
dal sid. En la politica da l'intern è el vegnì confruntà pli e pli cun conflicts
da razza. Kennedy è vegnì assassinà durant ina visita a Dallas en Texas l'onn
1963.



https://rm.wikipedia.org/wiki/Adolf_Hitler

Adolf Hitler (* 20 d'avrigl 1889 a Braunau agl En Austria - † 30 d'avrigl 1945 a
Berlin entras suicidi) era a partir da 1921 schef da partida da la NSDAP, a
partir da 1933 chancelier da l'imperi ed a partir dal 1934 sco "manader (Führer)
e chancelier da l'imperi" el medem temp schef da la regenza e schef da stadi dal
imperi tudestg.

El ha stabilì en Germania la dictatura naziunalsocialistica "il terz imperi"
(das dritte Reich), ha scumandà tut las partidas d'opposiziun e persequità
adversaris politics. Hitler ha chaschunà la segunda guerra mundiala ed ha
pratitgà la privaziun dals dretgs ed il mazzament dals gidieus europeics sco era
dad autras gruppas religiusas, etnicas e socialas. Sco consequenza da sia
politica èn morts en l'Europa tranter 30 e 35 milliuns carstgauns, tranter quels
ca. 6 milliuns gidieus. La Germania e l'Europa èn vegnidas destruidas per gronda
part e separadas en in territori communistic (en l'ost da la Germania) ed in
territori chapitalistic (en il vest da la Germania).

Or da sia provegnientscha e sia vita avant la politica ha Hitler adina fatg in
secret. "Els n'astgan betg savair", ha el ditg 1930 sur da ses adversaris
politics, "da nua che jau deriv e da tge famiglia che jau sun".(Citat tenor
Krockow). Döllersheim e Strones, las vischnancas da naschientscha da ses
geniturs, ha el laschà evacuar e destruir il 1938 gist suenter l'attatga da
l'Austria sin la Germania, per stabilir in plaz d'exercizi per truppas
(Allensteig). Krockow, Kershaw ed auters biografs da Hitler supponan ch'ils
motivs èn da tschertgar en la derivanza nunsclerida e probablamain incestuusa
dad Adolf Hitler.

La famiglia da Hitler derivava dal quartier da guaud da l'Austria bassa al
cunfin cun la Boemia. La moda da scriver variava anc en il 19. tschientaner
tranter 'Hüttler', Hiedler e Hitler. Il dictatur posteriur è naschì en la citad
da cunfin Braunau agl En en l'Austria auta sco quart da ses uffants dal duanier
Alois Hitler e da sia terza dunna - ina nezza tras maridaglia - Klara naschida
Pölzl. Da lur ses uffants cuntanschan mo Adolf e sia sora Paula la vegliadetgna
da creschids. Alois Hitler aveva latiers anc in figl ordvart la maridaglia
(Alois junior) ed ina figlia (Angela) da sia secunda dunna. En il cudesch "Mein
Kampf" descriva Hitler il bab sco sever ed autoritar, per part er vilentà e
violent.

A partir dal 1905 pudeva Hitler viver grazia a sia renta da mez-orfen e cun
sustegniment da sia mamma ina existenza bohème nunliada. Suenter ch'el è vegni
refusà da l'academia d'art a Vienna 1907 e 1908 pervia da mancanza da talent, ha
el betg pli mussà sforzs per retschaiver in' occupaziun u almain emprender ina
professiun. Ils 21 da december mora sia mamma da cancer dal sain. Sco divers
dals raquints commovents sugereschan, viveva Hitler a l'entschatta detg bain da
sia renta d'orfen. Ses gudogn, engrondì cun la vendita da maletgs e cartas,
surpassava quel dad in scolast primar giuven. L'onn 1909, cun 20 onns, va Hitler
a Vienna. La vegn el en contact cun las scrittiras pseudoscientificas e
neoreligiusas da l'ideolog da rassas ed antisemit Jörg Lanz von Liebfels. Era
las polemicas antisemitas da politichers sco il manader da la "alldeutsche
Bewegung" Georg Ritter von Schönerer ed il burgamester da Vienna dr. Karl Lueger
ha el percepì. Sia imaginaziun d'ina rassa signurila arica predominanta ha el
probablamain sviluppà en quest temp, ses idols èn dentant restads nunnumnads.
Pli ferm che per politica è Hitler s'occupà tenor ses ami August Kubizek cun
operas, en spezial cun quellas da Richard Wagner.

Sco appuntà dal 16. regiment d'infantaria da reserva bajuvar "List" passenta
Hitler quasi l'entira guerra mundiala a la front dal vest sco annunziader. El
entra ils 16 d'avust 1914 en l'armada e vegn undrà il december da quel onn cun
la crusch da fier da segunda classa. En la Frantscha dal nord vegn Hitler blessà
l'onn 1916 ad ina chomma. Pir l'entschatta da mars 1917 vegn Hitler puspè a la
front. 1918 vegn el undrà cun la crusch da fier d'emprima classa. Hitler valeva
sco schuldà correct che era dentant plitost malvis tar ses collegas pervia da
sia tenuta nuncritica envers ils uffiziers. "Stimar il superiur, cuntradir a
nagin, sa suttametter cun egls serrads" uschia ha el sez numnà sia tenuta en
quel temp dal process da putschists 1924. Sia rolla dad outsider vegn confermada
entras la constataziun dad in camarat da regiment che il prim biograf
contemporan da Hitler Konrad Heiden citescha: "Nus tuts sdiavlavan e pensavan
ch'i saja insupportabel dad avair in corv alv tranter nus". Ils 15 d'october
1918, pia curt avant la fin da la guerra, vegn Hitler ospitalisà en il lazaret
da la citad prepomaraniana Pasewalk suenter ina attatga da gas. La tschorvadad
temporana, per la quala el è vegnì tgirà, ha el pli tard manà enavos sin ina
blessura dals egls durant quest' attatga da gas. Perscrutaziuns pli novas che sa
basan sin datas dal lazaret permettan dentant er la conclusiun, che la
tschorvadad era ina reacziun da schoc tardiva ed isterica sin la terrada da la
Germania. En mintga cas è Hitler vegnì tgirà dad in medi militaric per
psiciatria che l'ha classifitgà sco psicopat che saja dal tuttafatg nunadattà
per qualitads da manader. Sumegliant s'exprimì è era il cumandant dal regiment
che vegn cità da Heiden cun ils pleds: "Quest istericher na numn jau mai sco
sutuffizier!". I n'era pia betg mo la naziunalitad austriaca ch'era responsabla
che Hitler na mai cuntanschì dapli ch'in rang d'in appuntà, malgrà sias
blessuras, sias cruschs da fier d'omaduas classas ed autras undradas. Tuttina
numna Sebastian Haffner l'experientscha da Hitler a la front sia unica "aventura
da scolaziun", cunquai ch'el ha pli tard en sia vita tuttina chapì insatge da
dumondas militaricas.

Suenter la terrada sanguinusa da la republica da cussegls ha Hitler laschà
s'engaschar da l'administraziun da la "Reichswehr" che era da quel temp il
factur decident da la pussanza en la Baviera. I dat indizis che Hitler haja
cumprà la bainvulientscha dals novs pussants cun tradir camarats da regiment
ch'eran s'engaschads da la vart da la republica da cussegls. Ils umens pussants
en la schinumnada "Reichswehr naira" - p.ex. il chapitani Ernst Röhm - paran dad
avair vis en Hitler in pussaivel agitatur. Cun ses agid pudevan els derasar
ideas naziunalisticas tranter ils lavurers. Ses superiurs han tramess Hitler a
scolaziuns per referents da propaganda ed han dà ad el il pensum da spiunar ora
partidas e circuls politics che chatschavan en il Minca postrevoluziunar sco
bulieus or da la terra.



https://rm.wikipedia.org/wiki/Tibet

Il Tibet (tibetan བོད་ Bod, ‹Pö›; chin. 西藏, Xīzàng) è ina vasta regiun alpina en
l’Asia Centrala che furma la patria dal pievel tibetan. Cun in’autezza media da
4500 meters è il Tibet la regiun la pli auta dal mund che vegn savens era
numnada il ‹tetg dal mund›. La denominaziun ‹Tibet› vegn oz duvrada per l’entira
regiun alpina tibetana, ma era per la Regiun autonoma da Tibet, in territori cun
administraziun communabla che la Republica Populara da la China ha annectà en
ils onns tschuncanta. La Regiun autonoma dal Tibet cumpiglia ca. la mesadad dal
spazi cultural tibetan e sa chatta en il sid dal Tibet. Il nord e l’ost dal
territori cultural tibetan èn parts da las provinzas chinaisas Qinghai, Gansu,
Sichuan e Yunnan. En la lingua chinaisa uffiziala stat la noziun englaisa Tibet
(q.v.d. il Xizàng chinais) adina per ‹Regiun autonoma da Tibet›. Ma era la
noziun tibetana bod respectivamain bod yul n’enserra per il pli betg las regiuns
tibetanas da l’ost Amdo e Kham, regiuns che sa chattan per gronda part ordaifer
la Regiun autonoma da Tibet. Per che tut saja cumpiglià, sto vegnir duvrà il
pled tibetan bod chen (Böchen) = ‹Tibet grond›.

L’appartegnientscha dal Tibet a la Republica Populara da la China è contestada
en la publicitad (guarda era: status dal Tibet), schegea ch’i na dat nagin stadi
sin il mund che mettess en dumonda quai sin livel diplomatic e politic.

Sche la Republica Populara da la China (RPC) discurra da ‹Tibet›, manegia ella
la Regiun autonoma dal Tibet cun la chapitala Lhasa; ina da las tschintg regiuns
autonomas da la RPC. La Regiun autonoma da Tibet includa l’anteriur territori
dal Dalai Lama che consista d’Ü-Tsang e Kham occidental. Amdo e Kham oriental èn
parts da Qinghai, Gansu, Sichuan e Yunnan.

La regiun alpina dal Tibet enserra en il sid ina gronda part da las muntognas
dal Himalaia e sa chatta sin in’autezza media da 4500 meters en il nord e 3000
meters en il sid. Il culm il pli aut è l’Everest ch’è cun ses 8842 meters er il
pli aut culm dal mund. Il Tibet furma ina da las regiuns las pli autas dal mund
e vegn savens era numnada il ‹tetg dal mund›.

Il Tibet è circumdà da las muntognas dal Himalaia en il sid, da las chadainas
tibetanas-chinaisas en l’ost (Min Shan, Minya Konka, Hengduan Shan), da las
muntognas da Karakorum en il vest e da la chadaina da muntognas da Kunlun Shan
en il nord. Ma er en l’intern percurran diversas chadainas da muntognas il
pajais. Dal vest a l’ost cunfinescha il Tibet cun ils stadis da l’India Jammu e
Kashmir, Himachal Pradesh, Uttarakhand, Sikkim ed Assam (tenor l’opiniun
chinaisa) respectivamain Arunachal Pradesh (tenor l’opiniun indica e tenor ils
cunfins politics actuals); auters pajais cunfinants èn Nepal, Bhutan e Myanmar
(Birma). La lunghezza totala dals cunfins cun quests trais ultims pajais munta a
bunamain 4000 km.

La Regiun autonoma da Tibet è in’unitad administrativa da la Republica Populara
da la China. Ella cumpiglia in territori da 1,2 milliuns km² – las anteriuras
provinzas dal Tibet Central Ü e Tsang, Ngari, vastas parts da Changthang, sco
era la part occidentala da la regiun culturala da Kham. La Regiun autonoma da
Tibet cumpiglia ca. la mesadad dal spazi cultural tibetan.

La regenza tibetana en exil inditgescha dentant autras cifras. Tenor sias
stimaziuns vivan oz 6 milliuns Tibetans e ca. 7,5 milliuns Chinais en las
muntognas dal Tibet; en tut las citads furmian ils Chinais Han gia ina maioritad
e totalmain ca. 111 170 Tibetans vivian en l’exil:

Questas cifras n’includan betg quels Tibetans che vivan sco independents,
emploiads u era sco scolars en citads chinaisas en la part da l’ost da la China.
Be gia a Beijing vivan radund 2000 Tibetans. Era Lanzhou, la chapitala da la
provinza chinaisa Gansu en il nordvest, e Chengdu, la chapitala da la provinza
chinaisa Sichuan, han ina considerabla part tibetana en lur populaziun. Tenor
stimaziuns inuffizialas vivan a Chengdu tranter 10 000 e 100 000 Tibetans.
Cunquai ch’adina dapli Chinais Han èn puspè fascinads dal budissem tibetan, sa
domicilieschan era tscherts lamas en citads da la China da l’Ost e dal Sid, sco
per exempel a Shanghai, Hangzhou u Shenzhen.

L’onn 1240 ha il Khan (titel d’in regent) mongol Güyük Khan conquistà il Tibet
ed integrà el en l’imperi. Dal 13avel fin il 14avel tschientaner èn commembers
da la scola Sakya dal budissem tibetan vegnids engaschads dals Khans mongols sco
viceretgs. Silsuenter èn suandadas regenzas intermediaras cun trais dinastias
guvernaturas. Durant l’ultima invasiun dals Mongols a l’entschatta dal 16avel
tschientaner è la pli giuvna da las quatter lingias religiusas – quella dals
Dalai Lamas – vegnida declerada sco regenza uffiziala. Dal 1643 al 1949 è il
Tibet vegnì regì dal Dalai Lama e da la regenza tibetana.

A l’entschatta dal 18avel tschientaner ha la China etablì il dretg da staziunar
represchentants da la regenza cun plenipotenza (uschenumnads Ambans) a Lhasa.
Cura ch’ils Tibetans han rebellà l’onn 1750 cunter la China e mazzà il
represchentant da la regenza, ha la China reagì cun l’invasiun da sias truppas e
cun nominar in nov represchentant. La regenza tibetana ha dentant cuntinuà cun
sia lavur.

Durant il 19avel tschientaner ha il pievel vivì en in sistem feudal sut ils
Lamas. Las claustras grondas possedevan la gronda part da la terra, avevan
monopolisà il sistem da furmaziun e las bleras activitads economicas ed
incassavan taglias. I na deva nagin commerzi cun l’exteriur, cun excepziun dal
commerzi cun l’India, il Turkmenistan e la China. Il Dalai Lama vegniva
considerà sco manader, ma si’influenza dependeva da sias abilitads persunalas.
Entras il sistem da la reincarnaziun era il Dalai Lama durant lungas fasas memia
giuven per pudair ademplir ses uffizi. Durant quels temps manava il Panchen Lama
(scolast spiritual cun grond’influenza e grond’autoritad en il budissem tibetan)
la terra.

Durant la fasa dal Great Game ha la Gronda Britannia demussà interess per il
Tibet. Ella temeva che la Russia conquistia il Tibet, cunquai che lezza era vi
d’extender si’influenza en il nord ed en il sid dal Tibet. Lord George Curzon,
il viceretg britannic da l’India, ha empruvà da limitar l’influenza russa cun
meds diplomatics. Ma sias emprovas èn vegnidas ignoradas da la regenza tibetana.
Il 13avel Dalai Lama ha argumentà ch’el na dastgia betg ignorar ils Ambans. Sco
resposta han ils Brits lantschà il november 1903 ina campagna militara. Cura che
l’armada britannica ha cuntanschì ils 29 da fanadur 1904 il flum Tsangpo, ha il
Dalai Lama vis quant precara che la situaziun era ed è fugì en la Mongolia.

L’onn 1907 ha ina cunvegna tranter l’Engalterra, la China e la Russia fixà la
supremazia da la China. Il 1910 han ils Chinais tramess in’expediziun militara
per consolidar quest dretg. Il Dalai Lama, strusch enavos da l’exil, è
danovamain fugì, questa giada en l’India. Pervi da la revoluziun chinaisa, la
cupitga da la dinastia Quing e la fin da l’imperi en China l’onn 1911, han las
truppas chinaisas puspè bandunà il Tibet. Il Dalai Lama è returnà il zercladur
1912 a Lhasa. Suenter che las davosas truppas chinaisas èn stadas stgatschadas
da Lhasa l’entschatta da l’onn 1913, ha il Dalai Lama proclamà ils 14 da favrer
1913 l’independenza formala da Tibet. Cun questa chaschun èn era vegnids fixads
ils simbols exteriurs: la bandiera e l’imni.

L’october 1949 ha la Partida communista chinaisa surpiglià la pussanza e fundà
la Republica Populara da la China sut la direcziun da Mao Zedong. Danovamain è
naschida la pretensiun d’annectar il Tibet tras il ‹pajais matern› China. Il
schaner 1950 ha Radio Beijing annunzià l’intent da liberar il Tibet dal ‹giuf
imperialistic brit› entras l’Armada populara da liberaziun da China. L’october
1950 ha l’armada chinaisa cuntanschì la citad tibetana Chamdo, nua ch’ella è be
fruntada sin pitschna opposiziun. La schuldada tibetana era armada be malamain.
In mais suenter la capitulaziun da l’armada tibetana en il Tibet da l’Ost entras
il guvernatur da Kham, Ngabo Ngawang Jigme, ha il 14avel Dalai Lama surprendì a
Lhasa la regenza dal Tibet – e quai cun 15 onns, trais onns pli baud ch’usità.
Il Tibet ha appellà silsuenter a las Naziuns unidas – ma senza success. La
Gronda Britannia e l’India han refusà l’agid pervia dal stadi giuridic dal Tibet
betg sclerì.

L’onn 1959, durant il temp dal ‹Grand Sigl enavant› en China, ha
l’administraziun chinaisa tractà il Dalai Lama cun ina mancanza da pietad
averta. Ils 10 da mars 1959 ha cumenzà a Lhasa la revolta dal Tibet. Suenter
ch’il Norbulingka (in palazi e la residenza da stad dal Dalai Lama) è vegnì
bumbardà da las truppas chinaisas ils 17 da mars 1959, è il Dalai Lama fugì en
l’India. Dus dis pli tard han ils cumbats en la citad entschet. La revolta dal
pievel è vegnida supprimida a moda violenta ils 21 da mars. Tenor indicaziuns da
Tibetans en l’exil èn passa dieschmilli Tibetans morts durant quests cumbats.
Durant il temp da la revoluziun culturala chinaisa tranter il 1966 ed il 1976
han las ‹Gardas cotschnas› (gruppaziuns da scolars e students, purtaders da la
revoluziun culturala iniziada da Mao Zedong) destruì millis da claustras ed
auters monuments culturals. Da 6000 tempels èn restads be set. Era tranter il
1987 ed il 1989 hai dà tumults a Lhasa, uschia che las autoritads han proclamà
il status d’urgenza. Il medem è capità il mars 2008, durant ils tumults dal 2008
en Tibet.

Ils Tibetans eran ils agens signurs en lur pajais e vegnivan laschads en pasch.
In’influenza chinaisa devi be en la periferia da l’ost dal Tibet. Fin oz datti
là regiuns cun ina gronda quota da populaziun chinaisa Han. Ma strusch in
Chinais da la planira aveva la motivaziun da traversar plirs tschient kilometers
per cuntanscher la cuntrada criva dal Tibet. Questas regiuns eran pauc populadas
e mintga viadi en il Tibet era stentus e betg pussibel senza in guid local.
Plinavant na devi en il Tibet quasi nagina pussaivladad per ils Chinais da far
commerzi e nagut ch’avess valì la paina da far viadis. Uschia sa chattavan il
1950, l’onn da l’invasiun chinaisa, be sis esters en il Tibet. Dus da quels eran
ils alpinists austriacs Heinrich Harrer e Peter Aufschnaiter ch’eran daventads
cussegliaders dal Dalai Lama. Pli tard ha Harrer descrit sias experientschas en
il cudesch Sieben Jahre in Tibet ch’è stà in grond success e ch’è er vegnì
filmà.

L’avantatg dal protecturat dal Tibet era da pudair mussar envers ils stadis
cunfinants che las pretensiuns territorialas da la China tanschevan fin al punct
da culminaziun dal Himalaia. Uschia eri cler, a partir da nua che pussanzas
estras fissan entradas en il territori naziunal da la China. Il protecturat sut
la China garantiva pia a la populaziun dal Tibet la protecziun encunter inimis
exteriurs e cunquai era la pasch cun ils pajais cunfinants. Pervi da questa
constellaziun vegn il Tibet mussà en ils atlas vegls sco part da la China.

Tenor l’opiniun da la regenza chinaisa-continentala furma il Tibet dapi plirs
tschient onns ina part fixa da la China. La China pretenda ch’il 13avel Dalai
Lama Thubten Gyatso haja empruvà l’onn 1894 cun agid dals imperialists brits da
separar il Tibet da la China. Da quel temp è l’administratur da l’imperatur
chinais vegnì stgatschà dal Dalai Lama or dal Tibet. La Gronda Britannia sco
pussanza coloniala era preschenta militarmain en China ed ha sustegnì
politicamain la separaziun, quai ch’ha sfurzà la regenza chinaisa da star calma.
La decleraziun d’independenza da l’onn 1913 è tenor la China mai stada valaivla
tenor il dretg internaziunal public, perquai ch’ella è mai vegnida acceptada ni
da la China ni d’in auter stadi. Cun tschessentar l’influenza estra sin il Tibet
(1950) e cun l’accord en 17 puncts (1951) saja il stadi tradiziunal puspè vegnì
restabilì.

Ils 21 da settember 1987 ha il Dalai Lama fatg ina nova proposta davart
l’avischinaziun a la China en furma d’in program da pasch en tschintg puncts.

En accordanza cun la communitad internaziunala considerescha la regenza federala
tudestga il Tibet sco part da l’associaziun da stadis da la China. Quai fiss er
il cas, sch’il Tibet avess gì ademplì en si’istorgia da bleras midadas las
premissas per in stadi independent. La Germania sustegna dentant la pretensiun
d’autonomia – oravant tut en il champ cultural e religius – sco expressiun
adequata per il dretg d’autodeterminaziun dal pievel tibetan. Contacts cun il
Dalai Lama datti be en sia funcziun sco manader religius.

Dapi il matg 1995 datti en il parlament tudestg in gremi da diversas fracziuns
che s’occupa da la problematica dal Tibet. L’onn 1998 ha Joschka Fischer, il
minister da l’exteriur da quel temp, dentant confermà l’appartegnientscha dal
Tibet a la Republica Populara da la China. El ha declerà ch’il Tibet vegnia
considerà sco part integrala da la China e che tut ils sforzs d’independenza
vegnian taxads sco separatissem e na vegnian betg sustegnids.

Dapi l’onn 1987 ha il Parlament europeic publitgà diversas resoluziuns
pertutgant il Tibet. Repetidamain ha il Parlament condemnà la violaziun dals
dretgs umans e da la libertad religiusa entras las autoritads chinaisas.

En la resoluziun dals 15 da december 1992 ha il Parlament europeic explitgà
ch’il pievel tibetan saja in pievel en il senn dal dretg internaziunal public e
ch’el haja il dretg d’autodeterminaziun. Plinavant ha il Parlament crititgà
l’occupaziun militara dal Tibet entras las truppas chinaisas ed exprimì sia
preoccupaziun en vista a la periclitaziun da l’‹identitad naziunala› dal pievel
tibetan.

Il senat dals Stadis Unids ha deliberà ils 23 da matg 1991 ina resoluziun. Tenor
quella furma il Tibet, inclus las regiuns ch’èn vegnidas incorporadas en las
provinzas chinaisas, in pajais occupà. Ils vairs represchentants da quest pajais
sajan il Dalai Lama e la regenza tibetana en exil. La regenza chinaisa è
sinaquai vegnida supplitgada da retrair sias truppas dal Tibet.

Plinavant empermetta el ses sustegn per scadina proposta dal Dalai Lama per
schliar il problem dal Tibet.

La medischina tibetana tradiziunala è ina da las pli veglias medischinas dal
mund. Ella utilisescha fin duamilli sorts da plantas e tschuncanta minerals. Ina
da las persunas-clav en il svilup da questa medischina è stà il medi Yutok
Yonton Gonpo (8avel tschientaner). El ha scrit ils Quatter tantras medicinals
cun integrar las tradiziuns medicinalas da la Persia, da l’India e da la China.
Ils tantras cumpiglian 156 chapitels en furma da Tangkas (ovras d’art
religiusas). Questa medischina tibetana arcaica vegn en general applitgada dals
lamas, per exempel a Xianggelila. Il descendent da Yutok Yonten Gonpo ha lura
amplifitgà questa tradiziun ed agiuntà 18 lavurs da medischina. In da ses
cudeschs includa maletgs d’ossa rutta ed el ha era fatg ina seria da maletgs
anatomics dals organs interns.

La spiritualitad è extremamain impurtanta per ils Tibetans. Il Tibet è il center
dal budissem tibetan, ina furma dal Vajrayana ch’è en pli collià cun il Shingon,
la tradiziun budistica en il Giapun. Il budissem en il Tibet è sa sviluppà
l’emprim il 8avel tschientaner e suenter a partir dal 11avel tschientaner en
quatter grondas scolas budisticas (Nyingma, Kagyü, Sakya e Gelug). Il manader
mundan actual dal Tibet è il 14avel Dalai Lama che viva en exil en l’India. A
medem temp è el in dals pli impurtants represchentants d’ina scola Mahayana
(Gelug). Il budissem tibetan na vegn betg mo pratitgà en il Tibet, mabain er en
la Mongolia, en la Republica da Buriazia (Sibiria), en il Tuva (Sibiria), en la
Republica da Calmucchia (Russia dal Sid) e tar ils Mandschus, in pievel domicilà
en il nordost da la China. Fin il 8avel tschientaner, cura ch’il budissem è
arrivà en il pajais, era il bön la religiun dals Tibetans. Omaduas religiuns –
il budissem tibetan ed il Bön – èn s’influenzadas vicendaivlamain.

En las citads dal Tibet existan era pitschnas communitads muslimas, sco per
exempel ils Kachee. Lur origins tanschan enavos als immigrants da trais regiuns
principalas: il Kashmir (Kachee Yul en tibetan vegl), il Ladakh ed ils pajais
tircs da l’Asia Centrala. L’influenza islama en il Tibet deriva era da la
Persia. Suenter il 1959 ha ina gruppa da Muslims tibetans giavischà la
naziunalitad indica sin basa da lur ragischs istoricas en il Kashmir. La regenza
da l’India ha sinaquai declerà tut ils Tibetans muslims sco burgais da l’India.
Igl exista er ina communitad muslima chinaisa bain etablida (gya kachee).
L’origin da quella tanscha enavos tar il pievel Hui (ina gruppa etnica chinaisa
da religiun muslima).

La musica tibetana reflectescha l’ierta culturala da la regiun dal Himalaia.
Sper il Tibet sa fan valair influenzas da l’India, dal Bhutan e da Nepal. I sa
tracta surtut da musica religiusa che mussa la profunda influenza dal budissem
tibetan sin la cultura.

La musica tibetana en furma da chants en tibetan u en sanscrit furma ina part
integrala da la religiun. Ils chants cumplexs, savens recitaziuns da texts
sacrals, vegnan era preschentads a chaschun da divers festivals. Il chant da
yang, performà senza coordinaziun metrica, è savens accumpagnà da tamburs e d’in
bufatg murmurar. I dat stils specifics en diversas scolas dal budissem tibetan,
sco per exempel la musica classica populara dals Gelugpa e la musica romantica
dals Nyingmapa (la pli veglia scola dal budissem tibetan), dals Sakyapa e dals
Kagyupa.

La musica da Nangma è fitg populara en bars da karaoke a Lhasa che furma il
center urban dal Tibet. In’autra furma da musica populara è il stil classic gar
che vegn duvrà per ritus e ceremonias. Lu è ina sort da chanzuns che cuntegnan
vibraziuns gutturalas e gizzas. I dat era chants epics d’eroxs dal Tibet, sco
per exempel l’epos da Gesar de Ling.

Durant l’entir onn datti divers festivals en il Tibet, per il pli organisads en
onur da Buda. Losar è il festival da l’onn nov. Silsuenter suonda il festival da
l’oraziun Monlam ch’ha lieu durant l’emprim mais da l’onn chalendar tibetan. Tar
quest festival s’inscuntran blers Tibetans per ballar, sa participar ad
eveniments sportivs e far picnics. Quest festival è vegnì fundà l’onn 1049 da
Tsong Khapa, il fundatur da l’urden dal Panchen Lama e dal Dalai Lama.

La planta cultivada la pli impurtanta en il Tibet è il dumiec. La pasta fatga da
farina da dumiec e té da paintg chaud, numnada tsampa, è il nutriment principal
dals Tibetans. Questa pasta vegn u preparada sco tagliarins u sco gnocs, numnads
momos. Tratgas da charn èn fatgas surtut cun charn da yak, chaura u nursa che
vegn savens setgentada u cuschinada ad in fratem cun tartuffels. Er sems da
mustarda vegnan cultivads en il Tibet e furman perquai ina part integrala da
questa cuschina. Savens mangian ins er jogurt, paintg e chaschiel da yak; in bun
jogurt vegn considerà sco insatge luxurius.

Ils ultims onns èn vegnids producids divers films davart il Tibet. Igl èn quai
oravant tut films da Hollywood sco Seven Years in Tibet (cun Brad Pitt en la
rolla da Heinrich Harrer) u Kundun, ina biografia dal 14avel Dalai Lama. Pervia
da las allusiuns naziunalisticas tibetanas èn omadus films vegnids scumandads da
la regenza chinaisa. Auters films èn per exempel Samsara, Spiel der Götter – Als
Buddha den Fussball entdeckte / Phörpa u Himalaya – Die Kindheit eines
Karawanenführers. L’onn 2005 han Tenzing Sonam, in reschissur tibetan en l’exil,
e Ritu Sarin fatg il film dramatic Dreaming Lhasa che tematisescha l’identitad
tibetana en la diaspora indica.

Kekexili: Mountain Patrol è in film dal National Geographic che raquinta d’in
schurnalist chinais che va en il Tibet per rapportar davart l’antilopa tibetana
periclitada. Il film ha gudagnà numerus premis en l’agen pajais ed ordaifer.

L’onn 1995 ha la gruppa da musica electronica da la Gronda Britannia Banco de
Gaia edì l’album Last Train to Lhasa ch’è deditgà a la musica dal Tibet e che
cuntegna blers extracts da chants tibetans.

La gronda part da la populaziun tibetana lavura en l’agricultura; passa 85 % èn
purs e pasturs. Entras la politica dals onns 1970 e 1980 hai dà in augment da la
populaziun tar ils pasturs tibetans e cun quai era dapli animals che donnegian
las steppas, cunquai che la surfatscha na po betg vegnir engrondida. Per ina
part dals allevaturs da muvel vegnan tschertgadas plazzas da lavur alternativas
en las citads per pudair garantir vinavant ina buna qualitad da las steppas. En
il rom da quest program è vegnì decidì il settember 2007 che 100 000 persunas
stoppian bandunar enfin l’onn 2010 lur patria per prender domicil en las citads.
Pertutgads èn ils nomads ch’abiteschan en las spundas da las parts sura dals
gronds flums en la provinza dal nord Qinghai.

Il sectur economic dal turissem sa chatta en in ferm svilup. L’onn 2004 han
passa 1.2 milliuns turists visità il Tibet, da quels bunamain 100 000 esters. En
la Regiun autonoma da Tibet vivan oz tenor retschertgas uffizialas passa 30 000
Tibetans dal turissem.

In factur impurtant per il turissem è la lingia da viafier Qingzang che vegn era
numnada la viafier da Lhasa. Cun la viafier da Lhasa datti dapi l’onn 2006 ina
colliaziun cun il tren tranter Beijing e Lhasa cun in temp da viadi da 48 uras.
L’onn 2007 è il dumber da turists en la Regiun autonoma da Tibet creschì per
60,4 % sin 4,02 milliuns. La pli impurtanta attracziun turistica da Lhasa, il
Potala, po vegnir visità be d’ina pitschna part dals turists a Lhasa. Per
proteger las construcziuns d’arschiglia e da lain dal Potala è il dumber da
visitaders limità a 2300 al di. Ma tschertins èn da l’avis ch’era quest dumber
saja memia aut.

Critichers dubitan dentant ch’il progress economic dal turissem arrivia era fin
tar la populaziun tibetana. Uschia èn per exempel tschient guids da viadi
tibetans vegnids relaschads l’onn 2003 e vegnids remplazzads cun guids chinais.
Cunquai che la scolaziun e furmaziun manca, èn las bleras plazzas da lavur en il
sectur turistic nuncuntanschiblas per ils Tibetans. A quels ch’han fatg lur
scolaziun en l’exil vegn refusà la lavur sco guid turistic. Tenor ina stimaziun
eran l’onn 1995 75 % da las fatschentas a Lhasa en possess chinais e passa 90 %
dals martgadants sin il martgà eran Chinais.

L’industria da minieras duai daventar la terza pitga en l’economia da Tibet.
Tibet posseda en ses terren stgazis sco crom, arom, magnesit, bor, plum, aur,
petroli, fier, lithium, caliumclorid, aluminium, zinc ed auter. Fin ussa vegn
explotà be pauc, ma in punct central dal plan da tschintg onns da la regenza a
Beijing è da promover l’explotaziun. Il schaner 2007 ha la regenza communitgà
ch’ins haja chattà gronds giaschaments da minerals betg lunsch davent da la
viafier da Lhasa. Critichers teman dentant che l’explotaziun da questas minas
pudessan donnegiar il sistem ecologic dal Tibet.

Dapi il 1999 vegn il svilup economic en il Tibet sustegnì dal Great Western
Development Plan. Suenter ils success economics en las provinzas a las rivas è
quest program vegnì stgaffì per sustegnair las regiuns en il vest da la China
ch’èn restadas enavos economicamain. In element impurtant da quest plan è la
construcziun d’ina meglra infrastructura.

En la Regiun autonoma da Tibet datti passa 20 000 km via. Ma tuttina n’è anc
passa in terz da tut ils vitgs betg collià cun ina via. Per il traffic da
transit da Tibet datti en direcziun nord-sid duas vias, ina da quellas è la via
Qinghai-Tibet. En direcziun ost-vest datti trais vias da transit, per exempel la
via Sichuan-Tibet.

Ils onns 1950 ha cumenzà in grond tagl cumplet en ils guauds dal Tibet, oravant
tut en l’ost dal pajais. Nundumbraivels transports da laina han bandunà la
regiun, per il pli vers la China Centrala. Las consequenzas èn stadas erosiuns
massivas ed in auzament dal nivel da l’aua en ils flums, quai ch’ha manà ad
inundaziuns. Per evitar ulteriurs donns d’ambient han ins reducì tranter il 1990
ed il 2002 la quantitad da tagl da laina da 210 000 m³ sin 50 000 m³. A medem
temp han ins lantschà in program d’emplantar guaud che cuntinuescha anc adina.

In ulteriur problem è il svilup da la populaziun dal Tibet. En ils 50 onns
passads è la populaziun sa dublegiada. Cunquai che la populaziun è era daventada
in zic pli bainstanta, è la producziun da charn sa quadruplitgada tranter il
1978 ed il 2003. Ils nomads en las steppas dal Tibet possedan dapli animals.
Cunquai che la surfatscha da pascular na sa lascha betg extender, datti
concurrenza e surpasculaziun. Per ils nomads ston vegnir creadas novas
pussaivladads da viver en las citads, per savair distgargiar uschia las steppas.



https://rm.wikipedia.org/wiki/Revoluziun_americana

Il term Revoluziun americana denominescha ils eveniments tras ils quals las
tredesch colonias en l’America dal Nord èn sa decleradas libras da l’Empire
britannic ed han proclamà lur independenza sco Stadis Unids da l’America. Sco
punct da partenza dals eveniments revoluziunars vegn per ordinari inditgà l’onn
1763. Suenter sia victoria en la Guerra dals Franzos e dals Indians aveva la
Gronda Britannia cumenzà a refurmar l’administraziun e l’imposiziun da taglia da
sias colonias nordamericanas; quai ha bainprest mess ad ir là in moviment da
protesta.

Il conflict è escalà en il decurs dals onns 1770, ha manà il 1775 a la Guerra
d’independenza americana ed a la ‹Decleraziun d’independenza› formala dals
Stadis Unids ils 4 da fanadur 1776. Sco term final dal temp revoluziunar vala
per la gronda part dals istoriografs l’onn 1783, cura ch’ils Brits han stuì
renconuscher lur terrada en la Pasch da Paris ed acceptar l’independenza dals
Stadis Unids. Auters scienziads attribueschan a la fasa revoluziunara er ils
onns che suondan fin a la ratificaziun da la constituziun dals Stadis Unids,
ch’è anc oz en vigur, e la saramentaziun da George Washington sco emprim
president l’onn 1789.

A l’entschatta dals onns 1760 regnava la Gronda Britannia sur in grond imperi
sin il continent nordamerican. Ultra da las tredesch colonias britannicas aveva
la victoria en la Guerra da set onns attribuì a la Gronda Britannia l’access a
la Frantscha nova (en il Canada), il Florida spagnol ed ils territoris dals
Indians en l’ost dal Mississippi.

La Revoluziun americana stat a la fin d’in process preliminar ch’ha durà radund
150 onns. Perquai vegn l’emprim dà in sguard a la furmaziun da las colonias ed a
lur structura da pussanza a la sava da l’epoca revoluziunara.

Ils 21 da november 1620 ha ina gruppa da puritans ch’eran emigrads per motivs
religius en l’America suttascrit tar la sbartgada al Cape Cod in contract cun
l’intenziun da determinar lur moda d’agir en la nova patria. Quest ‹Mayflower
Compact› cun emprims tratgs democratics dueva pli tard esser decisiv per
l’identitad americana.

En il decurs dal 17avel tschientaner era l’interess dals navigaturs europeics
areguard il continent nordamerican creschì cuntinuadamain. Entant che la Spagna,
la Frantscha ed ils Pajais Bass han be installà puncts da sustegn per il
commerzi, ha l’Engalterra preferì d’endrizzar colonias fortifitgadas. Ils
emprims piuniers colonisaturs, tar ils quals i sa tractava da navigaturs,
persunas privatas u gruppas religiusas ch’avevan survegnì il dretg da colonisar
tras autorisaziun roiala, han cuntanschì l’America a l’entschatta dal 17avel
tschientaner.

Emprims colonisaturs ch’han cuntanschì il 1607 il continent american e ch’han
fundà la colonia Jamestown en Virginia avevan surtut tschertgà l’aventura e la
ritgezza. In ulteriur – e fitg enconuschent – exempel per la colonisaziun
primara da l’America ha furmà l’immigraziun per motivs religius dals
uschenumnads ‹babs pelegrins›, ina gruppa da puritans ch’era adina puspè vegnida
en conflict cun l’ierarchia da la baselgia anglicana. Oriundamain avevan quests
colonisaturs en mira da fundar en la Virginia in stadi liber religius; ma lur
bastiment, la Mayflower, è la finala sbartgà bler pli al nord, en la colonia da
Massachusetts da pli tard, a Cape Cod en vischinanza da la citad da Boston dad
oz. Sco gia menziunà è vegnì reglà en in contract, il ‹Mayflower Compact›, co
ch’ins intendeva da proceder areguard l’organisaziun da la nova colonia. A la
testa da la Plymouth Plantation stevan represchentants da la baselgia che
vegnivan elegids dals abitants. Gia en quest urden da baselgia democratic da la
vischnanca puritana è da chattar il nuschegl dal maletg da sasez dals Americans
da pli tard ch’è collià cun terms sco autodeterminaziun individuala, democrazia,
libertad ed egualitad.

En il decurs d’ulteriuras undas d’immigraziun eran sa sviluppadas fin la mesadad
dal 18avel tschientaner tredesch colonias americanas che suttastevan tuttas al
domini da la curuna britannica. En il nord era sa furmada in’economia da farmas
(surtut cun tirc e granezza); en il sid percunter prevaleva in’economia da
plantaschas (cultivaziun da mangola, indigo, ris e tubac), en la quala eran
engaschads sclavs afroamericans. Ils products che vegnivan cultivads en il sid
dependevan fermamain da l’export ed eran uschia exposts a la dumonda creschenta
u tschessenta d’ordaifer il continent. Sco terz element eran sa furmadas a
l’Atlantic en las colonias en la part d’amez citads da port flurintas cun Boston
a la testa. Il commerzi maritim furmava uss en general il pli impurtant sectur
economic en la regiun da New England.

Gia da quel temp sa manifestescha ina divergenza d’opiniuns fundamentala tranter
las colonias americanas e lur pajais d’origin. La Gronda Britannia resguardava
las colonias surtut sco plazza da transtgargiada economica e funtauna da
materias primas che duevan purtar profit e che suttastevan a l’autoritad da la
curuna englaisa. Perquai sa sentiva quella era legitimada d’incassar taglias en
las colonias. Ils Americans percunter resentivan las regulaziuns fixadas en ils
‹Navigation Acts› dal 1707 e l’‹Iron Act› dal 1750 sco restricziun da lur
libertads economicas. Quest conflict d’interess latent dueva furmar in dals
motivs centrals dal moviment d’independenza american. Suenter la Guerra da set
onns è la curuna britannica stada pertutgada d’ina crisa da finanzas; las
leschas da taglia ch’èn resultadas da quai han be anc pegiurà la situaziun ed
effectuà la finala ch’il conflict e prorut a moda averta.

Gia avant la Guerra da set onns era la populaziun da l’America involvida vaira
ferm en l’administraziun coloniala. Sper ils guvernaturs e cussegls dals
guvernaturs che vegnivan nominads dal retg existivan chombras bassas (Lower
Houses, uschenumnadas Assemblies) sco instanzas d’administraziun autonoma.

Oriundamain era bain previs che questas instituziuns hajan be ina funcziun
represchentativa; ma en realitad han ellas obtegnì adina dapli pussanza
politica. En in emprim pass las èsi reussì d’acquistar la controlla cumplessiva
da las taglias. Tras quai èn ils funcziunaris roials vegnids en ina tscherta
dependenza finanziala dals Lower Houses. La politica da taglia è numnadamain sa
mussada sco med da pressiun politic effizient, dal qual tschertas colonias han
tuttavia fatg diever.

Questa «politica dal squitsch finanzial» ha manà a lunga vista ad ina
destabilisaziun dal domini colonial ed ha effectuà ina crisa da l’ancien régime
american ch’è stada colliada cun ina sperdita d’autoritad dals guvernaturs
englais. Las relaziuns da pussanza politicas èn sa spustadas pli e pli vers las
chombras bassas; quellas han gudagnà adina dapli segirezza da sasez ed han
cumenzà a sa considerar sco «procuraturs da las fatschentas politicas per
propi». Tenor l’istoriograf Horst Dippel hajan quests pass vers
in’administraziun autonoma augmentà en il temp prerevoluziunar las
experientschas politicas, quai che saja stà da grond avantatg per las elitas
revoluziunaras da pli tard.

Entaifer paucs decennis è la grondezza media dals Americans creschida sur quella
dals Europeans. En las colonias regiva ina bainstanza generala colliada cun
pajas relativamain autas. En il sid dal pajais furmavan uschenumnads Gentlemen
Farmers, gronds proprietaris da terren bainstants, l’elita politica. A
Pennsylvania eran quai percunter ils Proprietary Gentry ed a Massachusetts ils
giurists (Lawyers). Malgrà quai eran las differenzas socialas pli pitschnas
ch’en l’Europa, nua ch’il sistem da stans partiva la societad en trais classas.
E perquai ch’ils Americans vivevan en general sut cundiziuns relativamain bunas
e disponivan d’in stadi giuridic egual per l’entira populaziun masculina, na
vegnivan las differenzas socialas restantas er betg messas en dumonda.

L’excepziun furmava la posiziun giuridica dals sclavs afroamericans. Da questas
forzas da lavur vegniva praticamain be fatg diever en il sid, quai ch’ha anc
augmentà las differenzas regiunalas. Gia sin il transport nà da l’Africa era
vegnì per la vita in terz dals sclavs; e sin las plantaschas dals stadis dal sid
avevan quels da lavurar sut cundiziuns inumanas ed eran exponids permanentamain
a discriminaziun ed exclusiun sociala. Uffants che colonists alvs avevan
schendrà cun Afroamericanas vegnivan numnads colored e valevan sco «rassa da
mendra qualitad».

L’Emprim grond resvegl (The First Great Awakening, durant ils onns 1730 e 1740)
ha furmà la cuntinuaziun americana da moviments da resvegl europeics precedents.
En il decurs da quest moviment è l’autoritad d’instituziuns religiusas vegnida
messa en dumonda fermamain, surtut (ma betg sulettamain) quella da la Church of
England. Il resvegl accentuava la conscienza e l’experientscha individuala sco
impurtantas funtaunas d’inspiraziun religiusa. Questa tenuta cumpigliava er in
ferm element da cumbat social: mintga uman pudeva cuntanscher la favur da Dieu,
independentamain da sia derivanza sociala e da ses grad da furmaziun. Quai ha
mess en dumonda a moda directa l’idea d’ina classa regenta munida cun
cumpetenzas d’autoritad superiuras e dueva furmar in ulteriur fundament per las
ideas revoluziunaras da pli tard. A medem temp è quest resvegl stà l’emprima
experientscha communabla ch’ha tschiffà tut las colonias, da New England fin a
las colonias da North e South Carolina. Ultra da quai sa sentivan ils puritans
elegids da la providientscha d’eriger sin il continent nordamerican in ‹nov
Jerusalem›. Per la gruppaziun religiusa dals quechers percunter, ch’era surtut
sa domiciliada a Pennsylvania, dueva l’America daventar in lieu da refugi per
minoritads religiusas purtà da l’idea da la toleranza.

Plaunsieu è er sa fatga valair la revoluziun scientifica dal temp modern
tempriv. I regiva in clima fritgaivel da barat d’ideas e d’ina vasta activitad
publicistica ch’ha avert novs champs da reflexiun. L’ovra tempriva da John Locke
dueva furmar la basa per pensaders sco Montesquieu ch’èn vegnids recepids cun
grond interess er en l’America. Las ideas deisticas d’intgins dals babs
fundaturs e lur opiniuns areguard la furma da guvernar cunvegnenta avevan lur
ragischs en l’illuminissem europeic e duevan furmar la basa per la separaziun da
baselgia e stadi sco er per autras libertads. Las ideas da dretg natiral en la
‹Decleraziun d’independenza› sa basan per exempel sin John Locke, la separaziun
da las pussanzas ed il sistem da la controlla reciproca (Checks and Balances) en
la constituziun americana van percunter enavos sin la teoria dal stadi da
Montesquieu (‹De l’esprit des lois›). L’illuminissem ha furnì ils fundaments
teoretics necessaris per la Revoluziun americana. En furma dal moviment
d’independenza american han las ideas da la teoria dal stadi e da la societad
però gist er survegnì l’emprima giada ina concepziun politica concreta.

Da la Guerra da set onns è la Gronda Britannia resortida en la Pasch da Paris
(1763) sco victura. La Frantscha ha stuì ceder sias colonias en l’America dal
Nord (tranter auter il Canada) ed ha be retschet enavos sco recumpensa las
inslas Martinique e Guadeloupe. A la Gronda Britannia eri bain reussì uschia da
decider en sia favur il cumbat da pussanza sin il continent nordamerican; ma
durant ils onns da guerra eran ils debits dal stadi creschids sin il nivel
alarmant da 133 milliuns glivras sterlinas. Be ils tschains consumavan uschia 5
milliuns glivras l’onn.

En vista a la situaziun da crisa economica ch’era resultada da la Guerra dals
Franzos e dals Indians (sco che vegnivan numnads ils cumbats ch’han gì lieu en
rom da la Guerra da set onns sin territori american) e da la Revolta da Pontiac
èn refurmas economicas e politicas sa mussadas inevitablas. Il retg novcurunà,
George III, ha perquai gì ensemen cun ses primminister Frederick North
l’intenziun d’ordinar da nov sias possessiuns en l’America dal Nord. Per render
ses imperi pli stabil e profitabel, è vegnida messa en vigur ina nova politica
d’economia e da distribuziun dal pajais.

Blers dals problems n’ha la regenza britannica, saja quai la curuna u il
parlament, betg percurschì baud avunda. George III era surdumandà en blers
reguards cun la situaziun politica ed ha – tuttina sco il primminister u auters
da ses ministers – savens reagì memia tard.

Sco mesira da la nova politica da distribuziun dal pajais è vegnida relaschada
il 1763 da la Britannia ina proclamaziun roiala. En emprima lingia dueva quella
– quasi sco reacziun tardiva sin la Revolta da Pontiac – gidar ad evitar
ulteriurs conflicts tranter Indians e colonisaturs britannics. Senza consultar
il parlament britannic aveva retg George III ordinà en questa proclamaziun che
novas colonisaziuns e l’acquist da terren en territoris situads en il vest da
las Appalachas sajan cunter la lescha, quai ch’ha limità fermamain ils
territoris da colonisaziun che stevan a disposiziun.

Sin quai han las colonias reagì cun in’unda d’indignaziun: numerusas societads
da speculaziun da terren e surtut colonisaturs han protestà vehementamain,
«enstagl d’acceptar quest emprim pass vers la politica da reservats da pli
tard». Pervi dal dumber creschent da cuntravenziuns, ch’ha bainbaud cuntanschì
la quantitad da plirs millis cas, ha la proclamaziun roiala de facto pers ses
effect intendì. Gruppas da colonists piuniers e da squatters, per exempel sut
Daniel Boone, han surpassà cunter la veglia roiala il cunfin da proclamaziun ed
èn sa battids sanguinusamain cun ils Shawnee ed auters pievels indians che
vivevan en quests territoris.

Pervi dal bancrut statal smanatschant ha la curuna instradà il 1766 diversas
mesiras economicas che duevan generar dapli entradas or da las colonias. Ins ha
giustifitgà quest proceder cun far valair ch’ils colonists profitian dals
avantatgs ch’ins haja cuntanschì tras la pasch. Blers Americans eran percunter
da l’avis ch’els hajan fatg lur duair cun prestar servetsch en rom da la Guerra
dals Franzos e dals Indians.

Teoreticamain aveva la Gronda Britannia gia regulà l’economia da las colonias
tras l’acta da navigaziun e profità dal commerzi maritim; ma sur lung temp eri
vegnì tolerà che questas leschas na vegnivan per gronda part betg resguardadas
(uschenumnada nunobservaziun bainvulenta, salutary neglect).

Uss è però vegnì decretà che las leschas stoppian vegnir resguardadas severamain
ed ordinà in dretg da perquisiziun illimità. Quai stueva svegliar la critica.
L’onn 1761 ha l’advocat James Otis da Massachusetts pretendì avant dretgira che
las ordinaziuns d’execuziun violeschian ils dretgs constituziunals. El ha bain
pers il process, ma John Adams ha scrit pli tard: «En quest lieu e da quest temp
è naschida l’independenza americana».

L’onn 1764 han il ‹Sugar Act› (lescha da zutger) ed il ‹Currency Act› (lescha da
valuta) dal primminister britannic George Grenville chaschunà en las colonias
difficultads economicas. Protestas han manà al boicot da martganzias
britannicas. In pau a la giada è daventà popular il slogan «No taxation without
representation» (naginas taglias senza represchentaziun). Cun quel sa referivan
ils colonisaturs a lur brevs da fundaziun ed a la Magna Charta e vulevan far da
savair che be ils parlaments da las colonias e betg il parlament dal Reginavel
Unì haja il dretg d’incassar dad els taglias e taxas. En las colonias èn sa
furmads comités da correspundenza che coordinavan tranter els la resistenza. Fin
qua n’avevan las colonias betg mussà grondas tentativas da lantschar acziuns
communablas. Ma las ordinaziuns da Grenville als han la finala manà ensemen.

In term impurtant entaifer il moviment d’independenza ha furmà l’onn 1765. Cun
il ‹Stemp Act› (lescha da bul) ha Grenville chatschà tras quel onn ina
pussaivladad da finanziar l’alloschament da truppas en l’America dal Nord. La
lescha da bul preveseva che tut ils documents uffizials, contracts commerzials,
gasettas, prospects e chartas da gieu en las colonias stoppian esser munids cun
in bul da taglia. Cun quai ha il Reginavel Unì fatg il pass decisiv d’incassar
ina taglia directa entaifer las colonias, entant che la lescha da zutger
precedenta aveva plitost furmà ina sort da taxa da duana.

Las consequenzas èn bainspert sa fatgas valair. L’onn 1767 ha il parlament
deliberà ils ‹Townshend Acts› (leschas da Townshend) ch’han introducì ina taglia
sin tscherts bains dal basegn fundamental che vegnivan introducids da las
colonias, inclusiv vaider, colur, plum, palpiri, tgirom, chapellas da dunnas,
café e té. L’iniziant da questa lescha, il tresorier roial Charles Townshend,
aveva previs ina part da questas entradas da taglia per finanziar ils schuldads
ch’eran staziunads en las colonias americanas. Er ils colonists duevan pudair
profitar uschia da lur pajament da taglia, per exempel en furma da protecziun
militara dals cunfins vers il territori dals Indians. L’autra part da las
entradas da taglia dueva però – cunter la veglia dals patriots americans –
vegnir duvrada per pajar ils uffiziants britannics ch’eran en servetsch da la
curuna.

Cumbain ch’i sa tractava oramai ‹be› d’ina duana sin bains importads, n’ha la
gronda part dals whigs betg acceptà la lescha, e quai pervi dal segund intend
d’utilisaziun menziunà. Ils represchentants colonials da Massachusetts han
perquai appellà cun lur ‹Massachusetts Circular Letter› dals 11 da favrer 1768
da boicottar ils imports britannics. Il secretari colonial britannic Earl of
Hillsborough ha bain admonì che las assambleas colonialas che suondian l’exempel
da Massachusetts vegnian tuttas schliadas; tuttina han quellas approvà la
circulara manifestond lur opiniun en furma scritta.

Gia durant l’entira rebelliun era Massachusetts sa mussà sco la colonia
americana cun il pli grond potenzial da revolta. Curt avant il 1770 è la
situaziun a Boston sa radicalisada vinavant. Tranter auter è la ‹Liberty›, in
bastiment dal commerziant colonial John Hancock, vegnida suspectada da far
cuntrabanda ed è vegnida sequestrada ils 10 da zercladur 1768 da funcziunaris da
duana. A medem temp è l’organisaziun Sons of Liberty creschida fermamain.
Protests ravgentads sin las vias da la citad han gì per consequenza ch’ils
duaniers han rapportà a Londra che Boston sa chattia en stadi d’urgenza.
L’october 1768 èn dus regiments da truppas britannicas arrivads a Boston, quai
ch’ha be anc augmentà las tensiuns.

L’onn 1773 è la Cumpagnia britannica en l’India da l’Ost, ch’era dapi in decenni
en possess dal monopol colonial, vegnida en difficultads finanzialas. In dals
motivs per la crisa ha furmà il boicot en las colonias americanas, tras il qual
in impurtant martgà da vendita è crudà davent. La raschun principala era però il
fatg che la Cumpagnia s’appropriava cuntinuadamain novs territoris, quai che
chaschunava gronds custs d’avertura. Sa drizzond la Cumpagnia sinaquai al
parlament britannic per retschaiver sustegn finanzial, ha la partida regenta
dals tories sut il primminister Lord North elavurà ina nova lescha.

Suenter in’emprima fasa da discussiuns cuntraversas entaifer las colonias davart
ils avantatgs e dischavantatgs d’ina instanza guvernativa communabla, èn la
finala sa fatgs valair ils propugnaturs d’in tal gremi surordinà. Ils 5 da
settember 1774 ha gì lieu l’emprima radunanza dal Congress continental; a quel
èn sa participads 56 delegads da 12 colonias. Oravant eran vegnids elegids en
las singulas colonias ils delegads che las duevan represchentar en il Congress.
Sulettamain Georgia ha desistì da sa participar a la reuniun, damai che la
colonia dependeva da quel temp dal militar britannic per dumagnar in conflict da
cunfin cun ils Indians.

En il Congress èn sa cristallisadas duas tenutas principalas: la colonia
radicala Massachusetts vuleva manar ina guerra cunter il pajais d’origin per
metter tras ils interess americans; las colonias dal sid che dependevan pervi da
lur economia da plantaschas dal commerzi britannic vulevan percunter proceder a
moda bler pli moderada. D’ina ruptura definitiva cun il pajais d’origin n’ha
però anc nagin discurrì da quel temp publicamain.

Il resultat central da l’emprim Congress continental ha furmà il boicot general
da rauba britannica. Avant avevan ils delegads formulà ina decleranza areguard
ils dretgs da las colonias americanas ed enumerà tut las cuntravenziuns dal
pajais d’origin cunter ils dretgs postulads. Il commerzi dueva perquai vegnir
sistì enfin ch’il parlament britannic era pront da retrair ils ‹Coercive Acts›
ubain d’als restrenscher. Entant che l’import da rauba britannica è immediat
vegnì interrut, dueva la lescha davart la fin da l’export vers la Gronda
Britannia entrar en vigur ils 10 da settember 1775. Per controllar l’execuziun
da questas decisiuns èn vegnids instituids Committees of Inspection (comités
d’inspecziun).

Avant che l’emprim Congress continental è ì dapart, han ils delegads fatg
preparativas per ina segunda reuniun che dueva avair lieu il matg 1775.
Plinavant han ins formulà brevs drizzadas directamain al retg Georg III, il qual
era tenor l’avis da la gronda part dals colonists senza culpa. E per finir è la
populaziun vegnida intimada da furmar milissas.

Confurm a l’opiniun dal Congress continental èn sinaquai vegnidas instradadas
entaifer las colonias americanas preparativas militaras. La regenza britannica
sut Lord North ha però insistì sin ses curs autoritar e confruntativ. Las
tensiuns duevan vegnir mitigiadas tras ina retscha d’acziuns andetgas
(uschenumnads Powder Alarms), en il rom dals quals las milissas britannicas
duevan discharmar la populaziun. En il fratemp ha il guvernatur da Massachusetts
Thomas Gage, ch’era a medem temp general da las truppas britannicas staziunadas
al lieu, survegnì instrucziuns dal minister da l’intern, Earl of Dartmouth: cun
scriver dals 14 d’avrigl 1775 ha quel cumandà a Gage da rumir ils magasins
d’armas a Concord, en vischinanza da Boston, e da laschar metter a ferm ils
manaders dals rebels. Da l’existenza da quests magasins era Dartmouth vegnì a
savair tras spiunascha.

Cura che las emprimas truppas britannicas sut litinent Francis Smith èn partidas
la saira dals 18 d’avrigl 1775 da Boston vers Concord, eran ils Americans
semtgads. Ils dus patriots Paul Revere e William Daw èn chavaltgads ordavant ad
avertir la populaziun al lieu.

L’autra damaun èn las truppas britannicas fruntadas a Lexington sin ils emprims
milissiunaris sut John Parker, tar ils quals i sa tractava però plitost d’ina
gruppa da 60 purs e mastergnants che da schuldads per propi. Durant questa
confruntaziun è crudà l’emprim sajet. Fin oz n’è betg sclerì tge vart ch’ha
avert il fieu. En mintga cas èsi vegnì ad in cumbat, en il qual la milissa
locala è vegnida superada e stgatschada. Sinaquai han las truppas britannicas
destruì las restanzas dals magasins d’armas, ils quals ils colonists americans
avevan però gia rumì per gronda part. A la North Bridge a Concord hai dà
in’ulteriura confruntaziun sanguinusa; quella giada eran ils colonists percunter
en la maioritad. Cura che las truppas britannicas èn sa retratgas vers Boston, è
vegnì sajettà vinavant sin ellas or da lajetgs. Ils cumbats da Lexington e
Concord marcheschan il cumenzament da la guerra d’independenza americana.

Ils 10 da matg 1775 ha gì lieu in’ulteriura acziun militara da vart dals
colonists americans, questa giada sin il territori dal stadi federativ da New
York dad oz. Il comité da segirezza da la colonia da Connecticut era sa resolvì
da conquistar il Fort Ticonderoga britannic situà al Lake Champlain. La pitschna
truppa da 200 umens sut il commando dad Ethan Allen e Benedict Arnold ha fatg
in’attatga da surpraisa ed è vegnida da metter a ferm la garnischun britannica
da stgars 60 umens. Tras questa conquista èn crudads en ils mauns dals Americans
grondas provisiuns da pulvra da sajettar e da muniziun; da quellas è vegnì fatg
diever tar l’assedi da Boston.

Ils 26 da matg 1775 ha il Congress declerà uffizialmain che las colonias sa
chattan en il stadi da defensiun (englais state of defendence). Ultra da quai èn
vegnids instradads il proxim mais emprims pass per recrutar in’armada
continentala (englais Continental Army). Cun George Washington è vegnì nominà
mez zercladur il chau da quella.

La notg dals 16 da zercladur 1775 è la situaziun da conflict en connex cun
l’assedi da Boston daventada pli critica. Radund 1500 Americans sut general
Israel Putnam han cumenzà ad eriger bastiuns sin las collinas Breed’s Hill e
Bunker Hill situadas davant la citad; quellas duevan servir sco protecziun
cunter la flotta britannica. Sinaquai han ils bastiments avert il fieu; sis uras
pli tard è suandada in’attatga da l’infantaria britannica. En in’ulteriura unda
d’attatga èn ils defensurs americans vegnids chatschads enavos.

Thomas Paine, in funcziunari da duana britannic e magister privat scolà, era
emigrà il 1774 en l’America, e quai sin iniziativa da Benjamin Franklin. A
Philadelphia è el spert daventà in adversari persvadì da la sclavaria e
propugnatur da l’independenza americana. Quest ultim patratg aveva Paine formulà
l’emprima giada publicamain en il pitschen artitgel ‹A serious thought›
(rumantsch: ‹In patratg serius›) ch’era cumparì l’october 1775. Il schaner 1776
ha el sinaquai publitgà sut il titel ‹Common Sense› (rumantsch: ‹Sauna raschun›)
in pamflet bundant pli lung, en il qual el explitgescha en quatter chapitels la
necessitad da sa separar dal pajais d’origin. A l’ur vegnan er menziunadas ideas
democraticas e da dretg natiral.

Ils 5 da schaner 1776, sis mais avant ch’è vegnida segnada la ‹Decleraziun
d’independenza›, ha New Hampshire ratifitgà l’emprima constituziun dal stadi. Il
matg 1776 ha il Congress votà persuenter da supprimer tut las furmas d’autoritad
roiala e da las remplazzar tras gremis che duevan vegnir elegids a nivel local.
Ulteriuras colonias ch’han stgaffì avant ils 4 da fanadur lur atgna constituziun
èn stadas Virginia, South Carolina e New Jersey. Virgina ha ultra da quai
relaschà ina decleraziun dals dretgs fundamentals, la ‹Virginia Declaration of
Rights›, formulada per gronda part da George Mason. Rhode Island e Connecticut
han simplamain prendì las leschas roialas avant maun e stritgà da quellas tut
ils renviaments a la curuna.

En questa fasa han ils novs stadis stuì decider, tge nova furma guvernamentala
ch’els vulevan installar. Sco emprim han els stuì eleger in gremi che dueva
elavurar las novas constituziuns e sclerir la dumonda co che quellas duain
vegnir ratifitgadas. Quai ha muntà l’entschatta d’in process politic ch’ha manà
en tut ils stadis a discussiuns ordvart cuntraversas tranter conservativs e
radicals. En ils stadis nua che quest process è vegnì dominà d’ina societad
ritga ed activa, sco Maryland, Virginia, Delaware, New York e Massachusetts, è
per ordinari resultada ina constituziun che cuntegneva ils suandants elements:

En stadis en ils quals gruppas da persunas main bainstantas eran s’organisadas
suffizientamain per pudair cundecider, surtut a Pennsylvania, New Jersey, New
Hampshire e Vermont, cuntegnevan las constitiziuns:

Il fatg ch’ubain ils conservativs ubain ils radicals eran a la pussanza en in
stadi n’ha sa chapescha betg signifitgà che la vart main ferma avess simplamain
acceptà il resultat. A Pennsylvania è la classa possedenta sa spaventada da la
nova constituziun (Benjamin Rush l’ha numnà «nossa charretta da grascha
statala»), entant ch’ils electurs a Massachusetts han refusà duas giadas la
constituziun; ella è pir vegnida ratifitgada suenter che la legislativa aveva
zambregià ensemen or da la terza votaziun in resultat correspundent.

Las parts radicalas da la constituziun da Pennsylvania han tegnì 15 onns. Il
1790 èn ils conservativs vegnids a la pussanza, han proclamà in congress e
formulà ina nova constituziun ch’ha reducì decisivamain il dretg d’eleger, ha
surdà al guvernatur dretgs da veto e da nominaziun ed instituì entaifer la
legislativa d’ina chombra ina chombra auta munida cun impurtants dretgs. Thomas
Paine ha manegià che questa constituziun na saja betg degna da l’America.

Emprims impuls concrets per declerar uffizialmain l’independenza derivan da la
Virginia. Là era sa furmà in congress provinzial ch’ha instruì ils 15 da matg
1776 ils delegads al Congress continental «da s’engaschar a favur da
l’independenza». Ils 7 da zercladur ha Richard Henry Lee sinaquai inoltrà en il
Congress continental ina moziun areguard l’independenza da l’America. Ils 2 da
fanadur è quella vegnida approvada cun dudesch da tredesch vuschs.

La ‹Decleraziun d’independenza› era vegnida preparada d’in comité da tschintg
persunas (englais Committee of five). Il sboz decisiv aveva formulà Thomas
Jefferson, in grond proprietari da terren scolà e giurist da la Virginia. Cun
resalva d’ina passascha ch’era drizzada encunter la sclavaria e pitschnas
correcturas en autras parts dal text ha il comité surpiglià sia proposta. Ils 4
da fanadur ha il Congress continental approvà unanimamain la ‹Decleraziun
d’independenza dals Stadis Unids›.

Il text da la ‹Decleraziun d’independenza› è structurà cleramain e sa divida en
pliras parts: En ina curta introducziun expona Jefferson che las «leschas da la
natira e dal Dieu da la natira» dettian ad in pievel, cun inditgar ils motivs,
il dretg da sa separar e da furmar in stadi liber ed independent.

Alura suonda il preambel che cuntegna la decleraziun da dretgs umans generals
sco libertad, egualitad, il dretg da viver e d’aspirar la ventira. Ultra da quai
vegn pretendì ch’i sajan d’installar regenzas en il senn da represchentanzas dal
pievel, las qualas stoppian però pudair vegnir relaschadas da tut temp en il cas
ch’ellas ageschian a moda malgista. Alura vegn il retg da la Gronda Britannia
accusà da gist avair agì en questa moda; perquai hajan ils colonists americans
il dretg da cupitgar la regenza.

Pir a la fin suonda, cun invocar Dieu, la proclamaziun dals Stadis Unids da
l’America sco stadi federativ liber ed independent cun tut ils dretgs ch’al
cumpetan; quai muntia che las colonias unidas sajan uss deliberadas da tut las
obligaziuns e da tut gener da loialitad envers la curuna britannica ed hajan la
cumpetenza da far commerzi, far allianzas e decider davart guerra e pasch.

Sch’ins contempla quests paucs postulats areguard il dretg da la natira ed ils
dretgs umans en il context istoric, ston ins tuttina constatar ch’els èn stads
dal tuttafatg innovativs, revoluziunars e subversivs. Las ponderaziuns
cuntegnidas en il preambel n’èn bain betg cumplettamain novas, ma qua vegnan
ellas applitgadas per l’emprima giada en la pratica. Igl èn stads ils colonists
americans a realisar en questas paucas frasas per l’emprima giada la teoria dal
stadi illuministica da John Locke, la filosofia da Charles Montesquieu u las
ideas dad Immanuel Kant.

E quests ideals exprima la ‹Decleraziun d’independenza› a moda concisa ed
argumentond cun inschign: Cun preschentar l’emprim las «vardads» ch’el ha
‹scuvert› per sai e cun demussar silsuenter co ch’il retg britannic ha
cuntrafatg a quellas tras «repetidas malgiustias», reussescha a Jefferson ina
preschentaziun stringenta dals arguments, ils quals vegnan ultra da quai
rinforzads cun agid d’ina lunga glista da reclamaziuns envers il retg. Pir a la
fin proclamescha Jefferson l’independenza da las colonias. L’intenziun
principala dal document vegn pia pir tratga a strada suenter avair rasà ora tut
ils puncts che duain cumprovar ch’i saja legitim da sa distatgar dal pajais
d’origin. Tar la ‹Decleraziun d’independenza› sa tracti pia er d’in document da
giustificaziun en il senn politic-filosofic.

La stad 1777 è stada segnada d’intginas victorias da vart dals Englais. Ils 5 da
fanadur han ils Brits reconquistà il Fort Ticonderoga. Ils 11 da settember han
els gudagnà la Guerra al Brandywine River ed ils 26 da settember als èsi reussì
da conquistar cun Philadelphia la citad en la quala ils delegads dal Congress
continental sa scuntravan mintgamai.

Ils eveniments a partir da l’atun 1779 stattan sut l’ensaina da l’uschenumnada
Southern Strategy. Ils 29 da december 1778 sco er dals 16 da settember fin ils
10 d’october 1779 han ils Brits conquistà la citad da Savannah situada en la
Georgia. La cunterattatga dals Americans durant l’october ha fatg naufragi. Dals
29 da mars fin ils 12 da matg 1780 èn ils Brits stads buns d’occupar
in’ulteriura citad, numnadamain Charleston (South Carolina), ed ils 16 d’avust
1780 la citad da Camden (New Jersey). Malgrà quai n’èsi betg reussì als Brits da
terminar il conflict en la Carolina. Igl è adina puspè vegnì a cumbats cun
unitads da milissa localas che battevan en furma da guerriglia.

Il settember ed october 1781 ha gì lieu la Battaglia da Yorktown. Ils 5 da
settember aveva la flotta franzosa sut François Joseph Paul de Grasse gudagnà la
Battaglia navala da Chesapeake Bay. A partir dals 25 da settember 1781 han
truppas franzosas sut Comte de Rochambeau ed ils contingents americans sut
George Washington (ch’eran arrivads nà da New York) cumenzà ad assediar
Yorktown, nua che 8500 Brits sut il commando da Lord Charles Cornwallis èn
vegnids entscherclads. Ils 19 d’october 1781 è il commando britannic a Yorktown
stà sfurzà da segnar la capitulaziun.

Il primminister Lord North ha offert als colonists americans il status quo ante
(vul dir la situaziun avant las mesiras da taxaziun britannicas). Ils Americans
han però refusà questa proposta. Sinaquai han cumenzà ils 12 d’avrigl 1782 las
contractivas da pasch. Ed ils 3 da settember 1783 marcheschan la fin da la
guerra uffiziala (suttascripziun da la Pasch da Paris).

Per pudair surventscher la crisa politica e la sparpagliaziun dal stadi
federativ, ha stuì vegnir stgaffida ina constituziun communabla. Cun quest
pensum è vegnì incumbensà ils 12 da zercladur 1776 in comité, al qual mintgina
da las tredesch colonias ha pudì trametter in delegà. Suenter intgin retard,
surtut pervi da la guerra d’independenza ch’ha gì lieu a medem temp, eran las
emprimas propostas da John Dickinson e Benjamin Franklin (sco er d’auters
delegads prominents) progredidas avunda: ils 15 da november 1777 èn vegnids
approvads ils Artitgels da confederaziun ch’avevan il status d’ina constituziun
transitorica.

L’enviern 1786/87 èsi vegnì a la Shays’ Rebellion: Manads da Daniel Shays han
bundant 800 purs pitschens rebellà a Massachusetts cunter la problematica dals
debits. Tranter il 1785 ed il 1795 ha ultra da quai furià la Guerra d’Indians
dal nordvest.

Ils 25 da matg 1787 è il convent constituziunal sa reunì a Philadelphia. La nova
constituziun ha pudì vegnir deliberada ils 17 da settember dal medem onn. Il
process da ratificaziun è vegnì terminà ils 29 da matg 1789.

Gia ils 30 d’avrigl 1789 è vegnì saramentà George Washington sco emprim
president dals Stadis Unids.

Dal moviment d’independenza american duevan resultar documents legislativs che
cuntegnan intginas novaziuns remartgablas: la separaziun da baselgia e stadi
(ch’ha fatg fin cun ils privilegis da la baselgia anglicana en il sid e da la
baselgia congregaziunalistica a New England); il discurs davart libertad, dretgs
individuals ed egualitad ch’è vegnì recepì en l’Europa cun grond interess;
l’idea ch’ils regents duain funcziunar a basa dal consentiment dals regids
(incl. il dretg da far resistenza envers tendenzas tirannicas); il princip da
surdar la pussanza a basa d’ina constituziun en scrit; e l’idea ch’ils pievels
colonials da l’America possian daventar naziuns independentas ed autonomas
ch’institueschan lur agens dretgs.

Suenter la victoria dals cumbattants per l’independenza èn dieschmillis abitants
da las tredesch colonias ids en l’exil. Radund 50 000 United Empire Loyalists èn
fugids en las colonias britannicas restantas situadas en il nord dal continent
nordamerican. Els èn per exempel sa domiciliads en l’aglomeraziun orientala da
Québec, en la part superiura dal Canada (oz Ontario) sco er a Prince Edward
Island e Nova Scotia, nua che lur preschientscha ha manà a la fundaziun da New
Brunswick. Da quai dueva sa sviluppar la dualitad franzos-englaisa che furma in
tratg caracteristic dal stadi canadais dad oz.

Il moviment d’independenza american ha furmà l’emprima unda da las revoluziuns
atlanticas, a la quala dueva suandar la Revoluziun franzosa ed ils moviments
d’independenza da l’America Latina (la Revoluziun haitiana e la Guerra da
Bolívar). Influenzas posteriuras èn er sa fatgas valair en l’Irlanda
(insurrecziun dal 1798), en la Pologna-Lituania ed en ils Pajais Bass.

En la Gronda Britannia, l’Irlanda, ils Pajais Bass e la Frantscha era il
moviment d’independenza er gia vegnì recepì e commentà vastamain durant che quel
era en plain moviment. Blers whigs da la Gronda Britannia e da l’Irlanda han
mussà avertamain lur simpatia per ils patriots en l’America. Medemamain ha quest
moviment influenzà blers radicals europeics che duevan alura giugar ina rolla
activa dal temp da la Revoluziun franzosa.

Ultra da quai sa lascha constatar ch’il moviment d’independenza american ha gì
influenza er sin las ulteriuras parts dal mund: per l’emprima giada era in
pievel en la part occidentala dal mund sa liberà activamain dal domini d’ina
pussanza gronda. Blers pensaders da l’illuminissem avevan bain scrit ch’il
pievel cumin haja il dretg da cupitgar regenzas malgistas; il moviment en
l’America aveva uss però cumprovà l’emprim success pratic da questas novas
ideas.

Quai dueva daventar l’ideal per blers auters pievels en l’Europa ed en las
autras parts dal mund (che furmavan da quel temp per gronda part colonias da las
pussanzas europeicas). Ils schuldads franzos ch’avevan sustegnì ils patriots dal
temp dal moviment d’independenza american han derasà en lur pajais nativ ideas
revoluziunaras. Il 1789 è il pievel franzos sa revoltà cunter la monarchia sut
Louis XVI. En medema moda e maniera èn proruts a l’entschatta dal 19avel
tschientaner moviments d’independenza en las colonias sidamericanas cunter
l’occupaziun spagnola. Pli tard duevan suandar moviments cumparegliabels en
l’Asia ed en autras parts dal mund.

Ils cumbattants per l’independenza americana vegnivan numnads patriots, rebels u
whigs. Da quels appartegnevan gruppaziuns e singulas persunalitads che faschevan
valair opiniuns ordvart divergentas. Alexander Hamilton, John Jay e George
Washington represchentavan ina fracziun socialmain conservativa. Quella è pli
tard sa furmada sco Partida federalistica e sa stentava da mantegnair la
ritgezza e la pussanza da la classa bainstanta entaifer la societad coloniala.
Thomas Jefferson, James Madison, Benjamin Franklin e Thomas Paine valan sco
represchentants da las classas socialas main bainstantas e sco aderents da
l’egualitad politica.

Ina gronda part dals colonists americans ha mantegnì sia loialitad envers la
curuna britannica; els vegnivan numnads loialists, king’s men u tories. Ils
loialists appartegnevan savens a las medemas classas socialas bainstantas che
furmavan l’ala dretga dals patriots (sco per exempel Thomas Hutchinson). Ma da
l’autra vart sa tractavi per exempel tar ils abitants d’origin scot ch’abitavan
en la Val da Mohawk u tar ils abitants dals territoris da cunfin da la Georgia
per gronda part da king’s men da las classas socialas bassas. Per part
appartegnevan er Indians als loialists, sco per exempel Joseph Brant ch’ha manà
da la vart loiala ina gruppa maschadada d’Indians e da colonisaturs e lavurants
alvs. Suenter la guerra duevan ils United Empire Loyalists furmar ina part
centrala dals abitants da las Inslas d’Abaco (sin las Bahamas), da las provinzas
canadaisas da New Brunswick ed Ontario sco er da Freetown en la Sierra Leone.

Il patriot contemporan Benjamin Franklin era da l’avis che ca. in terz dals
colonists americans sajan loialists. L’istoriografia odierna suppona percunter
che be radund in tschintgavel da tut ils Americans sa posiziunava da la vart
roiala.

Tuttina sco ch’i deva loialists ritgs e pli povers, devi er tranter ils patriots
tant differenzas entaifer la classa sociala sco er areguard las finamiras dal
moviment d’independenza. Per patriots bainstants muntava l’independenza da sa
deliberar da las taglias britannicas e da las restricziuns tar la conquista dal
pajais en il vest; els vulevan però mantegnair per tut pretsch la controlla sur
da la naziun naschinta. Blers mastergnants, commerziants en detagl e pitschens
farmers han però vis en l’independenza ina pussaivladad da sminuir la pussanza
ed ils privilegis da l’elita. Ils ritgs patriots eran bain dependents dal
sustegn da las classas inferiuras, avevan però tema da las finamiras radicalas
da quellas. Be in exempel: John Adams ch’appartegneva a l’elita (ch’aveva però
dapli furmaziun che facultad) ha attatgà la scrittira ‹Common Sense› da Thomas
Paine pervi da las «ideas democraticas absurdas» che quella cuntegnia.

Il boicot dals bains britannics n’avess mai pudì funcziunar, senza che las
dunnas americanas fissan stadas prontas d’al sustegnair: las dunnas sezzas
faschevan la gronda part da las cumpras chasanas e tar la gronda part dals bains
boicottads sa tractavi precisamain da raubas dal tegnairchasa sco té u
vestgadira. Per pudair cumpensar la mancanza da vestgadira, han las dunnas
plinavant stuì esser prontas da puspè filar e taisser – lavurs ch’ins n’aveva
gia daditg betg pli pratitgà. L’onn 1769 han las dunnas da Boston producì fil en
la dimensiun da 40 000 fis; e 180 dunnas a Middletown (Massachusetts) han tessì
20 522 yards (18 765,3 meters) taila.

Cura ch’il moviment d’independenza è progredì e la separaziun economica è
vegnida pli gronda, èn dunnas savens sa participadas directamain ad acziuns da
protesta. L’october 1775, en connex cun la furmaziun dal Congress continental,
èn er s’entupadas ad Ederton 51 dunnas ad in congress. Abigail Adams, la dunna
da John Adams, era ina da las dunnas las pli engaschadas entaifer il moviment
d’independenza american. Da quai dat perditga l’intensiva correspundenza cun ses
um ch’era delegà al Congress continental. Medemamain ha la scriptura Mercy Otis
Warren represchentà en sias ovras ina tenuta antibritannica. Malgrà
l’engaschament da questas acturas politicas è il dretg da votar general vegnì
concedì a las dunnas dals Stadis Unids pir il 1919.

Cumbain che la Revoluziun americana n’ha betg manà directamain a l’egualitad
politica da la dunna, ha ella tuttina instradà midadas areguard la rolla da la
dunna en la societad. Sper lur incumbensas tradiziunalas dal tegnairchasa e da
la tgira dals uffants figuravan ellas ussa er sco ‹guardianas da la virtid›
(Republican Motherhood). Tenor questa nova funcziun duevan ellas sa furmar per
pudair garantir in’educaziun dals uffants fundada sin autas virtids moralas. En
consequenza han las dunnas cumenzà ad emprender pli ferm latin e grec ed a sa
fatschentar cun istorgia e litteratura. Ina rolla activa en dumondas politicas
las è però vegnida snegada er vinavant.

En l’istoriografia ordaifer il territori da lingua englaisa è sa mantegnida fin
oz la dumonda, schebain i saja giustifitgà da discurrer en connex cun il
moviment d’independenza, la guerra cunter il pajais d’origin e la fundaziun dals
Stadis Unids d’ina ‹revoluziun›. Questa dumonda sto restar averta er suenter
avair suttamess ils fatgs ad in’analisa profunda, damai ch’il term ‹revoluziun›
vegn definì a moda fitg diversa.

La definiziun vasta dal term, ch’è pli u main incontestada, è quella ch’i sa
tractia tar ina revoluziun d’ina midada profunda e da lunga durada da las
structuras socialas e politicas ch’è tut tenor er colliada cun ina vieuta
areguard il sistem da normas cultural. La gronda part da las enconuschentas
revoluziuns en l’istorgia mundiala èn stadas colliadas cun violenza; tuttina fai
er part dals elements incontestads da la definiziun dal term ch’ina revoluziun
na sto betg exnum cumpigliar acts guerrils.

Areguard la dimensiun e la spertadad d’ina revoluziun na datti però fin oz
nagina definiziun lianta. Tenor l’opiniun da blers istoriografs è la
chapientscha dal term ‹revoluziun› liada al temp respectiv; da quai resultia
ch’i dettia adina puspè novas interpretaziuns dal fenomen ‹revoluziun›. Uschia
haja per exempel il liberalissem politic dals onns 1960 propagà la bipartiziun
dal fenomen en ‹bunas› e ‹nauschas› revoluziuns. A questa tenuta renunzian ins
per ordinari ozendi. Perquai na saja in’istoriografia unitara ed absoluta
strusch pussaivla.

Ma er sch’ins prenda sut la marella las consequenzas da la Revoluziun americana,
numnadamain la fundaziun dals Stadis Unids e la nova constituziun, sche ston ins
constatar che la piramida sociala n’è betg vegnida messa sutsura. Damai ch’i
n’èn pia betg resultadas midadas fundamentalas entaifer la structura da las
classas socialas, na s’accordescha il moviment d’independenza american betg cun
la teoria dals stgalims da svilup tenor Karl Marx. Tenor il materialissem
istoric na sa tracti oramai tar il moviment d’independenza american betg d’ina
revoluziun da la societad.

Tenor l’opiniun da tscherts istoriografs ha il moviment d’independenza american
tuttina manà a midadas vaira grondas da las relaziuns socialas: tenor Jürgen
Heideking èn vegnidas remplazzadas 50 % da las persunas ch’appartegnevan a la
classa sociala superiura e 70 % dals titulars d’in uffizi en las colonias èn
vegnids relaschads. Las veglias elitas politicas han ins remplazzà tras
‹arrivists›. Ultra da quai duai il moviment d’independenza avair fatg fin cun la
mentalitad ch’era tuttina anc attaschada fermamain a l’idea da la monarchia e
dals stadis; en consequenza saja prorutta ina veritabla crisa d’autoritad.

La finala n’èn las taglias e duanas nà da la Gronda Britannia betg pli vegnidas
acceptadas. I deva tant arguments commerzials (liberaziun da las taxaziuns) sco
er ideals («naginas taglias senza represchentaziun») che pledavan persuenter da
sa schliar dal pajais d’origin e da vulair s’unir ad in’atgna unitad politica.
Applitgond questa perspectiva cumparan il moviment d’independenza e la guerra
sco ina dumonda naziunala che po valair sco ‹revoluziun vers anora›; la finamira
da l’independenza n’era pia betg da revolver dal tuttafatg l’urden existent,
mabain da vegnir guidads en avegnir d’in agen urden.

Sut l’aspect d’ina midada fundamentala concernent la politica mussa il moviment
american tuttavia tut ils tratgs d’ina revoluziun per propi. Uschia pledescha
per exempel l’istoriograf Hans Christoph Schröder da resguardar quest element
sco la part centrala da la Revoluziun americana insumma: «...ina chapientscha
cumplessiva dal caracter revoluziunar dals eveniments en l’America e da lur
muntada per l’istorgia mundiala survegnan ins pir sch’ins la resguarda sco
revoluziun constituziunala.»

En la constituziun dal 1789 èn lura il princip da la suveranitad dal pievel, dal
parlamentarissem, da la separaziun da las pussanzas e da lur controlla
vicendaivla, d’in sistem represchentativ e da l’autodeterminaziun individuala –
ditg curt: las novaziuns centralas dal moviment d’independenza american –
vegnids francads politicamain. Uschia èn las ideas illuministicas dad Immanuel
Kant, la teoria statala da Charles Montesquieu ed ils dretgs natirals postulads
da John Locke vegnids applitgads per l’emprima giada a moda concreta en
l’istorgia dal temp modern.

La ruptura cun ils princips da la societad d’enfin qua è pia da chattar en il
moviment d’independenza sco tal ed en la constituziun. Ils resultats e la
muntada posteriura da quest nov sistem statal cumprovan cleramain ch’il moviment
d’independenza è stà revoluziunar e modern. Quai sa mussa per exempel er en ils
discurs che Leopold von Ranke ha manà l’onn 1854 cun il retg Maximilian da la
Baviera: «Quai è stà ina pli gronda revoluziun che tut quellas ch’avevan gì lieu
fin qua; ella ha vieut enturn dal tuttafatg il princip statal da pli baud.
Oriundamain sa gruppava tut enturn il retg ch’era installà per grazia da Dieu;
ussa però è naschida l’idea che la pussanza stoppia vegnir da sutensi. (...)
Quests dus princips cuntrasteschan in cun l’auter sco dus munds differents ed il
mund modern na vegn pli guidà da nagut auter che dal conflict tranter questas
duas idea oppostas.»

Al cumenzament da la recepziun istorica dal moviment d’independenza american
stat la ‹History of the American Revolution› ch’il medi ed istoriograf american
David Ramsay ha publitgà il 1789 en dus toms. Ramsay ch’è sez stà activ
politicamain descriva ils eveniments en in tun patriotic ed eroisant. Il medem
vala per l’ovra da Parson Weem ‹Life of George Washington› che sa restrenscha a
moda nuncritica sin la descripziun dals aspects positivs dals eveniments e da
las persunas involvidas. Pli critica è reussida l’ovra ‹History of the Rise,
Progress, and Termination of the American Revolution› da Mercy Otis Warren ch’è
cumparida il 1805 en trais toms. L’autura tematisescha era las cuntraversas
ch’èn proruttas a l’intern areguard la dretga interpretaziun ed il mantegniment
da l’ierta revoluziunara. Questas dumondas duevan er segnar l’ulteriura
istoriografia (scientifica) dals proxims decennis.

Pir a George Bancroft duevi reussir cun sia ‹History of the United States, from
the Discovery of the American Continent› da surmuntar questas cuntraversas e
d’instradar ina nova epoca en l’istorgia da la recepziun dals eveniments
revoluziunars. Si’ovra che cumpiglia 12 toms è cumparida a Boston tranter il
1834 ed il 1882 ed è spert s’avanzada ad in’ovra da standard e da referenza.
L’essenza da la perspectiva da Bancroft è quella d’avair interpretà la
Revoluziun americana sco simbol e cumenzament dal «cortegi triumfal da la
democrazia tras l’entir mund che n’è betg da franar». Questa persvasiun da
l’atgna missiun en il mund dueva segnar divers ulteriurs chapitels da l’istorgia
dals Stadis Unids fin en il temp preschent.



https://rm.wikipedia.org/wiki/Reginavel_dals_Francs

Il Reginavel dals Francs u Reginavel francon ha existì tranter il 5avel ed il
9avel tschientaner. El è sa furmà en il territori enturn la chapitala dad Aachen
en la regiun da cunfin odierna tranter la Germania, ils stadis dal Benelux e la
Frantscha. Dal temp da sia pli gronda extensiun cumpigliava il Reginavel vastas
parts da la Frantscha e da la Germania, il Benelux, la Svizra sco er parts da
l’Austria e da l’Italia odierna e furmava il pli impurtant stadi successur da
l’Imperi roman dal vest ch’era ì a fin il 476.

L’origin dal Reginavel dals Francs han furmà pliras stirpas guerrilas dals
Germans dal vest ch’èn s’unidas en il decurs da la migraziun dals pievels.
Suenter la fin da l’Imperi roman dal vest han las dinastias dals Merovings e
Carolings manà quest Reginavel ad ina pussanza gronda. Gia vers la fin dal 7avel
tschientaner èn ils Carolings, che furmavan da quel temp ils administraturs dals
Merovings, sa fatgs valair politicamain; il 751 han els lura surprendì sezs la
dignitad roiala. Il punct culminant areguard sia pussanza ed extensiun ha il
Reginavel francon cuntanschì sut Carl il Grond (768-814). En il 9avel
tschientaner è il Reginavel vegnì spartì. En l’ost è sa sviluppà il Sontg Imperi
roman, en il vest la Frantscha da pli tard.

Dapi il quart tschientaner eran gruppas germanas sa chasadas sin il territori da
l’Imperi roman sco foederati, pia sco confederads cun ils quals l’Imperi aveva
fatg in contract. Igl eran quai guerriers che battevan per l’imperatur, ma sut
agens cumandants, e che vegnivan remunerads per lur servetschs tras il stadi
roman. En il nordost da la Gallia èn sa stabilids uschia ils Francs che cumparan
en funtaunas romanas a partir da ca. 250 sco Franci. La fin dal quart
tschientaner eran quests guerriers en servetsch cunter sblundregiaders che
vulevan surpassar il cunfin dal Rain. Contestada è la dumonda co e cura che
mercenaris germans èn sa sviluppads ad in pievel cun atgna identitad.

La stirpa dals Salis u Francs dal vest vegn menziunada da l’istoricher roman
Ammianus Marcellinus che rapporta dal cumbat dal caesar roman Julian cunter ils
Francs l’onn 358: «Suenter questas preparativas è el sa vieut cunter la gruppa
dals Francs ch’ins numna per regla ils Salis; quels avevan gì avant pli lung
temp l’impertinenza da sa domiciliar sin territori roman en la Toxandria [= il
Brabant dal Nord odiern en la regiun da cunfin tranter il Pajais Bass e la
Belgia].»

Il pli tard suenter la mort dal politicher e general roman pussant Flavius
Aëtius il 454 han ils Romans pers pli e pli la controlla sur la Gallia. Ils
Francs han tratg a niz questa situaziun ed en spezial il vacum ch’era sa dà
suenter la fin da l’Imperi roman dal vest (476) per engrondir l’atgna sfera da
pussanza. En la Gallia dal Nord aveva il cumandant roman Syagrius pudì defender
ina part da l’anteriura provinza ch’era dentant isolada dal rest da l’Imperi (a
partir dal 464). Il 486/487 han ils Francs dal vest sut Chlodwig I battì
Syagrius e surpiglià il commando sur las truppas romanas restantas. Il gudogn
territorial ha schlargià la sfera da pussanza dals Francs fin a la Loire.

Chlodwig, che duai esser stà in figl da Merowech e parentà cun l’anteriur rex
Chlodio, era l’emprim be in da plirs warlords entaifer ils Francs dal vest.
Grazia a sia victoria al èsi reussì d’eliminar ils ulteriurs reginavels parzials
dals Francs e da furmar in reginavel unì german-roman sut egida dals Merovings.
Tranter auter ha el battì ils rex Sigisbert da Cologna e Ragnacher ed er manà
ils onns 496/506 cun success guerras cunter ils Alemans. Il 507 ha Chlodwig
battì ils Visigots en la Battaglia da Vouillé ed als ha stgatschà praticamain da
l’entir territori da la Gallia.

Organisatoricamain ha Chlodwig surpiglià per gronda part l’apparat administrativ
roman da l’antica tardiva. Il coc da quel furmava – almain en il sid dal
territori – la civitas che sa cumponiva d’ina citad e da ses conturn. Gia sut
domini roman eran ils lieus principals da questas civitas daventads savens
sedias episcopalas. Damai ch’ils uvestgs avevan surpiglià pli e pli bleras
incumbensas administrativas è Chlodwig sa stentà d’als gudagnar per ses
interess. Sut l’influenza da la Burgognaisa Chrodechild duai Chlodwig, ch’era
avant pajaun u arian, esser sa convertì al cristianissem catolic (l’onn 496/98 u
508). Quai al ha segirà il sustegn dals Romans cristians ed ha fullà via a la
convivenza tranter ils guerriers francons e la populaziun civila galloromana.

Vers la mesadad dal 6avel tschientaner è la fasa transitorica da l’antica
tardiva ida a fin en la Gallia; il temp medieval tempriv ha cumenzà ch’è
caracterisà definitivamain dal domini francon. D’ina vart han las autoritads
localas (conts ed uvestgs) cumenzà a realisar a livel local las ordinaziuns da
Chlodwig. Daspera al èsi reussì en rom da l’emprima sinoda dal Reginavel (511)
da far valair in’influenza decisiva dal retg francon sin l’investitura dals
uvestgs. Medemamain ha el empruvà da stgaffir ina legislaziun ecclesiastica
unitara per il Reginavel francon. Suenter il 507 è sa sviluppada la Lex Salica,
ina collecziun dal dretg (secular) dals Francs. La scienza pli nova na
deducescha quel dentant betg pli dal vegl dretg german, mabain da la legislaziun
romana da l’antica tardiva.

Suenter la mort da Chlodwig (511) è sia pussanza vegnida repartida sin ses
quatter figls. Quai è succedì tenor il model da l’Imperi roman tardiv e betg –
sco quai ch’ins pensava pli baud – a basa d’ina tradiziun germana. Chlodwig n’ha
dentant betg schlià formalmain l’unitad dal Reginavel, uschia che ses successurs
pudevan restituir quella da tut temp. L’onn 639 è mort Dagobert I, il davos
Meroving da muntada pli gronda. A ses figl ha el bain surdà il Reginavel unì; la
vaira pussanza era uss dentant en ils mauns da la vaiva da Dagobert e da
l’administratur Aega.

Ils administraturs empruvavan uss pli e pli da surpigliar la pussanza. En in
intermezzo ch’ha cuzzà ils onns 657 fin 662 è il figl da l’administratur
Grimoald schizunt vegnì adoptà dal Meroving Sigibert III ed è uschia daventà
regent. En la Battaglia sper Tertry (687) ha l’administratur da l’Austrasia (la
part orientala dal Reginavel) Pippin II battì il regent legitim dal Reginavel
unì ed ha stgaffì la basa per l’avanzament dals Arnolfings e Pippinids e pli
tard dals Carolings. Suenter il nunsuccess da Grimoald n’ha Pippin dentant betg
gì il curaschi da numnar sasez retg. Il pensar dinastic da l’antica tardiva,
ch’attribuiva il dretg da regnar be ad ina famiglia, era anc memia preschent.

Il 714, suenter la mort da Pippin, èn proruts cumbats da pussanza. La finala
dueva victorisar ses figl illegitim Karl Martell ch’è vegnì enconuschent per sia
direzza e sia capacitad da sa far valair. Il nov regent steva davant gronds
problems a l’intern ed er areguard la politica exteriura. Adina puspè han
manaders da las veglias schlattas regentas empruvà da surpigliar la pussanza. La
vieuta ha purtà l’onn 732: Ensemen cun ses inimi d’antruras, Eudo d’Aquitania, e
sustegnì dals Langobards al èsi reussì da batter ils arabs muslims en las
Battaglias da Tours e Poitiers. Quai al ha purtà l’admiraziun sco salvader da
l’Occident. Er ils cumbats cunter ils Fris, Saxons, Bajuvars ed Alemans han gidà
a segirar sia pussanza. Ultra da quai ha el sustegnì la lavur da missiun che
l’uvestg Bonifatius ha inizià en questas regiuns. A partir dal 737, suenter la
mort dal retg meroving Theuderich IV, regiva el sulet sur il Reginavel dals
Francs – sco ses bab ha er el fatg quai senza surpigliar formalmain il titel da
retg. Tenor tradiziun francona ha Karl Martell repartì il Reginavel avant sia
mort sin ses dus figls Karlmann e Pippin III.

Suenter che ses frar Karlmann è entrà en claustra, ha Pippin III regì sulet. Il
751 ha el fatg in’allianza cun il papat, ha destituì il davos retg merovingic
Childerich III ed ha laschà unscher sasez sco retg tenor l’exempel dal Vegl
Testament. Trais onns pli tard al ha papa Stefan II unschì ina segunda giada. En
il Contract da Quierzy (754) ha Pippin empermess da surlaschar al papa
l’anteriur exarchat roman oriental da Ravenna sco domini terrester (Donaziun da
Pippin). Persuenter ha il papa legitima ils Carolings sco retgs dal Reginavel
dals Francs. Gia il 755 ha il papa dumandà il retg francon da tegnair
si’empermischun areguard il domini papal. En tut ha Pippin manà duas campagnas
militaras cunter ils Langobards e regalà al papa ils territoris conquistads.
Uschia vala Pippin III sco fundatur dal stadi pontifical. Tar sia mort il 768 ha
el surlaschà a ses dus figls Carl e Karlmann in reginavel che sa chattava en in
ferm svilup politic ed economic.

Gia il 771 è Karlmann mort, uschia che Carl il Grond è daventà regent sulet.
Tras il contract che ses bab aveva fatg, era er Carl obligà envers il papa.
Damai ch’ils Langobards n’eran betg pronts da renconuscher la Donaziun da
Pippin, ha Carl fatg guerra encunter els e conquistà l’onn 774 lur entir
reginavel. Daspera han cuntinuà en l’ost las stentas da missiunar ils pievels
cunfinants. Da muntada èn stadas en spezial las guerras cunter ils Saxons. L’onn
785 è lur retg Widukind sa suttamess al retg dals Francs; la guerra ha dentant
cuntinuà fin il 804. Il 811 è vegnì fixà la Eider sco cunfin tranter il
Reginavel francon ed il Reginavel danais. Cun quai è er stada terminada
l’expansiun francona vers il nord.

Las numerusas guerras han accelerà la feudalisaziun, rinforzà ils ritgs ed
augmentà il dumber da purs dependents. Da quest svilup è resultà ina
concentraziun da pussanza e da possess en ils mauns dal retg e dals ducas. Er la
baselgia ha pudì stabilisar sia pussanza. Vers anora ha Carl consolidà la
pussanza statala cun drizzar en marcas da cunfin. Quellas servivan sco bastiuns
per defender il Reginavel, ma er sco lieus da rimnada per guerras offensivas.
Ils marches ch’administravan questas regiuns da cunfin èn vegnids dotads cun
dretgs spezials; quai è resultà dal fatg che las marcas na faschevan betg
directamain part dal Reginavel. En las marcas èn vegnidas erigidas fortezzas e
domiciliada ina populaziun rurala pronta da sa defender. D’impurtanza speziala
èn stadas las marcas en l’ost dal Reginavel, l’Avaria (Marcha Orientalis) e la
Marchia Carantana, en la regiun da las qualas sa dueva sviluppar l’Austria da
pli tard (Ostarrîchi).

Per rinforzar sia pussanza a l’intern ha Carl centralisà l’onn 793 la monarchia
tras ina refurma administrativa. Il domini dal retg sa basava sin la curt, la
dretgira roiala e la chanzlia. En las singulas parts dal Reginavel administravan
conts ils bains imperials (Pfalzen). Quests conts sco er ils conts da las marcas
vegnivan controllads tras mess roials. Medemamain sut Carl il Grond è Aachen
daventà il palatinat roial ed il center dal Reginavel francon.

Il punct culminant da sia carriera ha Carl cuntanschì ils 25 da december 800
cura che papa Leo III al ha curunà a Roma en la baselgia da S. Peder sco
imperatur roman. Tras quai era il Reginavel dals Francs daventà – sper l’Imperi
bizantin ed il Califat dals Abbasids – la terza pussanza gronda.

Suenter avair regnà 46 onns è Carl mort il 814 ad Aachen. Ses figl Ludivic il
Pietus è daventà – damai che ses dus frars eran morts il 810 resp. 811 – ses
sulet successur sco imperatur. Tenor la tradiziun francona e sco Carl il Grond
aveva previs il 806 en la Divisio Regnorum dueva l’ierta vegnir repartida. Ma
Ludivic ha vulì impedir quai, damai che la dignitad imperiala valeva sco
indivisibla. Perquai ha el relaschà il 817 l’Ordinatio imperi, tenor la quala
mintgamai il figl vegl da l’imperatur dueva daventar ses successur. Confurm a
quest princip ha Ludivic nominà ses figl Lothar sco cunregent. Betg il davos era
quest’idea da l’unitad er influenzada da la baselgia; quella veseva l’unitad
imperiala sco pendant tar l’unitad da la baselgia. Perquai ha la baselgia er
prendì partida per l’imperatur, cura che ses figls èn s’exprimids a favur da la
divisiun da l’imperi. Dapi il 829 han questas tensiuns schizunt manà a conflicts
militars tranter l’imperatur e ses figls. Il 830 han ils figls privà lur bab da
la pussanza ed al han be laschà la funcziun d’in imperatur titular. Gia a partir
dal 831/832 èn sa cristallisads svilups independents da las singulas parts dal
Reginavel.

Suenter la mort da Ludivic (840) è Lothar I daventà imperatur, ma il 843 han ils
frars decidì en il Contract da Verdun da divider definitivamain l’Imperi. Tras
questa partiziun èn naschids trais novs reginavels:

Pli tard hai anc dà ulteriuras spartiziuns, numnadamain la Divisiun da Prüm
(855), il Contract da Mersen (870) ed il Contract da Ribemont (880). Tut questas
divisiuns han pertutgà il Reginavel central: Cun la Divisiun da Prüm ha Lothar I
repartì il Reginavel central sin ses figls. Suenter la mort prematura dals figls
è l’anteriur Reginavel central vegnì attribuì en il Contract da Meersen a Carl
il Chalv e Ludivic il Tudestg. Suenter l’emprova invana da Carl il Chalv da
prender possess da l’entir territori da l’anteriur Reginavel central, è vegnì
attribuì en il Contract da Ribemont la part settentriunala da la regiun
Lotharingia al retg ostrofrancon Ludivic III. A partir dal quel mument è il
cunfin tranter il Reginavel dal vest e quel da l’ost restà l’entir temp medieval
pli u main senza midadas.

Suenter la mort dals retgs Ludivic III (882) e Carloman/Karlmann (884) è il retg
ostrofrancon Carl III stà fin l’onn 888 il davos imperatur dal Reginavel
(re-)unì (cun excepziun da la part inferiura da la Burgogna). Silsuenter dueva
il conflict latent pervia da l’attribuziun da singulas parts da l’anteriur
Reginavel central cuntinuar – sco uschenumnada ostilitad d’ierta – sur
tschientaners ed engrevgiar la relaziun tranter ils stadis successurs Germania e
Frantscha fin en il 20avel tschientaner.

Dal vegl Reginavel dals Francs dueva be la part dal vest mantegnair il num
France/Frantscha. En la part da l’ost, la Germania da pli tard, dueva percunter
sa sviluppar il Sontg Imperi roman ch’ha manà vinavant la tradiziun da
l’imperialitad romana. Là ha in ducadi cun num Franconia betg pudì sa far valair
durant il temp medieval tempriv ed è vegnì dividì. Percunter è il num restà
preschent fin oz en la denominaziun da la regiun Franconia che cumpiglia parts
dals stadis federativs Baden-Württemberg, Baviera, Turinga e Hessen. Il term
francon/Fränkisch designescha plinavant ina gruppa da dialects tudestgs
(Niederfränkisch, Mittelfränkisch, Rheinfränkisch, Südfränkisch ed
Ostfränkisch).

En il decurs dals tschientaners è il dumber da las claustras sin l’intschess dal
Reginavel s’augmentà fermamain. Dapi l’emprim retg carolingic e l’operar da
l’uvestg Bonifatius han pli e pli bleras claustras surpiglià l’urden da son
Benedetg. Benedetg da Nursia aveva fixà il 530 il cumportament e la convivenza
dals muntgs en sia claustra sin il Montecassino sper Napoli. Quest urden è alura
daventà la directiva per praticamain l’entir urden monastic en l’Europa.

Esser inactivs valeva sco putgà, perquai pretendeva l’urden monastic ch’ils
muntgs duain lavurar e leger pliras uras per di. Tut quai ch’ins duvrava per
viver vegniva producì en claustra. Ina part dals muntgs lavurava sin il funs,
ina part en l’iert da la claustra. Auters muntgs eran activs sco copists e
scrivevan giu pergiaminas u entirs cudeschs or da las bibliotecas claustralas.
En emprima lingia eran quai scrittiras cristianas, ma per part èn er vegnids
copiads auturs seculars sco Titus, Caesar u Vergil. A partir dal 6avel
tschientaner hai dà sper las claustras da muntgs emprimas claustras da dunnas.
Las mungias na lavuravan betg sin il funs, però savens en iert.



https://rm.wikipedia.org/wiki/Giudaissem

Il giudaissem (dal grec ἰουδαϊσμός ioudaismos, ebraic יהדות Jahadut) è d’ina
vart la religiun, la tradiziun, la moda da viver, la filosofia e la cultura dals
gidieus; da l’autra vart designescha il term er la communitad dals Gidieus (sco
etnia u pievel).

La religiun giudaica, che vegn circumscritta sco ‹monoteissem etic›, furma la
pli veglia da las religiuns monoteistic-abrahamiticas. Ella cumpiglia
in’istorgia da bundant 3000 onns.

La basa dal giudaissem furma la Tora (‹lescha›). Igl èn quai ils tschintg
cudeschs da Moses che represchentan per ils gidieus la pli impurtanta part da la
bibla ebraica (Tanach). Vitiers vegnan las scrittiras rabinicas ch’explitgeschan
la Tora e che vegnan numnadas tradiziunalmain la ‹Tora orala›.

L’onn 2010 vivevan en tut il mund radund 13,5 fin 15 milliuns gidieus, la gronda
part en l’Israel ed en ils Stadis Unids da l’America. 10 fin 15 procent vegnan
attribuids a l’ortodoxia giudaica.

Il term ‹gidieu› va enavos sur l’expressiun latina judaeus, l’expressiun greca
ioudaios ed il term correspundent arameic e persic sin il pled gidieu yehudi.
Quel designava oriundamain ils members da la schlatta da Juda ed ils abitants
dal territori correspundent. Dal temp dal domini da David a Hebron vegniva quest
territori numnà ‹Reginavel da Juda›. Sut Rehabeam è il territori alura vegnì
spartì: la part meridiunala sa numnava Juda, la part settentriunala Israel. Il
Reginavel dal Nord ha be existì fin l’onn 722 a.C. Il term yehudi vegniva duvrà
da quel temp a moda fitg vasta tant per aspects religius, politics sco er
naziunals. Tar quest diever da la lingua – sco ch’el sa manifestescha per
exempel er pli tard en ils texts dal Nov Testament – sa tracti però en emprima
lingia d’ina denominaziun externa, pia da terzas persunas. Ils gidieus
discurrivan da sasezs sco am yisrael (‹pievel d’Israel›), e quai probablamain
per stabilisar l’identitad naziunala faschond appel a l’istorgia tempriva dal
pievel.

Tenor las prescripziuns cuntegnidas en la Halacha vala sco gidieu tgi ch’è
l’uffant d’ina mamma gidieua u tgi ch’è convertì al giudaissem confurm a las
reglas. Surtut dapi la mesadad dal 20avel tschientaner na vegn questa definiziun
per part betg pli acceptada, e quai tranter auter per ils suandants motivs:

En documents persunals vegn duvrà il term le'om che munta tant sco
‹naziunalitad›. Il 1958 eri vegnì en il cabinet israelian sut primminister David
Ben-Gurion ad ina cuntraversa, co che quest term saja d’interpretar: en il senn
d’ina identificaziun cun il stadi d’Israel ubain en il senn dal dretg da la
Halacha. La finala ha il tribunal suprem tractà la dumonda, relativond la
muntada religiusa dal term le'om. Suenter massivs protests è la lescha però
puspè vegnida revedida en il senn dal dretg da la Halacha.

En las statisticas cumparan per ordinari quels sco gidieus ch’inditgeschan
sasezs sco tals. Tenor il giudaissem ortodox, conservativ u liberal vala ina
persuna sco gidieu, sch’el ha geniturs gidieus u sch’el è convertì al
giudaissem. È be in genitur gidieu, sche sa drizza l’appartegnientscha tenor la
mamma (confurm a lescha che sa basa sin Mischna e Talmud). Uffants da babs
gidieus che n’han nagina mamma gidieua ston convertir al giudaissem per vegnir
renconuschids sco gidieus. Tenor il giudaissem da refurma (u liberal) american –
che furma dapi la fin dal 20avel tschientaner la pli gronda gruppaziun gidieua
en ils Stadis Unids – vala percunter mintga uffant sco gidieu ch’ha in genitur
gidieu e ch’è vegnì educà a moda gidieua.

En ils raquints da la Tora, ils tschintg cudeschs da Moses, cumenza l’istorgia
dal pievel gidieu cun la lia che Dieu ha fatg cun Abraham. La tradiziun gidieua
resguarda Abraham sco fundatur dal monoteissem, pia da la cretta en in sulet,
invisibel Dieu. Questa lia ha Dieu renovà cun il figl dad Abraham, Isaac, e cun
il figl da lez Jacob; dapi la lutga a la riva orientala dal flum Jabbok vegn
quest ultim numnà ‹Jisrael›.

Jacob ha gì dudesch figls che valan sco ils progeniturs da las dudesch schlattas
d’Israel (ils Israelits). Quels sa rendan da Kanaan, la Palestina resp. l’Israel
odiern, en l’Egipta, nua che lur descendents vegnan mess dals faraos en
sclavaria. Or da questa sclavaria vegnan ils Ebrers, sut lur manader Mosche
(Moses), liberads da Dieu ch’als revelescha sin la muntogna Sinai la Tora
(scritta ed orala). Cumbain ch’il pievel gidieu disdescha savens en vista a
questa lezia – sco che cumplanschan ils profets da pli tard – resta la lia cun
Dieu intacta.

Cun l’exil babilonic en il sisavel tschientaner avant Cristus ha cumenzà
l’istorgia dal giudaissem en l’Irac. Pli tard, dal temp hellenistic, è sa
sviluppà en la diaspora gidieua il giudaissem hellenistic. Il pli tard dapi la
destrucziun dal stadi giudaic en l’emprim tschientaner suenter Cristus e la
destrucziun da Gerusalem tras Hadrian (ch’ha renumnà la citad en Aelia
Capitolina) èn ils gidieus sa sparpagliads definitivamain ed èn sa chasads en
vastas parts da l’Imperi roman. In’ulteriura gronda part viveva en il Reginavel
persian. Cun las academias da Sura e Pumbedita en la Babilonia (che furmava da
quel temp ina part dal Reginavel dals Sassanids) sa chattava là en l’antica
tardiva e durant il temp medieval tempriv il center intellectual dal giudaissem.

Ils ulteriurs aderents dal giudaissem èn sa repartids durant il temp autmedieval
er en autras parts da l’Europa. Ed en il temp medieval tardiv – en il decurs
dals pogroms da pestilenza e l’expulsiun dals gidieus per exempel or da la
Frantscha – èn els sa derasads adina pli fitg en l’Europa da l’Ost ed ultra da
quai en il mund islamic. Suenter ch’ils gidieus èn vegnids stgatschads l’onn
1492 or da la Spagna èn els per part returnads en la Palestina odierna ed èn er
arrivads en l’America. Ils gidieus èn adina puspè vegnids persequitads; per part
han els però er pudì s’etablir sco part integrala da la societad locala e quai
senza stuair desister da lur cretta e tradiziun. (Davart il destin dal
giudaissem en il 20avel tschientaner cf. sutvart, chapitel ‹Context actual›).

Tar la tradiziun religiusa gidieua sa tracti d’ina religiun monoteistica, da la
quala il dieu vegn er numnà Dieu d’Israel. Tenor la chapientscha ortodoxa vegn
quest dieu resguardà sco creatur da l’univers ch’agescha era anc oz a moda
activa en il mund (theissem). Intgins filosofs gidieus dal temp medieval
(Gersonides, Abraham ibn Daud), influenzads da la Kabbala e dal
neoaristotelissem, e dal temp modern (surtut suenter il holocaust, sco per
exempel Harold Kushner) han percunter la tendenza da posiziunar dieu a moda pli
distanziada, sco stgaffider che saja sa distanzià da sia creaziun (deissem).

En il 12avel tschientaner ha Maimonides formulà intgins princips da basa dal
giudaissem: la cretta en in Dieu sco creatur suprem ed origin da l’entir
univers, l’unitad ed incorporalitad da ses esser e.a. Questa codificaziun è
vegnida recepida vastamain. Accents sumegliants han er mess auters auturs da la
scholastica gidieua dal temp avant e suenter Maimonides. Er vegn rendì attent
ch’in entir pievel ch’era gist sa furmà saja daventà perditga co che Dieu haja
serrà la lia al Sinai (en il cristianissem: ils dudesch apostels, en l’islam be
Mohammed).

Spiertalmain e giuridicamain vegn ina communitad gidieua manada d’in rabin. Ils
sefardim ed ils caraits numnan lur manader religius er chacham (sabi). Tar
gidieus iemenits è usità il term mori (mes magister). Ils servetschs divins
vegnan per ordinari manads d’i cantor (chasan) u ditg pli general d’in
recitatur. Per ch’il servetsch divin haja lieu, ston esser preschents almain
diesch persunas gidieuas ch’èn religiusamain maiorennas (en l’ortodoxia: diesch
umens maiorens). En dumondas profanas vegn la cuminanza manada d’ina suprastanza
che vegn elegida dals commembers.

L’origin da tut ils moviments religius giudaics dal temp preschent è da chattar
en l’istorgia spiertala surtut da l’Europa a partir da la fin dal 18avel
tschientaner. Dapi l’entschatta dal 20avel tschientaner è il focus dal svilup
scientific e teologic dal giudaissem sa spustà en ils Stadis Unids.

Dapi millennis è il giudaissem adina puspè stà exponì a persecuziuns religiusas,
ideologicas e politicas ch’èn per part idas a finir en pogroms. In cas unic en
l’istorgia furma però la shoa, l’emprova d’extirpar la ‹rassa giudaica› tenor
plan ed a moda quasi industriala tras la Germania naziunalsocialistica.

L’onn 1934 han ins dumbrà 17 milliuns gidieus en tut il muns. Sis milliuns umans
ch’èn vegnids qualifitgads dals naziunalsocialists sco ‹gidieus› èn daventads en
il decurs dals proxims bundant diesch onns l’unfrenda da la shoa. Suenter la fin
dal Terz Reich ha quai accelerà la realisaziun da las finamiras zionisticas ed
ha manà il 1948 a la fundaziun ed a la renconuschientscha internaziunala dal
stadi d’Israel sco patria dals gidieus.

Pervi da l’istorgia e tradiziun speziala dal giudaissem exista ina ferma
identitad gidieua, la quala sa referescha però al destin communabel e na sto
betg per forza esser motivada a moda religiusa. Blers gidieus sa resguardan per
exempel sco Brits u Americans e fin il 1933 er sco Tudestgs patriotics ch’avevan
ristgà ed unfrì en l’Emprima Guerra mundiala la vita per lur patria europeica.



https://rm.wikipedia.org/wiki/Cuira

Cuira, la chapitala dal chantun Grischun, citad da suprastanza dal district
Plessur. Cuira sa chatta al cunfin dal Rein, tranter 550 e 1888 meters sur il
nivel da la mar.

Vischnancas cunfinantas: Churwalden, Domat, Favugn, Haldenstein, Maladers,
Malix, Trimmis.

Il num da questa cidad vegn dal latin curia, quai vegn d'in num celtic pli vegl,
kora, koriace, che signifitga "trocca".

Insaquants stgavaments archeologs mussan che Cuira è vegnida fundada var 3000
avant Cristus, ed era medemamain la pli gronda aglumeraziun urbana da la Svizra
dal quel temp. Ils Romans van a conquistar la citad in 15 avant Crist.

La citad e daventadea 450 lieu uvestgal. L'onn 1424 brischa la citad giu
totalmain. Il avdants rumantsch bandunan la citad e tudestgs la eregian puspè
si. Cuira è pia germanisada ed il rumantsch ha pers sia chapitala. L'onn 1524 ha
la refurmaziun lieu lieu er qua, però l'uvestg è restà en la catolic. Damai che
la Baseglia s'ha rutta davent dal stadi. L'uvestgiu fascheva gia en il 9avel
tschentaner diever dal tudestg sco lingua da scrittira

En 1803 daventa la surfatscha dal chantun Grischun ina parta da la Svizra e
Cuira daventa chapitala.

Las linguas da Cuira èn il tudestg (81%), il Rumantsch (5.4%) ed il talian
(5,1%).



https://rm.wikipedia.org/wiki/Baviera

La Baviera (Bayern), uffizialmain numnà Stadi liber da la Baviera (Freistaat
Bayern) è in Land en il sidost da la Germania. La Baviera è il pli grond Land
tudestg ed occupa la segunda plazza tenor il dumber d'abitants davos il Rain dal
Nord-Vestfalia. En il sid e sidost cunfina la Baviera cun l'Austria, en il Lai
Bodan cun la Svizra ed en l'ost cun la Republica Tscheca. La Baviera cunfina
plinavant cun ils pajais federativs Baden-Württemberg, Hessen, Thüringen e
Saxonia. La chapitala da la Baviera è la metropola Minca (München) en la Baviera
Auta (Oberbayern).

Tradiziunalmain sa divida la Baviera en ils trais parts Franconia (oz ils
districts administrativs Franconia Auta, Mesauna e Bassa), Svevia (district
administrativ da medem num) ed Altbayern (districts administrativs Aut
Palatinat, Baviera Auta e Bassa). Las regiuns istoricamain, culturalmain e
linguisticamain „nunbavaraisas“, pia la Franconia e la Svevia, s'extentan
dentant sur ils cunfins da la Baviera ora, en ils Länder limitrofs Thüringen e
Baden-Württemberg.

Il punct il pli bass da la Baviera sa chatta sin 107 m a Kahl am Main (Franconia
Bassa), il punct il pli aut è il piz da la Zugspitze (2'962 m), la pli auta
muntogna da la Germania che sa chatta en il Wettersteingebirge (circul da
Garmisch-Partenkirchen).

Vesair era: Glista da las muntognas en Baviera e Glista da las regiuns en
Baviera

Il flum principal è il Danubi ch'entra a Passau en l'Austria. Ses pli gronds
affluents en Baviera èn (dal vest):

Ils emprims quatter naschan en las Alps e transportan dapli aua. L'En transporta
(pervia da ses curs superiur lung) tar sia sbuccada sper Passau per il solit in
pau dapli aua ch'il Danubi. Era il Lech surpassa da temp en temp il Danubi.

La pli gronda part da la Franconia vegn drenada dal Main e ses flums laterals
(Regnitz e Tauber da la sanestra, e la Fränkische Saale da la dretga) vers il
vest en il Rain. En il nordost da la Franconia Auta naschan ils flums laterals
sanesters da l'Elba (Elbe), la Sächsische Saale e l'Eger.



https://rm.wikipedia.org/wiki/Sontg_Imperi_roman

Sontg Imperi roman (latin Sacrum Romanum Imperium) è stà la denominaziun
uffiziala per il domini dals imperaturs roman-tudestgs dal temp medieval fin
l’onn 1806. Il num da l’Imperi sa deducescha da la pretensiun dals regents
medievals da cuntinuar cun la tradiziun da l’Imperi roman antic e da legitimar
il domini sco sontga veglia da Dieu en il senn cristian. Per differenziar quest
imperi da l’Imperi tudestg fundà il 1871 discurr’ins era da l’‹Imperi vegl›.

L’Imperi è sa furmà en il 10avel tschientaner sut la dinastia dals Ottons or dal
Reginavel da l’ost dals Francs, pli baud caroling. Il num Sacrum Imperium è
documentà l’emprima giada l’onn 1157 ed il titel Sacrum Romanum Imperium l’onn
1254. Dapi il 15avel tschientaner sa fa valair plaun a plaun l’agiunta da naziun
tudestga (latin Nationis Germanicæ).

A basa da ses caracter pre- e surnaziunal n’è l’Imperi mai sa sviluppà ad in
stadi naziunal da tempra moderna. L’Imperi è restà ina furmaziun manada
monarchicamain e marcada dals Stans da l’Imperi cun mo paucas instituziuns
communablas. L’extensiun ed ils cunfins dal Sontg Imperi roman èn sa midads
considerablamain en il decurs dals tschientaners. Durant sia pli gronda
extensiun cumpigliava l’Imperi bunamain l’entir territori da l’Europa Centrala e
dal Sid d’ozendi.

Dapi l’entschatta dal temp modern tempriv n’era l’Imperi structuralmain betg pli
abel da manar guerras offensivas u d’engrondir la pussanza. Da lura ennà èn la
protecziun giuridica ed il mantegniment da la pasch a l’intern vegnids
considerads sco intents principals da l’Imperi. L’Imperi dueva procurar per
quietezza, stabilitad e la soluziun paschaivla da conflicts cun franar la
dinamica da la pussanza. Ils subdits dueva l’Imperi proteger da despotissem dals
suverans, ed ils pitschens stans da l’Imperi da violaziuns dal dretg tras stans
da l’Imperi pli gronds e l’imperatur. Perquai ch’era stadis vischinants eran
integrads dapi il 1648 sco stans en l’urden constituziunal da l’Imperi,
adempliva quel ultra da quai ina funcziun impurtanta per segirar la pasch en il
sistem da las pussanzas europeicas.

Dapi il 18avel tschientaner ha l’Imperi pudì proteger pli e pli pauc sias parts
cunter la politica expansiva da pussanzas internas ed externas. Quai è stà ses
pli grond deficit ed in dals motivs per ses declin. Tras las conquistas da
Napoleun e la fundaziun dal Rheinbund ch’è sa resultada en consequenza da
quellas è l’Imperi daventà quasi inabel d’agir. L’epoca dal Sontg Imperi roman
da naziun tudestga è ida a fin ils 6 d’avust 1806 cun la demissiun da
l’imperatur Franz II.

Il Sontg Imperi roman è naschì dal Reginavel da l’ost dals Francs. L’Imperi era
ina furmaziun pre- e surnaziunala, in imperi da vasalladi e stadi da communitad
che n’è mai sa sviluppà ad in stadi naziunal sco per exempel la Frantscha u la
Gronda Britannia. Per motivs da la filosofia e teoria politica na vuleva
l’Imperi era betg esser chapì sco in tal.

La pussanza guvernativa exclusiva n’avevan ni l’imperatur ni ils prinzis
electurs ni la totalitad d’ina communitad sco la Dieta imperiala. L’Imperi na sa
lascha classifitgar ni sco stadi federativ ni sco federaziun da stadis. I na
deva betg ina simpla aristocrazia, dentant era betg in’oligarchia. Tuttina
reuniva l’Imperi en sasez tratgs caracteristics da tut questas furmas da stadi.
L’istorgia da l’Imperi è stada segnada da la dispita davart ses caracter. Gist
uschè pauc sco quai ch’igl è reussì da rumper il chaprizi dals singuls
territoris n’è l’Imperi betg sa dividì en in stadi federativ luc.

Sco ‹uniun tetgala› steva l’Imperi sur blers territoris e stgaffiva tenor dretg
imperial cundiziuns da basa per ils differents regents territorials. Quests
principadis u ducadis eran quasi independents, dentant betg suverans. Els
renconuschevan l’imperatur almain sco chau da l’Imperi ideal ed eran suttamess a
las leschas da l’Imperi, a sia giurisdicziun ed als conclus da la Dieta
imperiala. Il medem mument eran els dentant era participads a la politica da
l’Imperi, oravant tut tras l’elecziun dal retg, la capitulaziun electorala, la
participaziun a la Dieta imperiala ed ad autras represchentanzas dals stans.
Uschia pudevan els influenzar la politica da l’Imperi.

Cun il num era colliada la pretensiun a la successiun da l’Imperi roman antic e
cunquai per uschè da dir ad in domini universal. En il medem mument temev’ins
che las profezias dal profet Daniel sa verifitgeschian e che l’anticrist vegnia
sin Terra suenter ils quatter reginavels dal mund (teoria dals quatter
reginavels) – lura dueva cumenzar l’apocalipsa. Perquai che l’Imperi roman antic
vegniva quintà sco quart reginavel, na dastgava quel betg ir a frusta.
L’elevaziun tras l’agiunta ‹sontg› punctuava che l’Imperi era dà tras la grazia
da Dieu e legitimava il domini.

Cun l’encurunaziun da Carl il Grond sco imperatur tras papa Leo III l’onn 800 ha
il retg dals Francs tschentà ses reginavel en la successiun da l’Imperi roman
antic (l’uschenumnada translatio imperii). Istoricamain e segund il maletg da
sasez da l’Imperi roman era il Reginavel bizantin cristian-ortodox dentant sa
furmà da l’Imperi roman veder. Tenor l’opiniun dals Bizantins era il nov ‹Imperi
roman› dal vest in construct illegitim.

Cura che l’Imperi è sa furmà amez il 10avel tschientaner n’aveva el anc betg il
predicat ‹sontg›. L’emprim imperatur Otto I e ses successurs vesevan sasezs sco
represchentants da Dieu sin terra ed entras quai sco emprims protecturs da la
baselgia. Uschia vegnivan els era valitads dals auters. I na fascheva pia betg
basegn da punctuar la ‹sontgadad› da l’Imperi. L’imperi aveva num vinavant
Regnum Francorum orientalium ni en furma curta Regnum Francorum.

En las titulaturas dals imperaturs ottons cumparan dentant gia las parts da nums
che vegnan pli tard transferidas sin l’entir Imperi. Uschia chatt’ins en ils
diploms d’Otto II ch’èn vegnids stgaffids durant sia campagna militara en
l’Italia l’onn 982 la titulatura Romanorum imperator augustus, ‹imperatur dals
Romans›. Ed Otto III è s’auzà en sia titulatura sur tut las pussanzas clericalas
e profanas sa numnond umilitaivlamain ed a moda analoga al papa ‹servitur da
Jesus Cristus› e pli tard ‹servitur dals apostels›. Cun quai era el s’auzà sur
il papa.

Quest aspect sacral dals imperaturs ha il papat attatgà massivamain durant la
dispita d’investitura (tranter il 1075 ed il 1122) e la finala disfatg.
Silsuenter han ils papas empruvà da suttametter l’imperi al sacerdozi. En quest
connex è naschida en la chanzlia da Friedrich I, numnà Barbarossa, l’expressiun
sacrum imperium, cun la quala ins ha declerà l’istorgia da l’Imperi sco istorgia
dal salit e punctuà che l’Imperi saja independent dal papat. L’expressiun è
attestada l’emprima giada l’onn 1157. Forsa ch’ins ha reprendì qua
sapientivamain tradiziuns romanas da l’antica tardiva. Quai è dentant dispità en
la perscrutaziun, perquai ch’i savess sa tractar dad in’expressiun spezialmain
‹staufica›, tant pli che l’Imperi roman antic sez na valeva betg sco sacrum,
mabain be la persuna da l’imperatur.

Durant l’uschenumnà interregnum dal 1250 fin il 1273, durant il qual i n’è betg
reussì ad in dals trais retgs elegids da sa far valair cunter ils auters, è la
pretaisa da vulair esser il successur da l’Imperi roman sa colliada cun il
predicat sontg; igl ha dà ordlonder il num Sacrum Romanum Imperium. Il num latin
Sacrum Imperium Romanum è documentà l’emprima giada l’onn 1254. En documents
tudestgs cumpara el var 100 onns suenter (sut l’imperatur Carl IV). Precis
durant il temp senza imperatur han ins fatg la pretensiun da pussanza tant pli
energicamain – schebain ch’i n’è betg sa midà bler vidlonder il proxim temp.

L’agiunta Nationis Germanicae è pir cumparida en il temp medieval tardiv (enturn
l’onn 1450), cunquai che l’Imperi sa restrenscheva principalmain sin il
territori linguistic tudestg. L’onn 1486 è questa titulatura vegnida duvrada en
il dretg da pasch publica da l’imperatur Friedrich III. Uffizialmain è
quest’agiunta vegnida duvrada l’emprima giada l’onn 1512 en il preambel dal
cumià da la Dieta imperiala a Cologna. L’imperatur Maximilian I aveva envidà ils
Stans da l’Imperi tranter auter per il mantegniment dal Heiligen Römischen
Reiches Teutscher Nation. L’agiunta ha survegnì la tempra da cumbatter pretaisas
franzosas. Vers la fin dal 16avel tschientaner è la formulaziun puspè svanida
dal diever public.

Fin l’onn 1806 è ‹Sontg Imperi roman da naziun tudestga› stà la denominaziun
uffiziala da l’Imperi. Savens han ins era duvrà l’abreviaziun latina SRI per
Sacrum Romanum Imperium e l’abreviaziun tudestga H. Röm. Reich u sumegliant.

Ils dus davos gronds acts ch’han pertutgà l’Imperi, il Recess da la dicta
imperiala l’onn 1803 e la decleraziun da l’annullaziun da l’Imperi tras
l’imperatur Franz II, cuntegnan lura dentant il num ‹Imperi tudestg›. Da
sontgadad u pussanza universala na pudev’ins en mintga cas betg pli discurrer.

Suenter la mort da Carl il Grond l’onn 814 hai dà tranter las parts da l’Imperi
dals Francs pliras spartiziuns e reuniuns tranter ses uffants e biadis. Talas
spartiziuns eran tenor lescha francona in proceder normal e na signifitgavan
betg che l’unitad da l’Imperi svaniva. Ina politica communabla da las
differentas parts da l’Imperi ed ina reuniun era vinavant pussaivla. Sch’in dals
ertavels muriva senz’uffants, tutgava sia part da l’Imperi ad in da ses frars.

Ina tala spartiziun han ils biadis da Carl il Grond era concludì en il Contract
da Verdun l’onn 843. L’Imperi è vegnì spartì tranter Carl il Chalv ch’ha
survegnì la part occidentala fin circa la Maas cun ina populaziun da tschep
gallo-romanica, Ludivic il Tudestg ch’ha survegnì la part orientala da caracter
german e la finala Lothar I ch’ha survegnì sper la dignitad d’imperatur la
sdrima amez da caracter plitost francon sco era l’Italia fin circa a Roma.

Malgrà ch’ins vesa qua – era sch’il participants n’han betg intenziunà quai – la
futura charta geografica da l’Europa, hai dà ils proxims tschuncanta onns
ulteriuras reuniuns e spartiziuns tranter las parts da l’Imperi. Savens èn
quellas stadas cumbinadas cun guerras. L’onn 887 han ins relaschà Carl il Grass,
perquai ch’el aveva disditg tar il cumbat cunter ils Normans che sblundregiavan
e rapinavan. Sinaquai n’han ins betg pli fixà in chau per tut las parts da
l’Imperi. La parts restantas han elegì sezzas lur agens retgs. Quels na tutgavan
per part betg pli tar la dinastia dals Carolings. Quai è stà in cler segn che
las differentas parts dal reginavel sa muvevan pli e pli ina ord l’autra e che
la reputaziun da la dinastia dals Carolings aveva cuntanschì il punct il pli
bass. Pervia da las dispitas da successiun han ils Carolings chaschunà guerras
burgaisas è n’èn betg stads abels da proteger il reginavel cunter privels da
l’exteriur. Perquai che la dinastia mancava uss, è il reginavel sa dividì en
plirs contadis pli pitschens, ducadis ed auters dominis regiunals che
renconuschevan savens mo pli formalmain la suveranitad dals retgs regiunals.

Particularmain clera è la separaziun stada en la part amez dal reginavel.
Ordlonder hai dà l’onn 888 plirs pitschens reginavels independents sco la
Burgogna Auta e Bassa u l’Italia. Lur retgs eran sa fatgs valair cun l’agid da
nobels locals visavi pretendents carolingics. La Lorena era vegnida integrada
sco reginavel subdit al Reginavel da l’ost. En quest reginavel han ils nobels
locals elegì ducas, e suenter la mort da Ludivic l’Uffant, ch’è stà l’ultim
Caroling sin il tron ostrofrancon, avess il Reginavel da l’ost medemamain pudì
sa divider en pitschens reginavels. Cunquai che Conrad I è vegnì elegì retg
ostrofrancon en in’elecziun communabla, è quest process dentant vegnì retegnì.
Bain na fascheva Conrad betg part da la dinastia dals Carolings, ma el era in
Francon da la schlattaina dals Conradins. Cun l’elecziun dal duca saxon Heinrich
I l’onn 919 a Fritzlar n’han ins per l’emprima giada betg elegì in Francon sco
retg ostrofrancon. Dapi quel mument na purtava betg pli ina suletta dinastia il
reginavel; il regent vegniva uss elegì dals gronds regiunals, dals nobels e dals
ducas.

L’onn 921 ha il regent francon da l’occident renconuschì Heinrich I sco regent
cun ils medems dretgs. El dastgava purtar il titel rex Francorum orientalium,
retg dals Francs da l’ost. Cun quai era il reginavel sa sviluppà ad in stadi
autonom ch’era capabel da surviver a lunga vista.

Il nov reginavel era bain sa distatgà dal reginavel entir e cumpigliava las
populaziuns germanas che na discurrivan – cuntrari al pievel da la Franconia da
l’occident – betg latin romanisà, mabain theodiscus u diutisk (dal vegl tudestg
diot: appartegnent al pievel). Tuttina na veseva quest reginavel sasez betg sco
in stadi naziunal tudestg tempriv. Quai vala dal reminent er per il Sontg Imperi
roman da pli tard.

Che la conscienza da la nova schlattaina roiala ostrofrancona era creschida, è
gia sa mussà a chaschun da l’ascensiun al tron d’Otto I. Il figl da Heinrich I è
vegnì encurunà sin il tron presumà da Carl il Grond ad Aachen. Il caracter da
ses domini pli e pli sacral ha el demonstrà cun sa laschar unscher e cun
empermetter a la baselgia sia protecziun. Suenter insaquants cumbats cunter
parents e ducas lorens al èsi reussì da batter ils Ungarais sin il Lechfeld sper
Augsburg (955). Cun quai ha el confirmà e rinforzà ses domini. Tenor la legenda
al duai l’armada avair salidà anc sin il champ da battaglia cun imperator.

Questa victoria sur ils Ungarais ha intimà papa Gion XII da clamar Otto a Roma e
d’al offrir la curuna d’imperatur per ch’el sa preschentia sco protectur da la
baselgia. Papa Gion era periclità da lez temp tras retgs regiunals talians e
sperava che Otto al gidia cunter quels. Ma il clom d’agid dal papa demussa era
ch’ils anteriurs ‹barbars› eran sa midads en purtaders da la cultura romana e
ch’il regnum da l’ost vegniva considerà sco successur legitim da l’Imperi da
Carl il Grond. Otto è suandà il clom ed è sa rendì a Roma, era sche quai ha
chaschunà irritaziuns tar insaquants cussegliaders dal retg. Ma el vuleva esser
il protectur da la baselgia.

Sco ‹data da fundaziun› dal Sontg Imperi roman inditgeschan istoriografs savens
l’encurunaziun da l’imperatur Otto I ils 2 da favrer dal 962. Quai cumbain che
Otto na vuleva betg fundar in imperi nov (e n’ha era betg fundà in tal). En pli
ha l’Imperi era purtà quest num pir insaquants tschientaners pli tard. Tuttina
èsi giustifitgà da definir quest term sco cumenzament da l’Imperi. Il pli tard
qua è numnadamain stà terminà il process da separaziun, d’ina vart dal Reginavel
ostrofrancon e dal Reginavel amez, da l’autra vart dal Reginavel francon da
l’occident. Quests dus reginavels èn sortids sco reginavels autonoms da l’entir
Imperi francon. Il Sontg Imperi roman aveva survegnì sia legitimaziun profana e
sacrala sco nov Imperium Romanum tras l’encurunaziun da l’imperatur.

Quai che pertutga la societad era l’Imperi anc pauc differenzià en
cumparegliaziun cun il temp autmedieval e tardiv. Visibel era l’Imperi tar la
clamada sut las armas, en las radunanzas da dretgira localas ed en ils contadis
ch’eran gia dapi il temp dals Francs las unitads d’administraziun localas. Il
represchentant suprem da l’urden politic da l’Imperi, responsabel per la
protecziun da l’Imperi e la pasch a l’intern, era il retg. Las unitads politicas
subditas eran ils ducadis.

Durant il temp carolingic tempriv (enturn il 750) eran ils ducas d’uffizi
francons vegnids abolids tant per ils pievels ch’ils Francs avevan suttamess sco
per tals ch’eran pir sa furmads tras las midadas territorialas dals Francs.
Malgrà quai hai dà tranter il 880 ed il 925 tschintg novs ducadis en l’Imperi
ostrofrancon: quel dals Saxons, quel dals Bavarais, quel dals Alemans, quel dals
Francs ed il ducadi nov da la Lorena (ch’era naschì tras la partiziun da
l’Imperi ed al qual era la Frisia appartegneva). Quest svilup è vegnì promovì
tras il privel d’ordaifer ed il dretg da schlatta ch’era anc adina valaivel. Ma
gia durant il 10avel tschientaner hai dà midadas gravantas en la structura dals
reginavels. La Lorena è vegnida dividida l’onn 959 en la Lorena Auta e la Lorena
Bassa e la Carinzia è daventada l’onn 976 in agen ducadi.

Cunquai che l’Imperi era sa furmà sco instrument dals ducadis ch’eran segirs da
sasezs, na vegniva el ussa betg pli dividì tranter ils figls dal regent ed è
ultra da quai restà ina monarchia d’elecziun. Il fatg che l’‹ierta› na vegniva
betg dividida tranter ils figls dal retg cuntrafascheva bain al vegl dretg
francon. Da l’autra vart regiva Heinrich I ils ducas mo sco suveran feudal, el
avess pia pudì reparter tranter ses figls mo la Saxonia u ina suveranitad
feudala sur ils ducas. Consequentamain ha Heinrich I fixà l’onn 929 en ses urden
da chasa che sulettamain in figl duaja suandar el sin il tron. Gia qua vegn
cumbinà il patratg d’ierta ed il princip da la monarchia d’elecziun. Questa
cumbinaziun vegn a marcar l’Imperi fin la fin da la dinastia Salia.

Cun pliras campagnas militaras en l’Italia èsi reussì ad Otto I da conquistar la
part dal nord da la peninsla e d’integrar il reginavel dals Langobards
respectivamain dals Talians en l’Imperi. Igl è dentant mai reussì d’integrar
l’Italia imperiala dal tuttafatg.

Enaquella che Otto II ha numnà ses cusrin Carl duca da la Lorena Bassa, èn sa
schliadas las ultimas colliaziuns cun il reginavel francon occidental-franzos
ch’existivan anc en furma da relaziuns da parentella. Carl era in descendent da
la schlattaina dals Carolings ed il medem mument il frar giuven dal retg francon
occidental Lotar. Cuntrari a tschertas pretensiuns da la scienza n’èsi dentant
betg stà uschia ch’in ‹franzos malfidaivel› fiss daventà in vasal d’in retg
‹tudestg›. Talas categorias da patratgar n’eran anc betg enconuschentas da quel
temp, tant pli che la classa franco-germanica a la testa dal reginavel francon
occidental discurriva anc in tschert temp suenter la separaziun vinavant ses
dialect tudestg vegl. Otto II ha plitost tschertgà in avantatg per sasez enten
chatschar in cugn en la famiglia dals Carolings. Lotar ha reagì a moda vehementa
ed omaduas parts han chargià la dispita emoziunalmain. Las consequenzas da
questa ruttadira tranter ils descendents da l’Imperi francon èn dentant sa
mussadas pir pli tard. Sin fundament dal fatg che la conscienza franzosa era sa
sviluppada pli e pli fitg, è la monarchia franzosa ussa vegnida considerada sco
independenta da l’imperatur.

Gia ils emprims trais Ottons avevan cumenzà a liar la baselgia en il sistem da
reger profan da l’Imperi. Quest process ha cuntanschì ses punct culminant sut
Heinrich II. Istoriografs han pli tard numnà quest sistem il ‹sistem da baselgia
da l’Imperi ottonic-salic›. Quel ha dà la tempra a la constituziun da l’Imperi
enfin la fin da quel. Heinrich ha pretendì dal clerus ch’els al fetschian
senz’auter obedientscha e realiseschian immediatamain sia voluntad. El ha
cumplenì il domini roial sur la baselgia ed è daventà il ‹retg da spirituals›
sco strusch in segund suveran da l’Imperi. El n’ha dentant betg mo regì la
baselgia, el ha era regì l’Imperi entras la baselgia enten occupar posts
impurtants – per exempel quel dal chancelier – cun uvestgs. Affars da la
baselgia ed affars profans vegnivan da princip betg distinguì e tractads gist
tuttina sin sinodas. Quai n’è dentant betg mo sa resultà dal giavisch da vulair
tschentar cun il clerus fidaivel al retg ina cuntrapaisa als giavischs
d’independenza dals ducas (che lezs avevan entras lur tradiziun
franco-germanica). Heinrich II considerava ses Imperi plitost sco ‹chasa da
Dieu› ch’el stueva tgirar sco administratur da Dieu. Il pli tard uss sa chapiva
l’Imperi sco ‹sontg›.

Sut Conrad II è il Reginavel da la Burgogna vegnì vitiers sco terza part
impurtanta da l’Imperi. Quest svilup ha gia cumenzà sut Heinrich II. Il retg da
la Burgogna Rudolf III n’aveva betg descendents. Perquai ha el designà ses nev
Heinrich sco successur ed è sa mess sut la protecziun da l’Imperi. L’onn 1018 ha
el schizunt surdà sia curuna ed il scepter a Heinrich.

Durant il domini da Conrad è l’idea sa sviluppada vinavant che l’Imperi e ses
domini existian ed hajan vigur legala independentamain dal regent. Quai
illustrescha l’enconuschenta ‹metafra dal bastiment› da Conrad e sia pretaisa
d’integrar il reginavel da la Burgogna en l’Imperi – schegea ch’el sez dueva
ertar la Burgogna e betg l’Imperi. Sut Conrad han ils ministerials cumenzà a
furmar in agen stan da la noblezza inferiura cun surdar feuds a persunas betg
libras. Impurtant per il svilup dal dretg en l’Imperi èn stadas las tentativas
da Conrad da chatschar enavos las uschenumnadas sentenzias da Dieu. Quellas
vegnivan duvradas en la part dal nord da l’Imperi sco med legal ed han stuì far
plazza al dretg roman.

Conrad ha bain cuntinuà la politica da baselgia da l’Imperi da ses antecessur,
dentant cun damain vehemenza. El ha plitost giuditgà la baselgia tenor quai
ch’ella pudeva far per l’Imperi. La gronda part dals uvestgs ed avats ch’el ha
elegì eran umens da grond’intelligenza e spiritualitad. Il papa n’ha dentant
betg giugà ina gronda rolla tar sias nominaziuns. Tut ensemen sa preschenta ses
domini sco ‹grond’istorgia da success›. Quai ha probablamain era da far cun il
fatg ch’el regiva durant in temp d’ina sort atmosfera da partenza generala ch’è
sbuccada a la fin dal 11avel tschientaner en la refurma cluniacensa.

Heinrich III ha surprendì da ses bab Conrad in imperi consolidà; cuntrari a ses
dus antecessurs n’ha el betg stuì acquistar sia pussanza cun cumbatter. Malgrà
acziuns da guerra en Pologna ed Ungaria ha Heinrich mess gronda paisa sin la
pasch a l’intern da l’Imperi. En il sid da la Frantscha è naschida l’idea d’ina
pasch generala ch’è sa derasada enturn la mesadad dal 11avel tschientaner sur
l’entir occident cristian. Cun quest’idea vulev’ins franar las faidas e las
vendetgas ch’eran daventadas pli e pli in privel per il funcziunament da
l’Imperi. Iniziant da quest moviment era il monachissem cluniacen. Almain durant
ils firads cristians ils pli auts e durant ils dis sanctifitgads tras la passiun
da Cristus (pia davent da la mesemna saira fin il glindesdi marvegl) dueva reger
la ‹pasch da Dieu›.

Suenter la mort prematura da Heinrich III è ses figl Heinrich IV vegnì al tron,
e quai gia sco mattet da sis onns. Sia mamma Agnes ha surpiglià per el la tutela
fin ch’el ha accumplì l’onn 1065 ses 15avel anniversari. La consequenza è stada
che la roialitad ha pers plaun a plaun pussanza e muntada. A Roma n’interessava
l’opiniun dal futur imperatur gia tar la proxim’elecziun dal papa nagin pli.
L’autur da las annalas da la claustra da Niederaltaich ha resumà la situaziun
suandantamain: «Quels ch’eran preschents a la curt avevan mintgin quità mo da
sasez e nagin instruiva il retg en quai ch’è bun e gist, uschia ch’igl ha dà
grond dischurden en l’Imperi».

Per il status futur da la baselgia da l’Imperi è la dispita d’investitura stada
decisiva. I sa chapiva da sasez ch’ils regents roman-tudestgs occupavan da nov
las sedias episcopalas vacantas en l’Imperi. Entras la flaivlezza da la
roialitad durant la regenza da la mamma da Heinrich avevan il papa, ma era
prinzis religius e profans empruvà da s’appropriar da possess e dretgs roials.
Cura ch’ins ha empruvà pli tard da dar dapli valur a la pussanza roiala, ha quai
natiralmain provocà protestas. Vulend Heinrich far valair ses agen candidat per
la sedia episcopala da Milaun il zercladur da l’onn 1075, ha papa Gregor VII
reagì immediat. Il december dal medem onn ha el excommunitgà il retg Heinrich e
cunquai dispensà tut ils subdits da lur engirament da fidaivladad. Ils prinzis
da l’Imperi han pretendì da Heinrich ch’el laschia schliar l’excommunicaziun fin
il favrer da l’onn 1077, cas cuntrari n’al renconuschian els betg pli sco retg.
Heinrich IV ha stuì sa suttametter ed ha umilià sasez faschond il viadi a
Canossa legendar. Las posiziuns da pussanza eran sa midadas en il cuntrari;
l’onn 1046 aveva Heinrich III anc derschà sur da trais papas, ussa dueva in papa
derschar sur dal retg.

Il figl da Heinrich IV è sa mess cun agid dal papa cunter ses bab ed ha
cuntanschì cun forza che quel ha abditgà l’onn 1105. Il nov retg Heinrich V è
dentant vegnì renconuschì generalmain pir suenter la mort da Heinrich IV. Cura
ch’el è stà segir d’avair questa renconuschientscha, è el sa mess encunter il
papa ed ha cuntinuà cun la politica antipapala da ses bab. L’emprim ha el
cuntinuà cun la dispita d’investitura da ses bab encunter Roma ed ha cuntanschì
l’onn 1122 en il Concordat da Worms in accumodament cun il papa en uffizi Kalixt
II. Heinrich V, ch’aveva investì avant ils uvestgs da l’Imperi cun anè e fist,
ha acceptà la pretaisa da la baselgia sin il dretg d’investitura.

La schliaziun ch’ins aveva chattà era simpla e radicala. Ils refurmaturs da la
baselgia avevan pretendì che las incumbensas religiusas dal uvestgs duajan
vegnir separads da las incumbensas profanas ch’els avevan ademplì fin qua.
Perquai duevan ils uvestgs returnar lur dretgs e privilegis ch’els avevan
survegnì ils davos decennis da l’imperatur respectivamain dal retg. D’ina vart
èn las obligaziuns dals uvestgs envers l’Imperi scrudadas cun quai, ma da
l’autra vart era il dretg dal retg da pudair prender influenza tar la nominaziun
dals uvestgs. Cunquai ch’ils uvestgs na vulevan betg desister da lur monopols
fiscals profans, ha Heinrich sfurzà il papa d’approvar ina schliaziun da
cumpromiss. L’elecziun dals uvestgs ed avats dueva bain vegnir tractada en
preschientscha da delegads imperials. Il candidat elegì dueva dentant vegnir
infeudà da l’imperatur cun il monopol fiscal pir suenter l’elecziun. Uschia han
ins segirà la cuntinuitad da la baselgia imperiala; l’influenza da l’imperatur
sin quella è dentant vegnida reducida considerablamain.

Suenter la mort da Heinrich V l’onn 1125 è Lothar III vegnì elegì retg. Encunter
quest’elecziun hai dà grond’opposiziun. Ils Staufers ch’avevan sustegnì Heinrich
V avevan gì speranzas legitimas sin il titel da retg. L’opposiziun vers Lotar ed
ils Welfs che sustegnevan el ha cuzzà fin l’onn 1135. La rivalitad tranter Welfs
e Staufers è vegnida provotgada vinavant, cura ch’il Staufer Konrad è vegnì
numnà retg l’onn 1138. Ses giavisch d’acquistar la curuna d’imperatur na dueva
dentant betg ir en vigur. Era sia participaziun a la Segunda cruschada n’ha betg
gì success; el ha gia stuì turnar en l’Asia Minura. Persuenter al è reussida
in’allianza cun l’imperatur bizantin Manuel I. Komnenos encunter ils Normans.

Suenter che Konrad è mort l’onn 1152 è ses nev Friedrich, il duca da la Svevia,
vegnì elegì retg. Friedrich, numnà ‹Barbarossa›, ha fatg politica resoluta
ch’aveva la finamira da gudagnar enavos dretgs imperials en l’Italia. Per quest
motiv ha el fatg sis campagnas militaras en il sid. L’onn 1155 è el vegnì
encurunà imperatur. Curt suenter hai dà tensiuns cun il papa, perquai che
Friedrich I n’ha betg realisà ina campagna militara encunter ils Normans en
l’Italia Bassa ch’el fiss stà obligà da far tenor contract. Medemamain èn las
relaziuns cun Bizanz s’agravadas. Era las citads suveranas da l’Italia dal Nord
– oravant tut Milaun ch’era ina citad ritga e pussanta – han cumbattì las
emprovas da Friedrich da rinforzar l’administraziun da l’Imperi en l’Italia. La
finala hai da l’uschenumnada lia lumbarda ch’era tuttavia abla da tegnair pitg
militarmain al Staufer. A medem temp avevi dà in’elecziun dal papa dispitaivla,
en la quala papa Alexander III è vegnì elegì cun la maioritad da las vuschs.
Friedrich n’ha l’emprim betg renconuschì il papa. Pir cura ch’el ha vis ch’ina
soluziun militara n’aveva betg schanzas d’avair success (l’onn 1167 aveva
in’epidemia furià en l’armada imperiala avant Roma, l’onn 1176 è seguida la
terrada da Friedrich en la Battaglia da Legnano) hai dà en la Pasch da Venezia
l’onn 1177 ina cunvegna tranter l’imperatur ed il papa. Era las citads da
l’Italia dal Nord èn s’accordadas cun l’imperatur, ma Friedrich n’ha per bler
betg pudì cuntanscher tut sias finamiras.

En l’Imperi era l’imperatur vegnì en ils fiers cun ses cusrin Heinrich, il
pussent duca da la Saxonia e da la Baviera or da la chasa dals Welfs. Insaquants
onns avant eran els s’accordads communablamain. Uss aveva Heinrich dentant fatg
cundiziuns avant che sa participar ad ina campagna militara en l’Italia, e
Friedrich ha prendì quai per stgisa d’al privar da la pussanza. L’onn 1180 han
ins instradà in process encunter Heinrich, destruì il ducadi da la Saxonia ed
ultra da quai empitschnì la Baviera. Da quai ha dentant l’imperatur profità main
ch’ils signurs territorials da l’Imperi.

L’imperatur è mort il zercladur da l’onn 1190 en l’Asia Minura durant ina
cruschada. Ses successur è stà ses segund figl Heinrich VI. Lez era gia vegnì
numnà l’onn 1186 entras ses bab Caesar e valeva dapi lura sco successur designà
da Friedrich. L’onn da si’encurunaziun sco imperatur (1191) ha Heinrich empruvà
da prender possess dal Reginavel dals Normans en l’Italia Bassa ed en Sicilia.
Damai ch’el era maridà cun ina princessa normana e che la chasa Hauteville che
regeva là era morta or en la lingia principala, ha el fatg pretaisas che n’èn
l’emprim dentant betg stadas realisablas militarmain. Pir l’onn 1194 èsi reussì
da conquistar l’Italia Bassa, nua che Heinrich è procedì cun brutalitad vers
forzas da l’opposiziun. En Germania aveva Heinrich da sbatter cunter la
resistenza dals Welfs – l’onn 1196 ha ses plan d’introducir ina monarchia
d’ierta fatg naufragi. Persuenter ha el fatg ina ‹politica da la Mar
Mediterrana› ambiziusa cun detg bler success. La finamira da quella era forsa da
conquistar la Terra sontga u schizunt in’offensiva encunter Bizanz.

Suenter la mort prematura da Heinrich VI l’onn 1197 è la davosa emprova
d’etablir en l’Imperi ina ferma pussanza centrala ida da l’aua giu. L’onn 1198
hai dà in’elecziun dubla: il mars è Philipp da la Svevia vegnì elegì a
Mühlhausen/Thüringen ed il zercladur Otto IV a Cologna. Dus retgs stevan in
encunter l’auter. Il figl da Heinrich, Friedrich II, era bain gia vegnì elegì
retg l’onn 1196 en la vegliadetgna da dus onns, sias pretaisas han ins dentant
ignorà. Tuttina è l’elecziun remartgabla. La dispita per il tron ha gì lieu
durant ina fasa, en la quala igl è vegnì scrit si e reglà giuridicamain pli e
pli bler. Sper las charplinas militaras è vegnida ina cumponenta giuridica. Da
cas da precedenza han ins fatg cumprovas da l’atgna legitimitad ed ha adattà
tradiziuns veglias a la situaziun actuala. Blers arguments e princips che duevan
valair per las futuras elecziuns da retgs han ins formulà durant quest temp.
Quest svilup è culminà amez il 14avel tschientaner suenter las experientschas da
l’interregnum en las fixaziuns da la Bulla d’aur. Philipp era gia s’etablì per
gronda part cura ch’el è vegnì assassinà il zercladur 1208.

L’onn 1212 è Friedrich II viagià en Germania per far valair ses dretgs, ma il
fatg ch’el è stà era suenter sia renconuschientscha mo paucs onns da ses temp da
regenza en l’Imperi tudestg, ha puspè dà als prinzis dapli libertad d’agir.
Friedrich ha concedì als prinzis mundans (en il Statum in favorem principum) ed
als prinzis religius (en la Confoederatio cum principibus ecclesiasticis) vasts
dretgs per ch’els elegian e renconuschian ses figl Heinrich sco retg
tudestg-roman. Quests privilegis han furmà la basa legala, sin la quala ils
prinzis han pudì schlargiar lur pussanza a suveranitads serradas. En il temp
medieval tardiv duevan quests privilegis furmar la basa per il svilup da singuls
stadis or dals territoris da l’Imperi.

En il temp medieval tardiv ha la pussanza centrala pers valur en consequenza dal
declin dals Staufers e da l’interregnum fin il temp da Rudolf da Habsburg. La
pussanza dals prinzis electurs è creschida, igl è dentant d’agiuntar che la
pussanza centrala è adina stada plitost flaivla. L’expansiun franzosa en la zona
da cunfin occidentala da l’Imperi ha gì per consequenza che la roialitad aveva
pli e pli paucas pussaivladads da prender influenza en l’anteriur Reginavel da
la Burgogna. Ina tendenza sumeglianta ma main ferma è sa mussada en l’Italia
imperiala (pia oravant tut en la Lumbardia ed en la Toscana). Pir Heinrich VII
ha pudì reanimar bufatgamain cun sia campagna militara (1310-1313) la politica
d’Italia imperiala. Suenter Friedrich II è Heinrich era stà l’emprim retg
roman-tudestg ch’ha cuntanschì la curuna imperiala. La politica d’Italia dals
regents dal temp medieval tardiv è dentant restada entaifer cunfins
considerablamain pli stretgs che quella da lur antecessurs dal temp autmedieval.

En lur politica d’Italia èn ils retgs danovamain vegnids en conflict cun ils
papas che residiavan dapi l’onn 1309 ad Avignon. En questas dispitas, ch’èn
oravant tut stadas intensivas durant il temp da Ludivic il Bavarais, ha surtut
la dumonda da la pretaisa d’approvaziun tras ils papas giugà ina gronda rolla.
En quel grà hai era dà debattas teoreticas davart la politica (cf. Wilhelm
d’Ockham e Marsilius da Padua) e la finala èn ils prinzis electurs
respectivamain il retg s’emancipads pli fitg dal papa. Quest’emancipaziun è
vegnida exprimida en la Societad da cura da Rhense l’onn 1338.

Ils retgs dal temp medieval tardiv èn sa concentrads pli fitg sin la part
tudestga da l’Imperi, ed a medem temp èn els sa tegnids pli fitg ch’avant vi da
lur pussanza da chasa. L’imperatur Carl IV pon ins prender sco exempel da model
persuenter. Ad el èsi era reussì da s’accordar per gronda part cun il papa. Cun
la Bulla d’aur (tudestg: Goldene Bulle, latin: Bulla Aurea) ha el stgaffì l’onn
1356 ina da las pli impurtantas ‹leschas da basa da l’Imperi›, en la quala ils
dretgs dals prinzis electurs èn vegnids fixads definitivamain. Quests dretgs han
signà la politica futura da l’Imperi a moda marcanta. La Bulla d’aur è restada
en vigur fin che l’Imperi è vegnì schlià.

Durant il temp che Carl IV era a la testa da l’Imperi è la pesta – la ‹mort
naira› – rutta or. En il decurs da l’epidemia è la populaziun sa reducida
considerablamain, latiers hai dà pogroms cunter Gidieus. Quest temp è dentant
era stà in fasa da fluriziun per la Hansa ch’è daventada ina pussanza gronda en
l’Europa dal Nord.

Suenter la mort da Carl l’onn 1378 han ils Luxemburgais prest gì pers lur
pussanza en l’Imperi, perquai ch’il cumplex da pussanza da chasa che Carl aveva
stgaffì è ì en decadenza. Cunquai che ses figl Wenzel n’era apparentamain betg
abel da manar l’Imperi, al ha ina gruppa da prinzis electurs destituì ils 20
d’avust 1400. Enstagl han ins elegì il cont palatin Ruprecht sco nov retg. Sia
basa da pussanza e sias resursas eran dentant memia limitadas per pudair reger
endretg. Engrevgiant è stà per el ch’ils Luxemburgais n’han betg acceptà la
sperdita da l’onur roiala. Suenter la mort da Ruprecht l’onn 1410 è la finala
Sigismund, e cun el il davos Luxemburgais, vegnì sin il tron.

Vitiers devi novs problems cun la baselgia, sco per exempel il schisma da
l’occident. Pir Sigismund ha pudì dismetter il schisma sa referind al
conciliarissem. Cun la mort da Sigismund l’onn 1437 è la chasa luxemburgaisa
morta or en lingia directa. Uss hai tutgà als Habsburgais da surpigliar l’onur
roiala. Quella han els pudì defender bunamain senz’interrupziun fin la fin da
l’Imperi.

Ils imperaturs habsburgais Friedrich III, Maximilian I e Carl V han puspè gì
dapli renconuschientscha en lur funcziun d’imperatur, tras quai ch’ins ha collià
l’uffizi fermamain cun la nova organisaziun da l’Imperi. Maximilian ha agì en il
senn dal moviment da refurma, cura ch’el ha inizià l’onn 1495 ina refurma da
l’Imperi vasta che prevediva ina pasch publica eterna (ina da las intenziuns las
pli impurtantas dals aderents da la refurma) ed ina taglia per l’entir Imperi,
l’uschenumnà Gemeiner Pfennig. Bain n’èsi betg reussì dal tuttafatg da realisar
questas refurmas – da las instituziuns ch’èn naschidas da quest program èn mo
ils novs circuls da l’Imperi e la Dretgira da chombra da l’Imperi stads da
durada. Tuttina dueva la refurma furmar la basa per l’Imperi dal temp modern.
L’Imperi ha numnadamain retschet in sistem da regulaziun in bun toc pli precis
ch’avant ed ina structura instituziunala. Er la concordanza fixada tranter
l’imperatur ed ils Stans da l’Imperi duevan influenzar il futur. E la finala è
sa sviluppada durant quel temp la Dieta imperiala che dueva restar fin il davos
il forum politic central da l’Imperi.

L’emprima mesadad dal 16avel tschientaner è stada marcada d’ulteriuras
codificaziuns giuridicas e cun quai era d’ina ulteriura concentraziun da
l’Imperi. Uschia han ins edì ils onns 1530 e 1548 urdens da polizia per l’Imperi
e l’onn 1532 la Constitutio Criminalis Carolina. Da l’autra vart hai dà tras la
refurmaziun da la baselgia in schisma, quai ch’ha natiralmain gì in effect pauc
integrativ. Il fatg che singulas regiuns e singuls territoris han vieut il dies
a la veglia baselgia romana ha mess l’Imperi – che pretendeva d’esser sontg –
sin ina greva emprova.

L’edict da Worms da l’onn 1521 ch’ha bandischà Martin Luther n’ha anc betg
pussibilità ina politica amicabla vers la refurmaziun, era sche l’edict n’è betg
vegnì resguardà en l’entir Imperi. Ma gia las decisiuns da la proxima Dieta
imperiala èn s’allontanadas da questa direcziun. Ins ha formulà decisiuns da
cumpromiss ambivalentas e nunexactas, quai ch’ha chaschunà novas dispitas
giuridicas. Uschia ha per exempel la Dieta imperiala da Nürnberg declerà l’onn
1524 che tuts duajan suandar l’edict da Worms, so vil inen muglich sei. Ina
schliaziun da pasch definitiva n’han ins dentant betg pudì chattar; il cuntrari
è vegnì fatg in cumpromiss temporar suenter l’auter.

Suenter ditg targlinar ha Carl bandegià l’onn 1546 ils manaders dal
Schmalkaldischer Bund evangelic ed ha cumenzà cun l’execuziun militara or da
l’Imperi. Questa charplina è entrada en l’istorgia sco Guerra schmalcaldica dals
onns 1547/48. Suenter la victoria da l’imperatur han ils prinzis protestants
stuì acceptar a la Dieta imperiala ad Augsburg da l’onn 1548 l’uschenumnà
Interim d’Augsburg. Quel als ha almain concedì il chalesch da laics e la lètg da
reverendas. Che la guerra aveva anc gì ina buna fin per ils stans da l’Imperi
protestants ha gì da far cun quai che Carl n’ha betg mo gì finamiras sin il
sectur da la politica da religiun. El avess era gugent abolì la constituziun da
stans ed etablì quasi ina regenza centrala da l’imperatur. Encunter questas
finamiras supplementaras han ils stans da l’Imperi catolics fatg resistenza,
uschia ch’i n’è betg stà pussaivel da chattar ina schliaziun da la dumonda da
religiun cuntentaivla.

Las dispitas religiusas en l’Imperi faschevan part da la concepziun da Carl V
ch’includeva in imperi habsburgais universal, ina monarchia universalis. Quella
cumpigliava la Spagna, ils territoris d’ierta austriacs ed il Sontg Imperi
roman. I n’è dentant ni reussì ad el d’etablir in imperi d’ierta ni da laschar
midar la curuna d’imperatur tranter la lingia austriaca e la lingia spagnola
dals Habsburgais.

La Guerra da prinzis dal prinzi electur saxon Moritz da la Saxonia encunter Carl
V ed il Contract da Passau ch’è sa resultà da quella l’onn 1552 èn stads emprims
pass ad ina pasch da religiun duraivla en l’Imperi. Quests pass han lura era
manà l’onn 1555 a la Pasch da religiun e da l’Imperi d’Augsburg.

La Pasch d’Augsburg n’è dentant betg mo stada impurtanta sco pasch da religiun,
mabain er per la constituziun, cunquai ch’ins ha stgaffì l’urden d’execuziun da
l’Imperi. Igl era stà necessari d’introducir in tal pervia da la Segunda Guerra
da marches en il territori francon (1552–1554). Il marches da Kulmbach Albrecht
Alcibiades da Brandenburg-Kulmbach aveva extorcà daners e schizunt terren da
differents territoris francons da l’Imperi. L’imperatur Carl V n’ha betg
crititgà quai, mabain schizunt prendì Albrecht en ses servetsch e legitimà cun
quai il fatg ch’Albrecht aveva rut la pasch publica eterna. Perquai ch’ils
territoris pertutgads n’han betg acceptà che l’imperatur ha confirmà
l’enguladitsch da lur terra, ha Albrecht devastà lur territori. En la part dal
nord ha Moritz da la Saxonia furmà truppas per cumbatter Albrecht. Pia aveva in
prinzi e betg l’imperatur inizià mesiras militaras cunter Albrecht. Ils 9 da
fanadur 1553 hai dà la battaglia la pli sanguinusa dal temp da la refurmaziun en
l’Imperi, la battaglia sper Sievershausen, tar la quala Moritz da la Saxonia è
mort.

Gist uschè impurtant sco l’urden d’execuziun è stada la pasch da religiun ch’ins
ha proclamà ils 25 da settember 1555. Cun quella han ins desistì da l’idea che
l’Imperi saja confessiunalmain unifitgà. Ils suverans han survegnì il dretg da
decider davart la confessiun da lur subdits, quai ch’è vegnì resumà a moda
pregnanta en la furmla Cuius regio, eius religio (quel che regna, decida davart
la religiun). En ils territoris protestants han ils suverans obtegnì la
giurisdicziun religiusa. Tras quai èn els daventads ina spezia da chaus
spirituals da lur territori. Plinavant è vegnì fixà che stans da l’Imperi
religius, pia archuvestgs, uvestgs e prelats imperials, avevan da restar
catolics. Questas ed autras mesiras han bain schlià il problem da la religiun a
moda paschaivla, han dentant era mussà che l’Imperi è sa dividì pli e pli e
bloccà a vista mesauna las instituziuns da l’Imperi.

Fin l’onn 1580 è suandada en l’Imperi ina fasa senza pli grondas guerras. La
Pasch da religiun ha stabilì la pasch, ed era las instituziuns sco ils circuls
da l’Imperi e la Dretgira da chombra da l’Imperi èn daventads instruments
effizients e renconuschids per segirar la pasch. Durant quest temp hai dentant
dà l’uschenumnada confessiunalisaziun, quai vul dir che las trais confessiuns
protestantissem, calvinissem e catolicissem èn sa distanziadas ina da l’autra ed
èn sa consolidadas. En quest connex èn furmas da stadi modernas sa sviluppadas
en ils territoris, quai ch’ha chaschunà a l’Imperi problems constituziunals. Las
tensiuns èn creschidas talmain che las instituziuns da l’Imperi n’han betg pli
pudì metter perina las confessiuns ed eran facticamain bloccadas a la fin dal
16avel tschientaner. Gia a partir da l’onn 1588 n’era la Dretgira da chombra da
l’Imperi betg pli abla d’agir.

L’entschatta dal 17avel tschientaner n’han ils stans protestants era refusà la
Dretgira da cussegl da l’Imperi che vegniva represchentada sulettamain da
l’imperatur catolic. La situaziun è escalada vinavant. A medem temp èn il
collegi dals prinzis electurs ed ils circuls da l’Imperi sa dividids en
gruppaziuns confessiunalas. Ina Dieta imperiala l’onn 1601 è ida da l’aua giu
pervia da las differenzas tranter las partidas. Set onns pli tard han ins stuì
terminar ina Dieta imperiala a Regensburg senza decisiuns, perquai che
l’imperatur n’ha betg renconuschì il confess dal palatinat electur calvinist.
Sinaquai han il palatinat ed auters stans protestants bandunà la Dieta
imperiala.

Perquai ch’il sistem da l’Imperi era per gronda part bloccà e la pasch
probablamain periclitada, han sis prinzis protestants fundà ils 14 da matg 1608
l’Uniun protestanta. Ulteriurs prinzis e citads da l’Imperi èn s’associads pli
tard a l’uniun. L’electurat da la Saxonia ed ils prinzis da la Germania dal Nord
èn dentant stads davent. Per reagir sin l’uniun han citads e prinzis catolics
fundà ils 10 da fanadur 1609 la Lia catolica. La lia vuleva mantegnair il sistem
da l’Imperi d’enfin ussa e la surpaisa dal catolicissem. L’Imperi e sias
instituziuns eran ussa bloccads dal tuttafatg ed inabels d’agir.

La crudada or da fanestra a Prag ha lura mess en moviment la Guerra da
trent’onns. L’emprim ha l’imperatur gì grond success militar ed ha empruvà da
trair a niz quel politicamain per sia posiziun envers ils Stans da l’Imperi.
Uschia ha l’imperatur Ferdinand II bandischà l’onn 1621 il prinzi electur retg
da la Boemia Friedrich V e surdà l’onur d’eleger a Maximilian I da la Baviera.
Malgrà il cumenzament da la guerra avevan tut ils prinzis electurs – era ils
protestants – elegì ils 19 d’avust 1619 Ferdinand sco nov imperatur.

Ils 6 da mars da l’onn 1629 è l’edict da restituziun vegnì decretà. Igl è stà il
davos act da legislaziun d’impurtanza d’in imperatur en l’Imperi. Sco gia la
bandegiada da Friedrich V è era quest document naschì da la pretensiun da
pussanza da l’imperatur. L’edict pretendeva che la Pasch da l’Imperi d’Augsburg
vegnia realisada tenor interpretaziun catolica. Lasuenter avevan tut ils
chapitels catedrals, las claustras ed ils uvestgieus ch’ils suverans protestants
avevan secularisà dapi il Contract da Passau da turnar als catolics. Quai avess
per l’ina muntà la recatolisaziun da gronds territoris protestants. Per l’autra
fiss la posiziun da pussanza da l’imperatur vegnida rinforzada considerablamain,
perquai che dumondas da religiun vegnivan decididas fin qua communablamain da
l’imperatur, dals Stans da l’Imperi e dals prinzis electurs. Cunter quest edict
hai dà ina coaliziun surconfessiunala dals prinzis electurs. Els na vulevan betg
acceptar che l’imperatur relaschia senza lur consentiment in edict talmain
rigurus.

L’onn 1630 han ils prinzis electurs sut la direcziun dal nov prinzi electur
catolic Maximilian I sfurzà l’imperatur da relaschar il generalissimus imperial
Wallenstein e d’approvar in edict revedì. Il medem onn è la Svezia entrada en la
guerra sin la vart dals stans da l’Imperi protestants. Suenter che las truppas
imperialas eran stadas insaquants onns inferiuras als Svedais, èsi reussì a
l’imperatur d’anc cuntanscher ina giada il suramaun cun gudagnar la battaglia
sper Nördlingen (1634). En la Pasch da Prag (1635) tranter l’imperatur e
l’electurat da la Saxonia ha Ferdinand bain stuì suspender l’edict da
restituziun per quarant’onns. Ma facticamain è il chau da l’Imperi vegnì
rinforzà tras questa pasch. Ins ha numnadamain schlià tut las allianzas dals
Stans da l’Imperi (auter che la societad da cura) e concedì a l’imperatur il
commando suprem sur l’armada da l’Imperi. Era ils protestants han acceptà quai.
Il problem da religiun da l’edict da restituziun han ins spustà per 40 onns,
perquai che l’imperatur ed ils blers Stans da l’Imperi èn vegnids perina ch’igl
haja prioritad da reconciliar politicamain l’Imperi, da stgatschar pussanzas
estras e da finir la guerra.

Suenter che la Frantscha è entrada en la guerra per evitar ina ferma pussanza
imperiala-habsburgaisa, hai puspè vesì ora mender per l’imperatur. Sin il pli
tard uss è il teutscher Konfessionskrieg entaifer l’Imperi daventà in cumbat
egemonial europeic. La guerra è pia ida vinavant, perquai ch’ils problems da
confessiun e constituziun ch’ins aveva almain schlià provisoricamain en la Pasch
da Prag avevan mo prioritad secundara per la Svezia e la Frantscha che sa
chattavan sin territori da l’Imperi. Ultra da quai aveva quest contract da
paasch mancos considerabels, uschia ch’er ils conflicts interns da l’Imperi han
cuntinuà.

Dapi l’onn 1637 era Ferdinand III en uffizi sco imperatur. Tar las tractativas
da pasch a Münster ed Osnabrück che stevan avant porta vuleva el represchentar
persul l’Imperi. Cunter sia voluntad han ins laschà participar a las tractativas
ils Stans da l’Imperi ch’insistivan sin lur libertad e che vegnivan sustegnids
da la Frantscha en questa dumonda. Questa dispita ch’ins ha numnà dumonda
d’admissiun ha disfatg definitivamain il sistem da la Pasch da Prag cun la ferma
posiziun da l’imperatur. Oriundamain vuleva Ferdinand mo sclerir las dumondas
europeicas durant questas negoziaziuns vestfalicas e far la pasch cun la
Frantscha e la Svezia. Ils problems da constituziun tudestgs vuleva el tractar
pli tard a chaschun d’ina Dieta imperiala, nua ch’el avess pudì sa preschentar
sco purtader da la pasch glorius. Sin questa Dieta imperiala avessan er las
pussanzas estras gì pers nagut.

L’imperatur, la Svezia e la Frantscha èn sa cunvegnids l’onn 1641 a Hamburg da
far tractativas da pasch, e quai cumbain ch’ils cumbats han cuntinuà. Las
tractativas han cumenzà l’onn 1642/43 a moda parallela ad Osnabrück tranter
l’imperatur, ils stans da l’Imperi evangelics e la Svezia ed a Münster tranter
l’imperatur, ils stans da l’Imperi catolics e la Frantscha. Che l’imperatur n’ha
betg represchentà sulet l’Imperi è stà in’impurtanta terrada simbolica. La
pussanza imperiala ch’era vegnida rinforzada tras la Pasch da Prag era puspè
messa en dumonda. Ils stans da l’Imperi da tut las confessiuns consideravan
l’urden da Prag per talmain privlus ch’els eran pli segirs da lur dretgs,
sch’els na stuevan betg sa confruntar sulets cun l’imperatur e pudevan
contractar davart la constituziun da l’Imperi sut l’egliada da l’exteriur. Quai
ha dentant era correspundì als giavischs da la Frantscha che vuleva exnum
limitar la pussanza dals Habsburgais ed è perquai s’engaschada per ina
participaziun dals Stans da l’Imperi.

Domaduas citads, en las qualas las negoziaziuns avevan lieu, e las vias da
colliaziun tranter ellas avev’ins vulì demilitarisar (quai ch’è dentant mo vegnì
realisà per Osnabrück) e tut ils ambassadurs han survegnì accumpagnament liber.
Per intermediar èn delegaziuns da la Republica da Venezia, dal papa e dal
Danemarc sco era represchentants d’autras pussanzas europeicas idas en
Vestfalia. A la fin èn tut las pussanzas europeicas danor il Reginavel osman, la
Russia e l’Engalterra sa participadas a las negoziaziuns. Sper l’intent da
contrahar tranter l’Imperi e la Svezia han las negoziaziuns ad Osnabrück
survegnì il caracter d’ina reuniun da l’Imperi, tar la quala ins ha er tractà
dumondas confessiunalas e constituziunalas a l’intern. A Münster han ins tractà
las cundiziuns generalas europeicas e las midadas dals dretgs feudals en connex
cun l’Ollanda e la Svizra. Plinavant han ins tractà qua la Pasch da Münster
tranter la Spagna e la Republica da l’Ollanda.

Fin a la fin dal 20avel tschientaner eran ins da l’avis che la Pasch vestfalica
haja destruì l’Imperi. Hartung ha motivà quai cun l’argument che la pasch haja
prendì a l’imperatur tut las pussaivladads e dà als Stans da l’Imperi
praticamain libertad d’agir illimitada. L’Imperi saja «ì en scalgias», «ì en
mieulas» – i sa tractia pia d’ina «disgrazia naziunala». Sulettamain la dumonda
da religiun hajan ins schlià, l’Imperi dentant saja crudà en ina immobilitad
ch’haja la finala fatg ir en decadenza quel.

Durant il temp curt suenter la Pasch vestfalica ed era anc durant il 18avel
tschientaner han ins dentant percepì tut auter quella. Ins ha beneventà la
cunvegna sco nova lescha da basa che valeva dapertut, nua che l’imperatur, il
simbol da l’unitad da l’Imperi, vegniva acceptà cun ses privilegis. Las
fixaziuns da la pasch han tschentà ils dominis territorials e las differentas
confessiuns sin in plaun giuridic unifitgà. Latiers ha il contract fixà ils
mecanissems ch’ins aveva stgaffì suenter la crisa da constituziun a l’entschatta
dal 16avel tschientaner e ch’eran sa cumprovads. Las fixaziuns da la Pasch da
Prag ha la Pasch vestfalica sbittà. Georg Schmidt ha scrit resumond: «La pasch
ha ni chaschunà la fragmentaziun dal stadi ni l’absolutissem dals prinzis. (...)
La pasch ha punctuà la libertad dals stans, n’ha dentant betg fatg dals stans
stadis suverans.»

Ils Contracts da la Vestfalia han purtà a l’Imperi la pasch giavischada
ardentamain. L’Imperi ha pers insaquants territoris a la Frantscha e relaschà
facticamain l’Ollanda e la Confederaziun svizra or da l’uniun da l’Imperi.
Uschiglio n’è betg sa midà bler en l’Imperi, il sistem da pussanza tranter
l’imperatur ed ils Stans da l’Imperi è s’equilibrà da nov, senza dentant
stuschar fitg las paisas en cumparegliaziun cun la situaziun avant la guerra. La
politica da l’Imperi n’è era betg vegnida deconfessiunalisada, ma las relaziuns
tranter las confessiuns èn vegnidas regladas da nov. Ins ha ni «condemnà l’uniun
da l’Imperi a l’immobilitad ni siglientà quel – quai èn mitus da la scienza
ch’ins ha tgirà ferventamain. Sch’ins considerescha la Pasch vestfalica a moda
objectiva perda questa disgrazia presumtiva bler da sia sgarschur, dentant era
bler da ses caracter epocal presumà. Ch’ella duai avair destruì l’idea da
l’Imperi e l’imperatur, quai è la sentenzia fallada la pli extrema che cursescha
davart la Pasch vestfalica.»

Ils resultats da las tractativas da pasch mussan, quant absurda che questa
guerra è stada. Cicely Veronica Wedgwood manegia: «Suenter ch’ins aveva
sfarlattà tantas vitas d’umans per in niz uschè pitschen, avessan ils umans stuì
chapir quant illusoric ch’igl è da vulair laschar decider la spada davart avis
da cardientscha. (...) La guerra n’ha schlià nagins problems. Ses effects
directs ed indirects èn stads u negativs u devastants. En l’istorgia da l’Europa
è questa guerra in exempel remartgabel per in conflict senza senn, pertge ella
ha ruinà la morala e destruì l’economia, è stada socialmain degradanta, ha gì
raschuns confusas, in decurs varià ed in success minim.»

Suenter la Pasch vestfalica ha ina gruppa da prinzis ch’era sa liada en l’uniun
da prinzis pretendì refurmas radicalas en l’Imperi. Els vulevan oravant tut
restrenscher la predominanza dals prinzis electurs e dar era ad auters prinzis
da l’Imperi il privilegi d’eleger il retg. Sin la Dieta imperiala da 1653/1654
ch’avess tenor las fixaziuns da la pasch gì d’avair lieu bler pli baud n’ha
questa minoritad dentant betg pudì sa far valair. En la conclusiun da questa
Dieta imperiala – numnada la pli giuvna perquai che quai dueva esser la davosa
Dieta imperiala avant la permanenza da gremi – han ins decidì ch’ils subdits
duajan pajar taglia a lur signur per che quels sappian mantegnair lur truppas.
Entras quai hai dà armadas permanentas en differents territoris pli gronds.
Quels vegnivan numnads stans da l’Imperi armads.

Dapi l’onn 1658 regiva l’imperatur Leopold I en l’Imperi . Sias activitads
vegnan pir intercuridas dapi ils onns 1990 da radent. Sia lavur vegn descritta
sco perderta e cun vast orizont. Sch’ins tira en consideraziun la situaziun da
partenza suenter la guerra ed il punct il pli bass da la reputaziun imperiala ha
Leopold era gì in success considerabel. Cun cumbinar differents instruments da
pussanza èsi reussì ad el da puspè liar ils stans da l’Imperi pitschens – e
remartgablamain era ils pli gronds – a la constituziun e l’imperatur. Accentuar
ston ins en spezial sia politica da maridar, il med per auzar il stan ed il fatg
che Leopold ha surdà da tuttas sorts titels melodius. Il pli impurtant per
l’Imperi vegn il novavel dretg da prinzi electur per Ernst August da Hannover
l’onn 1692 ad esser stà sco era la concessiun al prinzi electur da Brandenburg
d’astgar manar per la Prussia che n’appartegneva betg a l’Imperi il titel ‹retg
en Prussia› a partir da l’onn 1701.

Suenter l’onn 1648 è la posiziun dals circuls da l’Imperi vegnida rinforzada
vinavant, els han obtegnì ina rolla decisiva en la constituziun da guerra da
l’Imperi. Sin fundament dal privel smanatschant nà dals Tircs ha la Dieta
imperiala relaschà l’onn 1681 ina nova constituziun da guerra per l’Imperi.
Quella ha fixà la grondezza da las truppas da l’armada imperiala a 40 000 umens.
Ils circuls da l’Imperi eran responsabels che las truppas vegnian tschentadas
si. La Dieta imperiala perpetna deva a l’imperatur la pussaivladad da liar vi
dad el ils stans da l’Imperi pli pitschens e gudagnar quels per si’atgna
politica. Er entras meglras pussaivladads da conciliar conflicts èsi reussì a
l’imperatur da puspè engrondir si’influenza en l’Imperi.

Leopold I ha cumbattì la politica da reuniun dal retg franzos Ludivic XIV ed ha
empruvà da svegliar resistenza tar ils circuls e stans da l’Imperi cunter las
annexiuns franzosas da territoris da l’Imperi. Quai mussa che la politica da
l’Imperi n’era anc betg daventada mo ina agiunta da la politica da pussanza
gronda habsburgaisa che ses successurs han pratitgà.

A partir da l’onn 1740 han ils dus pli gronds cumplexs territorials da l’Imperi,
ils pajais d’ierta habsburgais e Brandenburg-Prussia, cumenzà a crescher pli e
pli or da l’uniun da l’Imperi. L’Austria aveva battì ils Tircs e pudì acquirir
gronds territoris ordaifer l’Imperi. Entras quai è l’accent da la politica
habsburgaisa sa stuschà automaticamain vers sid-ost. Quai è sa mussà oravant tut
sut ils successurs da Leopold I. La situaziun da Brandenburg-Prussia era
sumeglianta; era qua sa chattava la gronda part dal territori ordaifer l’Imperi.
Sper la rivalitad creschenta che strapatschava pli e pli l’Imperi devi dentant
era anc midadas en il patratgar.

Latiers ha il patratgar da l’illuminissem cumenzà a sa derasar. Quel ha mess en
dumonda il caracter conservativ, la cumplexitad e l’idea da l’Imperi insumma ed
interpretà quella sco ‹nunnatirala›. L’idea da l’egualitad dals umans n’era betg
cumpatibla cun l’idea da l’Imperi che vuleva conservar l’existent e segirar il
plaz da mintga stan en la structura da l’Imperi.

Resumond pon ins dir che Brandenburg-Prussia e l’Austria n’eran betg pli
adattads sco commembers da l’Imperi. Quai betg mo pervia da lur grondezza,
mabain era pervia da las relaziuns internas da quests territoris ch’eran
daventads stadis. Omadus avevan refurmà lur relaziuns internas cun rumper
l’influenza dals stans e stgaffir structuras centralisticas. Mo uschia eri
pussaivel d’administrar las differentas terras ertadas e conquistadas e da
finanziar in’armada permanenta. Territoris pli pitschens na disponivan dentant
betg da talas pussaivladads da refurma. In suveran ch’avess prendì a mauns talas
refurmas avess violà ils privilegis dals stans da ses territori. Cun quai fiss
el immediat vegnì en conflict cun la dretgira da l’Imperi ch’avess sustegnì ils
dretgs dals stans da ses territori. L’imperatur en sia rolla sco suveran
austriac n’aveva percunter betg da temair tant sco auters suverans il Cussegl da
curt da l’Imperi, pertge ch’el sez manava quest cussegl. Plinavant dev’ins a
Berlin strusch paisa a las instituziuns da l’Imperi. In’execuziun da las
sentenzias fiss facticamain betg stada pussaivla. Questas relaziuns internas da
las duas pussanzas grondas han contribuì a l’alienaziun da l’Imperi.

Or da la rivalitad ch’ins numna il dualissem tranter la Prussia e l’Austria èn
sa sviluppadas en il 18avel tschientaner pliras guerras. Las duas guerras da la
Silesia ha la Prussia gudagnà ed obtegnì la Silesia, entant che l’Austria ha
gudagnà la Guerra da successiun ereditara austriaca. Durant la Guerra da
successiun ereditara è cun Carl VII in dals da Wittelsbach vegnì sin il tron.
Senza las resursas d’ina pussanza gronda n’ha el dentant betg pudì sa far
valair, uschia ch’ins ha suenter sia mort l’onn 1745 puspè elegì cun Franz I
Steffan da la Lorena, l’um da Maria Theresia, in Habsburgais sin il tron.

Questas dispitas èn stadas catastrofalas per l’Imperi. La Prussia na vuleva betg
rinforzar l’Imperi, mabain duvrar el per ses agens intents. Ils Habsburgais eran
offendids perquai che blers stans da l’Imperi avevan allianzas cun la Prussia e
perquai ch’ins n’aveva betg elegì in Habsburgais sin il tron da l’imperatur. Lur
politica sa concentrava uss bler dapli sin l’Austria e sia pussanza. Il titel
d’imperatur vegniva quasi mo pli desiderà pervia da ses tun e ses rang pli aut
visavi tut ils regents europeics. Las instituziuns da l’Imperi eran daventadas
lieus d’acziun secundars da la politica da pussanza e la constituziun da
l’Imperi n’aveva betg da far bler cun la realitad. Cun instrumentalisar la Dieta
imperiala ha la Prussia empruvà da tutgar l’imperatur e l’Austria. Oravant tut
l’imperatur Josef II è quasi sa retratg dal tuttafatg da la politica da
l’Imperi. Al cumenzament aveva el anc empruvà da refurmar la Dretgira da chombra
da l’Imperi. Pervia da la resistenza dals Stans da l’Imperi che vulevan sa
deliberar da l’uniun da l’Imperi ha el dentant fatg naufragi. Quests stans na
vulevan betg pli laschar dictar lur fatgs ‹interns› avant dretgira. Josef ha
smess frustrà.

Però era uschiglio ha Josef II agì disgraziadamain ed a moda pauc sensibla. Sia
politica centrada sin l’Austria durant la Guerra da successiun ereditara
bavaraisa ils onns 1778/79 e la pasch intermediada da l’ester èn stadas in
desaster per l’imperatur. Cura che la lingia bavaraisa dals da Wittelsbach è
morta ora l’onn 1777, ha Josef vis quai sco buna pussaivladad d’annectar la
Bavaria e d’agiuntar ella als territoris habsburgais. Perquai ha l’Austria fatg
pretaisas ch’eran giuridicamain discutablas. Sut squitsch massiv ha l’ertavel da
la lingia da Pfalz dals da Wittelsbach, il prinzi electur Carl Theodor, dà il
consentiment ad in contract ch’ha surlaschà als Habsburgais parts da la Baviera.
Ins ha dà da crair a Carl Theodor – ch’aveva oramai surpiglià l’ierta cunter
veglia – ch’i dettia pli tard in barat cun l’Ollanda austriaca, la quala
cumpigliava circa il territori da la Belgia d’ozendi. Josef II ha dentant occupà
ils territoris bavarais per mussar tgi ch’haja la pussanza. Cunquai ha el prendì
possess sco imperatur d’in territori da l’Imperi.

Quests eveniments han pussibilità a Friedrich II da sa profilar sco protectur
dals stans da l’Imperi pitschens ed uschia quasi sco ‹cunter-imperatur›. Truppas
prussianas e da l’electurat da la Saxonia èn penetradas en la Boemia. En la
Pasch da Teschen che la Russia ha en vardad sfurzà tras ils 13 da matg 1779 ha
l’Austria bain survegnì il circul da l’En, ma l’imperatur è tuttina stà
victorisà. Per la segunda giada dapi l’onn 1648 ha in problem intern tudestg
stuì vegnir schlià tras l’agid da pussanzas estras. Igl è stà la Russia e betg
l’imperatur ch’ha procurà per la pasch en l’Imperi. La Russia n’aveva betg mo la
rolla da garantir la Pasch da Teschen, mabain era la Pasch vestfalica ed era
cunquai ina da las ‹pertgiradras› da la constituziun da l’Imperi. L’imperatur
aveva demontà sasez ed il retg da la Prussia aveva pudì sa profilar sco
protectur da l’Imperi. La finamira da Friedrich n’era dentant betg stada da
proteger e consolidar l’Imperi, mabain da flaivlentar vinavant la posiziun da
l’imperatur e cunquai l’uniun da l’Imperi sco tala. Questa finamira aveva el
cuntanschì.

Durant l’Emprima Guerra da coaliziun èn omaduas pussanzas grondas sa liadas
encunter las truppas revoluziunaras. Quest patg d’assistenza da Pillnitz dal
favrer 1792 na vuleva natiralmain betg proteger ils dretgs da l’Imperi, ins
sperava plitost da far gronda preda respectivamain na pudeva betg cuir in a
l’auter in’eventuala victoria. Ils 5 da fanadur dal medem onn è Franz II vegnì
elegì en prescha sco imperatur. Ma la schanza d’unir ils auters stans da
l’Imperi davos el ha el pers cun vulair engrondir per mort e fin il territori
austriac, en il mender cas sin donn e cust d’auters commembers da l’Imperi. La
finala vuleva era la Prussia gulivar ses custs da guerra cun annectar territoris
spirituals da l’Imperi. Tras quai n’èsi betg reussì d’etablir ina front serrada
cunter las truppas da revoluziun franzosas e da cuntanscher success militars pli
gronds.

Or da la trumpada da las terradas e per pudair sa concentrar meglier sin la
resistenza cunter la nova separaziun da la Pologna, ha la Prussia fatg l’onn
1795 ina pasch separada cun la Frantscha, la Pasch da Basilea. L’onn 1796 han
Baden e Württemberg medemamain fatg la pasch cun la Frantscha. En omadus
contracts han ins mintgamai surlaschà ils territoris da vart sanestra dal Rain a
la Frantscha. Ils possessurs duevan dentant vegnir ‹indemnisads› sin cust da
territoris spirituals da vart dretga dal Rain. Quests territoris duevan pia
vegnir secularisads. Er ulteriurs stans da l’Imperi han contractà davart in
armistizi u davart la neutralitad.

L’onn 1797 ha era l’Austria suttascrit la Pasch da Campo Formio e cedì
differents possess entaifer ed ordaifer l’Imperi, oravant tut l’Ollanda
austriaca ed il ducadi Toscana. Per cumpensar quai dueva l’Austria medemamain
vegnir indemnisada cun territoris spirituals ch’ins vuleva secularisar u cun
autras parts da l’Imperi. Omaduas pussanzas grondas da l’Imperi n’han pia betg
patì donn ed han schizunt dà in dretg da cogestiun a la Frantscha tar la
furmaziun futura da l’Imperi. Oravant tut l’imperatur – ch’agiva sco retg da
l’Ungaria e da la Boemia, ma ch’era tuttina obligà sco imperatur da mantegnair
l’integritad da l’Imperi e da ses commembers – aveva acceptà ch’ins fetschia
donn a plirs stans da l’Imperi per ‹indemnisar› in pèr paucs. Cunquai aveva el
demontà ses post d’imperatur a moda irreparabla.

La deputaziun da l’Imperi ha stuì consentir il mars 1798 sin il Congress da
pasch da Rastatt ch’ins surlaschia ils territoris da la vart sanestra dal Rain e
ch’ins fetschia las secularisaziuns planisadas, cun excepziun dals trais
electurats spirituals. La Segunda Guerra da coaliziun ha dentant fatg fin cun il
martgadar per ils territoris ch’ins sperava da mantegnair. La guerra è ida a fin
l’onn 1801 cun la Pasch da Lunéville. Qua ha Franz II dà sco chau da l’Imperi il
consentiment da surlaschar tut ils territoris da la vart sanestra dal Rain,
senza fixar dentant exactamain las ‹indemnisaziuns›. La Dieta imperiala ch’ha gì
lieu silsuenter ha approvà la pasch.

Las cunvegnas da pasch da Basilea cun la Prussia, da Campo Formio cun l’Austria
e da Lunéville cun l’Imperi pretendevan ‹indemnisaziuns›, davart las qualas mo
ina lescha da l’Imperi pudeva decider. Perquai han ins convocà ina deputaziun da
l’Imperi che dueva elavurar il plan d’indemnisaziun. La fin finala ha la
deputaziun dentant approvà cun pitschnas midadas il plan d’indemnisaziun
franzos-russ dals 3 da zercladur 1802. Ils 24 da mars 1803 ha la Dieta imperiala
acceptà definitivamain il Recess da la dicta imperiala.

Sco massa d’indemnisaziun per ils stans da l’Imperi pli gronds han ins tschernì
quasi tut las citads dal reginavel, ils territoris profans pli pitschens e
bunamain tut ils chapitels catedrals e las claustras. La structura da l’Imperi è
sa midada d’in mument a l’auter. La gronda part dals prinzis en la Dieta
imperiala n’era betg pli catolica, mabain protestanta. Dus da trais electurats
spirituals na devi insumma betg pli. Era il prinzi electur da Mainz ha pers ses
chapitel catedral, ha dentant retschavì sco nov electurat
Aschaffenburg-Regensburg. Sper el devi sulettamain anc dus prinzis spirituals da
l’Imperi, il Grossprior da l’Urden dals Maltais ed il Hoch- und Deutschmeister
da l’Urden tudestg. Tut en tut han 110 territoris chalà d’exister pervia dal
Recess da la dicta imperiala. Trais milliuns umans èn vegnids suttamess ad ina
nova autoritad.

Uffizialmain han ins ‹secularisà› e ‹mediatisà› per ‹indemnisar›. Quai pon ins
ruassaivlamain considerar sco eufemissem per l’entir process, perquai ch’in pèr
paucs han survegnì bler dapli che quai ch’els avevan effectivamain pers. Il
marches da Baden ha per exempel survegnì passa nov giadas tants subdits sco quai
ch’el aveva pers da la vart sanestra dal Rain. Il motiv è che la Frantscha aveva
stgaffì ina gruppa da stadis satellits ch’eran gronds avunda per far rumpatesta
a l’imperatur, dentant memia pitschens per periclitar la posiziun da la
Frantscha.

Ils 18 da matg 1804 è Napoleun sa numnà imperatur ereditar dals Franzos. Cun
quella elevaziun vuleva el d’ina vart rinforzar sia pussanza e da l’autra vart
render sia grondezza anc pli visibla. Oravant tut vuleva el ertar il relasch da
Carl il Grond ed uschia dar a ses imperi ereditar ina legitimaziun che steva en
la tradiziun dal temp medieval. Per quest motiv è Napoleun sa rendì il settember
da l’onn 1804 ad Aachen, nua ch’el ha visità il dom e la fossa da Carl il Grond.

Il cunfar da Napoleun è vegnì registrà minuziusamain a Vienna, la residenza da
l’imperatur. Suenter che Napoleun aveva retschavì il titel d’imperatur ha el
pretendì ils 7 d’avust 1804 en in’annotaziun secreta che l’Austria renconuschia
el sco imperatur. Persuenter renconuschia la Frantscha Franz II sco Empereur
héréditaire d’Autriche, sco imperatur ereditar da l’Austria. Paucs dis pli tard
è daventà da la pretaisa facticamain in ultimatum. Quai muntava u ina guerra u
la renconuschientscha da l’imperatur franzos. Franz ha dà suenter e surpiglià
ultra da ses titel sco imperatur dal Sontg Imperi roman «per nus e noss
successurs (...) il titel e la dignitad d’in imperatur ereditar da l’Austria».
Apparentamain è quai capità per mantegnair la paritad da grad cun Napoleun.
Facticamain aveva Franz dentant cuntrafatg al dretg da l’Imperi cun far quest
pass senza infurmar ils prinzis ereditars e dumandar il consentiment da la Dieta
imperiala. Er abstrahà da quai vegniva la decisiun da Franz valitada sco
nunponderada e fatga bravamain a la svelta.

Napoleun n’ha dentant betg pli sa laschà fermar. En la Terza Guerra da coaliziun
è si’armada – rinforzada da truppas bavaraisas, dal Württemberg e da Baden –
marschada vers Vienna. Ils 2 da december 1805 han questas truppas battì en la
Battaglia dals trais imperaturs sper Austerlitz ils Russ ed ils Austriacs. La
sequenta Pasch da Pressburg che Napoleun ha dictà a Franz II ed al zar russ
Alexander I ha confermà definitivamain la fin da l’Imperi. Napoleun ha
numnadamain cuntanschì che la Baviera, Württemberg e Baden survegnian la
suveranitad cumplaina e vegnian uschia mess a pèr cun la Prussia e l’Austria.
Quests stadis sa chattavan ussa facticamain ordaifer la constituziun da
l’Imperi. Quai accentueschan ils pleds che Napoleun ha drizzà a ses minister per
fatgs da l’exteriur Talleyrand: «I na vegn betg pli a dar ina Dieta imperiala;
pertge che Regensburg vegn ad appartegnair a la Baviera; i na vegn era betg a
dar pli in Imperi tudestg.»

Il davos impuls per renunziar a la curuna ha dentant dà il fatg ch’il prinzi
electur da Mainz, Karl Theodor von Dalberg, ha numnà il Grossalmosenier dal
Reginavel imperial franzos, Josef Fesch, sco ses co-adjutor cun dretg da
successiun. Brisant è stà che Dalberg era ultra da quai archchancelier da
l’Imperi e cunquai chau da la chanzlia, survegliader da la dretgira e protectur
da l’archiv da l’Imperi. Il cardinal ch’el aveva numnà sco ses successur n’era
betg mo in Franzos che na saveva betg in pled tudestg, el era er in aug da
Napoleun. Sch’il prinzi ereditar fiss pia mort ni avess uschiglio en ina moda ni
l’autra renunzià a ses uffizis, fiss l’aug da l’imperatur franzos daventà
archchancelier da l’Imperi. Ils 28 da matg 1806 è la Dieta imperiala vegnida
infurmada davart questa situaziun. Il minister per fatgs da l’exteriur austriac
Johann Philipp von Stadion ha vis las consequenzas pussaivlas: u schliar
l’Imperi u reorganisar quel sut domini franzos. Sinaquai ha Franz decidì ils 18
da zercladur da protestar, ma quai è stà senza effect, tant pli ch’in eveniment
ha chatschà l’auter.

Ils 12 da fanadur 1806 han l’electurat da Mainz, da la Baviera, da Württemberg,
Baden, Hessen-Darmstadt, Nassau, Kleve-Berg ed ulteriurs principadis fundà la
Lia dal Rain cun suttascriver a Paris l’acta da la Lia dal Rain. Protectur da
quella lia era Napoleun. Il prim d’avust han els declerà ch’els sortian da
l’Imperi.

La decisiun schebain l’imperatur duaja abditgar è quasi vegnida anticipada tras
in ultimatum al delegà diplomatic austriac a Paris, general Vincent. Ils 22 da
fanadur al han ins communitgà che truppas franzosas attatgian l’Austria sche
Franz n’abditgeschia betg fin ils 10 d’avust. A Vienna eran Aloys Josef Freiherr
von Hügel e cont von Stadion dentant gia fatschentads dapi insaquantas emnas cun
elavurar in’expertisa davart il mantegniment da la dignitad da l’imperatur. Lur
analisa raziunala ed objectiva ha concludì che la Frantscha vegnia ad empruvar
da schliar la constituziun imperiala e da transfurmar l’Imperi en in stadi
federativ influenzà da la Frantscha. Els han concludì ch’i mainia senza dubi a
difficultads cun la Frantscha, sch’ins emprovia da mantegnair la dignitad sco
parsura da l’Imperi. Perquai saja quai indispensabel da desister da la curuna da
l’Imperi.

En l’abdicaziun statti scrit che l’imperatur na vesia sasez betg pli en la
posiziun da pudair ademplir si’obligaziun sco chau da l’Imperi. Lasuenter ha el
declerà: «che nus considerain il liom ch’ha fermà nus fin qua al corp dal stadi
da l’Imperi tudestg sco schlià; che nus considerain l’uffizi e la dignitad dal
chau da l’Imperi entras l’uniun dals stans confederads dal Rain sco stizzads. E
che nus considerain nus sezs deliberads entras quai da tut las obligaziuns vers
l’Imperi tudestg e che nus renunziain, sco quai ch’i capita qua tras, a la
curuna imperiala e regenza imperiala ch’èn vegnidas manadas fin uss.»

Cun questa decleraziun ha l’imperatur surpassà ina davosa giada sias cumpetenzas
sco chau da l’Imperi. Franz n’ha numnadamain betg mo mess giu la curuna, el ha
schlià si l’Imperi sco tal. Per far quai fiss dentant stà necessari il
consentiment da la Dieta imperiala, perquai ch’el ha era proclamà: «Nus liberain
il medem mument tut ils prinzis electurs, prinzis e stans e tut ils commembers
da l’Imperi, oravant tut era ils commembers da las pli autas dretgiras da
l’Imperi ed ils ulteriurs servients da l’Imperi da lur obligaziuns, tras las
qualas els eran liads vi da nus, il chau da l’Imperi, tras la constituziun.»

Suenter il Congress da Vienna l’onn 1815 èn ils singuls stadis tudestgs sa
reunids en la Confederaziun tudestga. Gia avant, il november 1814, han 29
suverans da stadis pitschens e mesauns exprimì il suandant giavisch davant il
congress: «Da proponer la reintroducziun da la dignitad imperiala en Germania
davant il comité che sa fatschenta cun il project d’in stadi federativ.»

La basa da questa petiziun na vegn betg ad esser stada ina fervenza patriotica.
Ins po plitost sminar che quests territoris temevan la dominanza dals prinzis
ch’avevan cuntanschì suveranitad cumplaina e titels da retgs, per exempel ils
retgs da Württemberg, da la Baviera e da la Saxonia.

Sin fundament da la pussanza limitada dals aderents da quest’idea n’eri betg da
spetgar che l’imperatur survegnia en il futur tut ils dretgs ch’avessan
effectivamain fatg dad el in chau da l’Imperi. Perquai ha Franz refusà la
dignitad imperiala ch’ins al ha fatg amogna. Per Franz I e ses chancelier prinzi
von Metternich era la dignitad da l’imperatur en sia furma veglia mo in burdi.
Da l’autra vart vuleva l’Austria dentant evitar che la Prussia ni in auter
prinzi ferm survegnia il titel d’imperatur.

Il Congress da Vienna è ì a fin senza avair renovà l’Imperi. Sinaquai han ins
fundà ils 8 da zercladur 1815 la Confederaziun tudestga sco colliaziun lucca
dals stadis tudestgs. Fin l’onn 1866 ha l’Austria manà la confederaziun sco
pussanza presidiala.

La constituziun da l’Imperi sco quai ch’ella vegniva definida dapi il 18avel
tschientaner consistiva pia d’in conglomerat da princips giuridics scrits e betg
scrits davart l’idea, la furma, la structura, las cumpetenzas e l’agir da
l’Imperi e ses commembers. Cunquai ch’il ferm caracter federativ da l’Imperi en
cumbinaziun cun ina monarchia d’elecziun na sa laschava strusch smatgar en in
schema fix, ha gia il scienzià da dretg public Johann Jakob Moser circumscrit il
caracter da l’Imperi a moda evasiva: «La Germania vegn regida per tudestg,
numnadamain uschia che betg in pled da scola ni paucs pleds ni la moda da reger
d’auters stadis èn abels da descriver nossa moda da reger.»

L’urden federalistic cun bleras prescripziuns singulas han gia contemporans sco
Samuel Pufendorf crititgà. Sut il pseudonim Severinus von Monzambo ha el scrit
l’onn 1667 l’ovra De statu imperii Germanici per sustegnair ils prinzis da
l’Imperi protestants. En quest’ovra numna el l’Imperi in systema monstrosum.
Tuttina era l’Imperi in stadi cun in chau, l’imperatur, e cun commembers, ils
Stans da l’Imperi. Gia ils scienziads da dretg public da l’Imperi eran
conscients dal caracter nunusità da l’Imperi e da sia constituziun. Perquai han
els empruvà da descriver quel en ina teoria schlargiada. Tenor questa teoria
vegniva l’Imperi regì da duas maiestads. D’ina vart sa chattava la maiestas
realis che vegniva executada dals Stans da l’Imperi e da l’autra vart la
maiestas personalis, quella da l’imperatur elegì. D’enconuscher è quai er en la
formulaziun ch’ins chatta savens ‹imperatur ed Imperi›. En confrunt cun blers
auters stadis n’era il chau numnadamain betg l’Imperi.

Var 100 onns suenter Pufendorf ha Carl Theodor von Dalberg, l’archuvestg da
Mainz, defendì l’urden da l’Imperi cun ils pleds: «In bajetg gotic durabel che
n’è betg bajegià tenor las reglas da la construcziun, en il qual ins viva
dentant segir.»

L’emprima reglamentaziun ch’aveva quasi il status da dretg constituziunal
chatt’ins en il Concordat da Worms da l’onn 1122, cun il qual la dispita
d’investitura è ida a fin. Là han ins fixà che l’imperatur nomineschia l’uvestg
en l’uffizi profan avant ch’il papa al nomineschia en l’uffizi sacral. Quai ha
dà a la pussanza profana ina tscherta independenza da la pussanza sacrala ed è
cunquai stà in emprim crap da mosaic en il rom da l’emancipaziun dal stadi da la
baselgia.

Radund 100 onns pli tard hai dà l’emprim term impurtant dal dretg constitutiv a
l’intern da l’Imperi. Ils ducadis da schlattaina ch’eran stads oriundamain
autonoms eran sa midads en il 12avel tschientaner en ducadis da l’Imperi
dependents. Sin la Dieta imperiala da Worms da l’onn 1231 ha Friedrich II stuì
surlaschar als prinzis da l’Imperi il dretg da batter munaida, da duana, da
fiera ed il dretg d’eriger chastels e citads. Plinavant ha Friedrich II
renconuschì a chaschun da questa Dieta imperiala il dretg da legislaziun dals
prinzis.

Sper quest Statut en favur dals prinzis è la pli impurtanta midada da la
constituziun segiramain stada la Bulla d’aur da l’onn 1356 ch’ha reglà l’emprima
giada a moda lianta las normas per l’elecziun dal retg ed uschia evità elecziuns
dublas sco quai ch’igl era gia capità differentas giadas. En pli han ins fixà la
gruppa da prinzis ch’astgava eleger il retg; ils electurats han ins declerà
indivisibels per ch’il dumber da prinzis electurs na creschia betg. Ultra da
quai ha la Bulla d’aur excludì dretgs papals tar l’elecziun e restrenschì il
dretg da faida.

Sco terza lescha da basa valan ils Concordats tudestgs da l’onn 1447 tranter il
papa Nicolaus V e l’imperatur Friedrich III, en ils quals ins ha reglà ils
dretgs papals e las libertads da la baselgia e dals uvestgs en l’Imperi. Quai
pertutgava tranter auter l’elecziun dals uvestgs, dals avats, dals prevosts e
lur conferma tras il papa, dentant era la surdada da dignitads ecclesiasticas e
dumondas da proprietad suenter la mort d’in dignitari ecclesiastic. Ils
concordats han furmà ina basa impurtanta per la rolla e la structura da la
baselgia da l’Imperi durant ils proxims tschientaners.

La quarta da questas basas legalas impurtantas è la Pasch eterna da l’Imperi
ch’ins ha proclamà ils 7 d’avust da l’onn 1495 a chaschun da la Dieta imperiala
da Worms e che dueva vegnir garantida cun stgaffir la Dretgira da chombra da
l’Imperi. Cun quella han ins scumandà il dretg aristocratic da faida ed empruvà
da chatschar atras in monopol da pussanza dal stadi. Dispitas armadas ed
autoagid da l’aristocrazia han ins scumandà. Ussa duevan plitost las dretgiras
dals territoris respectivamain da l’Imperi (sch’i pertutgava stans da l’Imperi)
reglar las dispitas e decider. Quel che violava la pasch publica dueva vegnir
chastià a moda dira: i deva auts chastis pecuniars ni schizunt la bandegiada da
l’Imperi.

La Matricla da l’Imperi da Worms da l’onn 1521 pon ins considerar sco
tschintgavla da questas ‹normas da l’Imperi›. En quella han ins registrà tut ils
stans da l’Imperi cun las truppas ch’els avevan mintgamai da metter a
disposiziun per l’armada imperiala e la summa ch’els avevan da pajar per
mantegnair quella. Malgrà adattaziuns a las relaziuns actualas e pitschnas
midadas è quai stà la basa per la constituziun da l’armada da l’Imperi.

Vitiers vegnan diversas ulteriuras leschas e reglamentaziuns sco la Pasch da
religiun d’Augsburg dals 25 da settember 1555 cun l’urden d’execuziun e l’urden
dal cussegl da l’Imperi sco era la capitulaziun electorala correspundenta ch’han
influenzà ensemen la constituziun dapi l’entschatta dal temp modern.

Suenter la fin da la Guerra da trent’onns han ins declerà las fixaziuns da la
Pasch vestfalica sco lescha da basa eterna da l’Imperi. Sper las midadas
territorialas han ins concedì en quest contract als territoris da l’Imperi
definitivamain la suveranitad e sper ils catolics ed ils protestants che
vegnivan gia considerads dapi la Pasch d’Augsburg sco confessiuns legitimas han
ins era dà quest status als calvinists (refurmads). Plinavant èn ins sa cunvegnì
davart la pasch da religiun e l’occupaziun confessiunalmain paritetica
d’instituziuns da l’Imperi.

Cunquai è il svilup da la constituziun da l’Imperi stà terminà en general. Ils
scienziads da dretg public han dentant era quintà ils differents contracts da
pasch da l’Imperi tar la constituziun da quel. Exempels èn la Pasch da Nimwegen
dal 1678/79 e la Pasch da Rijswijk dal 1697, en las qualas ins ha midà ils
cunfins d’insaquantas parts da l’Imperi. Quintà vitiers han ins dentant era ils
differents relaschs da l’Imperi, oravant tut il relasch da l’Imperi il pli
giuven da l’onn 1654 e la reglamentaziun davart la Dieta imperiala eterna dal
1663.

Istoriografs d’ozendi numnan magari il Recess da la dicta imperiala la davosa
lescha da basa, perquai che quel ha stgaffì ina basa dal tuttafatg nova per la
constituziun da l’Imperi. Savens vegn il recess dentant era considerà sco
entschatta da la fin da l’Imperi, quai che na giustifitgescha betg ch’el vegnia
classifitgà sco lescha da basa. Tenor Anton Schindling duai l’analisa istorica
tuttina prender serius el sco schanza per ina nova lescha che dueva furmar in
imperi renovà.

Il scienzià da dretg public dal 18avel tschientaner Kaspar Achatius Beck ha
definì ils dretgs da disa ch’eran era usitads e renconuschids en autras terras
sco suonda: «Observanza da l’Imperi ni derivanza numn’ins quellas leschas che
n’èn betg vegnidas introducidas tras leschas ni contracts explicits, mabain tras
la disa e tras tradiziuns, sin las qualas las leschas da l’Imperi ed ils
contracts sezs sa basan savens.»

D’ina vart sa tractavi da leschas e disas che na vegnivan mai fixads a scrit, da
l’autra vart da leschas e disas ch’effectuavan ina midada da leschas scrittas e
contracts. Uschia han ins per exempel midà la Bulla d’aur en quel senn ch’ins ha
adina encurunà il retg a partir da l’onn 1562 a Francfurt e betg ad Aachen sco
quai ch’igl era fixà. Per ch’in tal agir daventia dretg da disa stueva quel
adina puspè vegnir realisà e quai senza recurs. Las secularisaziuns dals
uvestgieus da la Germania dal Nord entras ils novs prinzis protestants en la
segunda mesadad dal 16avel tschientaner n’èn per exempel mai daventadas dretg
valaivel, perquai che l’imperatur ha pliras giadas fatg recurs encunter. Dentant
era entras desister d’applitgar reglas pudevan ins abolir fixaziuns a scrit.

Ils scienziads da lez temp distinguevan tranter la derivanza che pertutgava ils
affars dal stadi sez, la ‹derivanza da l’Imperi› e la derivanza co che quels
eran d’exequir. Tar l’emprima gruppa appartegneva dapi il temp modern la
cunvegna che mo in Tudestg dastgia vegnir elegì retg e ch’il retg stoppia
martgadar cun ils prinzis electurs dapi l’onn 1519 davart ina capitulaziun
electorala. Grazia al vegl dretg da disa dastgavan ils stans da l’Imperi ils pli
nobels ornar lur titel cun l’agiunta ‹da la grazia da Dieu›. Medemamain vegniva
in stan da l’Imperi ecclesiastic considerà pervia da quai pli aut ch’in stan
secular dal medem rang.

Sa referind a l’idea da l’imperatur da l’antica tardiva ed a la renovatio
imperii, la restauraziun da l’Imperi roman sut Carl il Grond, vesevan ils
regents dal temp medieval sasezs en ina lingia da successiun directa dals Cesars
romans e dals imperaturs carolingics. Els han propagà l’idea da la translatio
imperii, tenor la quala la pli auta pussanza mundana, l’imperium, saja ida dals
Romans als Tudestgs. Per quest motiv pretendevan ils retgs roman-tudestgs da
vegnir encurunads sco imperaturs a Roma tras il papa. Per la posiziun giuridica
dal chau da l’Imperi era quai da grond’impurtanza, perquai ch’el daventava
uschia era chau dals territoris colliads cun l’Imperi, numnadamain dal Reginavel
talian e dal Reginavel da la Burgogna.

L’elecziun dal retg succediva l’emprim – teoreticamain – tras tut ils libers da
l’Imperi, lura tras tut ils prinzis da l’Imperi e la finala mo pli tras ils
prinzis ils pli impurtants. En la pratica giugavan quels ina rolla che pudevan
daventar rivals dal retg u evitar sco archuvestg u sin ina moda u l’autra ch’il
retg possia reger. Il ravugl da persunas exact era dentant dispità ed igl ha dà
pliras giadas elecziuns dublas, perquai ch’ils prinzis na vegnivan betg da sa
decider per in candidat communabel. Pir la Bulla d’aur da l’onn 1356 ha fixà il
ravugl da las persunas cun dretg d’eleger ed il princip da maioritad a moda
lianta.

Dapi Maximilian I (1508) sa numnava il retg nov elegì ‹imperatur roman elegì›. A
partir da quel mument han ins desistì d’ina encurunaziun tras il papa (cun
excepziun da Carl V).

En la lingua dal pievel ed en la litteratura pli veglia vegn la denominaziun
‹imperatur tudestg› duvrada per ils ‹imperaturs dal Sontg Imperi roman da naziun
tudestga›. En il 18avel tschientaner han ins era surpiglià questas denominaziuns
en documents uffizials. L’istoriografia pli nova numna ils imperaturs dal Sontg
Imperi roman dentant imperaturs roman-tudestgs, per distinguer els d’ina vart
dals imperaturs romans da l’antica e da l’autra vart dals imperaturs tudestgs
dal 19avel e 20avel tschientaner tempriv.

L’imperatur era il chau da l’Imperi ed il suveran feudal il pli aut. Sch’i vegn
discurrì en actas dal temp modern tempriv da l’imperatur, è adina manegià il
chau da l’Imperi. In ‹retg roman› ch’ins aveva eventualmain elegì cura che
l’imperatur era anc en vita denominava mo il successur ed imperatur futur.
Uscheditg che l’imperatur viveva, na pudeva il retg betg deducir da ses titel
agens dretgs areguard l’Imperi. Da temp en temp han ins surdà al retg in
vicariat ed entras quai almain dretgs da reger limitads. Quai ha per exempel
Carl V fatg durant si’absenza da l’Imperi cun ses frar e retg roman Ferdinand I.
En cas da mort – u sco en il cas da Carl V tar l’abdicaziun – surpigliava il
retg senza pli grondas formalitads il domini en l’Imperi.

Scienziads dal dretg dal 18avel tschientaner categorisavan las cumpetenzas da
l’imperatur savens en trais gruppas. L’emprima gruppa cumpigliava ils
uschenumnads dretgs comitials (latin iura comitialia), ils quals la Dieta
imperiala stueva approvar. A quels dretgs appartegnevan tut ils acts da regenza
essenzials sco la taglia, leschas, decleraziuns da guerra e conclusiuns da pasch
che pertutgavan l’entir Imperi.

La segunda gruppa cumpigliava la iura caesarea reservata limitata, ils
privilegis imperials limitads. Per l’execuziun da quels stuevan ils prinzis
electurs dar il consentiment u almain lur approvaziun. A quels dretgs
appartegnevan la convocaziun da la Dieta imperiala e la concessiun da dretgs da
batter munaida e duana.

La terza gruppa cumpiglia la iura reservata illimitata u simplamain mo iura
reservata. Quests privilegis pudeva l’imperatur exequir en l’entir Imperi senza
stuair obtegnair il consentiment dals prinzis electurs. Els eran be suttamess
als dretgs da constituziun sco las capitulaziuns electoralas ed ils dretgs dals
stans da l’Imperi. Il pli impurtant da quels dretgs era quel da pudair numnar
cussegliers da la curt, suttametter a la Dieta imperiala in urden dal di ni
auzar ina persuna d’in stan a l’auter. Vitiers devi insaquants auters dretgs che
n’eran betg uschè impurtants per la politica da l’Imperi, sco per exempel il
dretg da surdar grads academics ni legitimar uffants illegitims.

Ins distingua ils stans da l’Imperi tenor lur rang; plinavant differenziesch’ins
tranter stans da l’Imperi profans e religius. Igl è stà d’impurtanza che
dignitaris religius sco archuvestgs ed uvestgs pudevan era esser suverans en il
Sontg Imperi roman. In uvestg pudeva esser chau da la baselgia en ina diocesa e
reger sur ina part dal territori diocesan, uschia ch’el era il medem mument
suveran. Quest territori numnav’ins ‹chapitel catedral›, tar archuvestgs
‹chapitel da l’archuvestg›. Qua decretava el, incassava taglia e surdeva
privilegis sco suveran profan. Per explitgar questa rolla dubla sco chau
religius e profan numnav’ins in tal uvestg era prinzi-uvestg. Pir questa rolla
profana sco prinzi-uvestgs giustifitgava che tals uvestgs appartegnevan als
Stans da l’Imperi.

Ils prinzis electurs eran la gruppa dals prinzis da l’Imperi ch’avevan il dretg
d’eleger il retg roman-tudestg. Els valevan sco ‹pitgas da l’Imperi›. Il collegi
dals prinzis electurs represchentava l’Imperi davant l’imperatur ed agiva sco
vusch da l’Imperi. Il collegi era il cardo imperii, il scharnier tranter
l’imperatur e l’uniun da l’Imperi. Ils prinzis electurs occupavan ils uffizis da
l’Imperi ch’els executavan durant las festivitads d’encurunaziun d’in nov retg
respectivamain imperatur.

Il retg da la Boemia giugava ina rolla speziala, perquai ch’el sa participava
dapi las guerras dals Hussits mo pli a las elecziuns dal retg, dentant betg pli
a las autras activitads dal collegi d’elecziun. Pir cun la ‹readmissiun› da
l’onn 1708 è quai puspè sa midà.

Als prinzis religius da l’Imperi appartegnevan tenor la Matricla da l’Imperi da
l’onn 1521 ils quatter archuvestgs da Magdeburg, Salzburg, Besançon e Bremen sco
er 46 uvestgs. Quest dumber è sa reducì fin l’onn 1792 als dus archuvestgs da
Salzburg e Besançon e 22 uvestgs.

Ils prinzis da l’Imperi furmavan en la Dieta imperiala il cussegl dals prinzis
da l’Imperi, era numnà banc dals prinzis. Tenor la structura dals prinzis era
quel dividì en in banc religius ed in banc profan. Perquai ch’il stan dals
prinzis da l’Imperi era collià cun il domini sur in territori, era il dumber da
vuschs fixà tenor la Matricla da l’Imperi che furmava era la basa per il dretg
da votar en la Dieta imperiala. Sch’in prinzi profan u religius regiva plirs
territoris da l’Imperi, aveva el era il dumber correspundent da vuschs.

Las citads da l’Imperi furmavan in’excepziun politica e giuridica, perquai che
l’appartegnientscha tar in stan da l’Imperi na sa referiva betg ad ina persuna
singula, mabain a la citad sco tala che vegniva represchentada dal cussegl. Las
citads da l’Imperi sa differenziavan da las autras citads tras quai ch’ellas
avevan mo l’imperatur sco suveran. Giuridicamain eran ellas messas sin il medem
plaun sco ils auters territoris da l’Imperi. Ma betg tut las citads cun
colliaziun directa tar l’Imperi avevan ina sedia e vusch en la Dieta imperiala
ed eran cunquai in stan da l’imperi. Da las 86 citads da l’Imperi che la
Matricla da l’Imperi numna l’onn 1521 eran mo trais quarts commembras da la
Dieta imperiala. Tar las autras era il status sco stan da l’Imperi dispità
respectivamain betg avant maun. Uschia ha per exempel Hamburg pir retschet ses
mandat en la Dieta imperiala l’onn 1770, perquai ch’il Danemarc aveva contestà
quest status durant l’entir temp modern tempriv. 1768 eri reussì da fixar el
definitivamain en il Contract da Gottorp.

Las ragischs da las citads da l’Imperi dal temp modern tempriv èn d’ina vart da
chattar en las fundaziuns da citads dal temp medieval tras ils retgs ed
imperaturs roman-tudestgs. Quellas han ins lura considerà sco citads da l’Imperi
ch’eran mo suttamessas a l’imperatur. Da l’autra vart hai dà citads ch’han pudì
sa deliberar en il temp medieval tardiv dal domini d’in signur da citad, oravant
tut dapi la dispita d’investitura. Questas citads ch’ins numnava ‹citads libras›
n’avevan betg da pajar taglia e da tschentar truppas per l’imperatur –
perencunter a las citads da l’Imperi.

Dapi l’onn 1489 furmavan las citads da l’Imperi e las citads libras il collegi
da las citads da l’Imperi e vegnivan designadas cun l’expressiun ‹citads libras
e da l’Imperi›. En il diever linguistic è questa furmla sa sviluppada en il
decurs dal temp a la ‹citad libra da l’Imperi›.

Fin l’onn 1792 è il dumber da la citads da l’Imperi sa reducì a 51. Suenter il
Recess da la dicta imperiala da l’onn 1803 èn schizunt mo pli restadas las
citads da Hamburg, Lübeck, Bremen, Frankfurt, Augsburg e Nürnberg sco citads da
l’Imperi. La rolla e muntada da las citads è perquai sa diminuida
considerablamain dapi il temp medieval, damai che bleras eran mo fitg pitschnas
e sa pudevan strusch defender cunter ils territoris vischins. Tar las
cussegliaziuns da la Dieta imperiala han ins savens mo prendì per
enconuschientscha l’avis da las citads da l’Imperi pro forma, suenter ch’ils
prinzis electurs ed ils prinzis da l’Imperi eran gia sa cunvegnids.

Il stan dals chavaliers da l’Imperi furmava bain in stan cun colliaziun directa
cun l’Imperi. El na fascheva dentant betg part dals Stans da l’Imperi e n’è era
betg da chattar en la Matricla da l’Imperi da l’onn 1521. Ils chavaliers da
l’Imperi appartegnevan a l’aristocrazia inferiura e furmavan a l’entschatta dal
temp modern tempriv in agen stan. Ad els n’èsi betg reussì da cuntanscher la
renconuschientscha cumplaina sco als conts da l’Imperi, els han dentant pudì sa
defender cunter las attatgas dals divers prinzis territorials e conservar lur
colliaziun directa cun l’Imperi.

Ils vitgs da l’Imperi han ins renconuschì en la Pasch vestfalica da l’onn 1648
sper ils auters stans da l’Imperi ed ils chavaliers da l’Imperi. Quest relict da
las chastellanias da l’Imperi ch’ins aveva liquidà en il 15avel tschientaner era
numericamain pitschen e consistiva da vitgs che sa chattavan sin anteriurs bains
roials, da lieus da l’Imperi u d’uschenumnada glieud libra. Els eran mo
suttamess a l’imperatur ed executavan la giurisdicziun bassa e per part schizunt
la giurisdicziun auta.

Dals 120 vitgs da l’Imperi ch’eran oriundamain enconuschents a basa da documents
existivan l’onn 1803 mo pli tschintg. Quels han ins mediatisà en il rom dal
Recess da la dicta imperiala, pia attribuì a gronds principadis vischinants.

La Dieta imperiala è stà il resultat il pli impurtant e stabel da las refurmas
da la fin dal 15avel e l’entschatta dal 16avel tschientaner. El è sa sviluppà
dapi il temp da Maximilian I a l’instituziun constituziunala e giuridica
suprema, senza ch’igl avess dà in act formal d’installaziun ni ina basa legala.
En il cumbat tranter l’imperatur ed ils prinzis da l’Imperi per dapli
centralisaziun u federalisaziun è el sa sviluppà ad in dals garants per il
mantegniment da l’Imperi.

Fin l’onn 1653/54 è la Dieta imperiala s’unida en differentas citads da
l’Imperi, dapi l’onn 1663 existiva ella sco Dieta imperiala eterna a Regensburg.
Mo l’imperatur dastgava convocar la Dieta imperiala, ma dapi l’onn 1519 stueva
el dumandar il consentiment dals prinzis electurs avant che trametter la
convocaziun. L’imperatur dastgava era fixar la glista da tractandas, aveva
dentant mo pauc’influenza sin las tematicas che vegnivan effectivamain
discutadas. Il prinzi electur da Mainz manava la Dieta imperiala.

La Dieta imperiala pudeva durar insaquantas emnas u era plirs mais. Ils conclus
da la Dieta imperiala vegnivan fixads en in document autentifitgà, il recess da
l’Imperi. Il davos da quels è l’uschenumnà Recess da l’Imperi il pli nov
(recessus imperii novissimus) dals onns 1653/54.

Suenter la refurmaziun e la Guerra da trent’onns è sa furmà l’onn 1653 il Corpus
Evangelicorum e pli tard il Corpus Catholicorum. Quels radunavan ils stans da
l’Imperi da las duas confessiuns e tractavan ils affars dapersai. La Pasch
vestfalica aveva numnadamain determinà che betg il princip da maioritad, mabain
il princip da consens duaja valair en affars da religiun.

Ils circuls da l’Imperi èn stads in resultat da la refurma da l’Imperi a la fin
dal 15avel ed a l’entschatta dal 16avel tschientaner respectivamain da la
proclamaziun da la Pasch publica eterna a Worms l’onn 1495. Ils circuls avevan
oravant tut la funcziun da mantegnair e restabilir la pasch publica tras il
connex geografic da ses commembers. In conflict dueva gia vegnir schlià cura
ch’el sa sviluppava ed i dueva vegnir derschà davart quels che disturbavan la
pasch eterna. Ultra da quai proclamavan ils circuls las leschas da l’Imperi e
las realisavan era en il mender cas.

Ils emprims sis circuls da l’Imperi han ins endrizzà a chaschun da la Dieta
imperiala dal 1500 ad Augsburg en connex cun la furmaziun dal regiment da
l’Imperi. Ils circuls (ch’ins ha simplamain denominà cun numers) sa cumponivan
da stans da l’Imperi da tuttas sorts – cun excepziun dals prinzis electurs.

Cun stgaffir quatter ulteriurs circuls da l’Imperi l’onn 1512 han ins era
integrà las terras ereditaras austriacas ed ils electurats en la constituziun
cirquitala. L’electurat ed Imperi da la Boemia cun ils territoris affiliads da
la Silesia, la Lausitz e la Moravia èn dentant restads ordaifer la partiziun da
circuls fin la fin da l’Imperi. Medemamain n’han ins betg integrà la
Confederaziun svizra, ils chavaliers da l’Imperi, ils territoris feudals en
l’Italia imperiala ed insaquants contadis da l’Imperi sco per exempel Jever.

La Dretgira da chombra da l’Imperi è vegnida constituida en connex cun la
refurma da l’Imperi e la Pasch publica eterna l’onn 1495 sut l’imperatur
Maximilian I. Ella è stada en funcziun fin l’onn 1806. Sper il Cussegl da curt
da l’Imperi furmava la Dretgira da chombra la dretgira la pli auta. Ses pensum
era da garantir negoziaziuns regladas e d’evitar uschia ostilitads, violenza e
guerra. Sco dretgira d’appellaziun pussibilitava quella dretgira er ad in subdit
da manar in process encunter ses suveran.

Suenter sia fundaziun l’october 1495 ha la dretgira gì l’emprim sia sedia a
Francfurt am Main. Igl èn suandadas las citads da Worms, Augsburg, Nürnberg,
Regensburg, Speyer ed Esslingen ed a partir dal 1527 Speyer sco sedia
permanenta. Suenter che questa citad è vegnida destruida en consequenza da la
Guerra ereditara en la Pfalz è la Dretgira da chombra da l’Imperi s’installada
dal 1689 fin al 1806 a Wetzlar.

La participaziun dals stans a l’installaziun e l’organisaziun da la dretgira ha
dentant gì per consequenza che quels stuevan sa participar a la finanziaziun.
Las entradas e taxas da quella na tanschevan numnadamain betg. Quant impurtanta
che la dretgira era per ils stans, mussa il fatg ch’il Kammerzieler è stà la
suletta taglia permanenta da l’Imperi ch’ils stans han approvà, suenter ch’il
Pfennig public (taglia generala da l’Imperi) aveva fatg naufragi a Constanza
l’onn 1507 en il recess da l’Imperi. Malgrà che l’autezza ed ils termins da
pajament eran fixads, hai dentant adina puspè dà difficultads finanzialas
perquai ch’i na vegniva betg paja ni betg paja ad uras. Entras quai hai anc dà
en il 18avel tschientaner lungas interrupziuns en la lavur da la dretgira.

Dal temp che l’Imperi è sa furma cumpigliava ses territori circa 470 000 km². Il
territori en il vest ch’appartegneva durant l’antica a l’Imperi roman era populà
in pau pli spess ch’ils territoris en l’ost.

Gia enturn la mesadad dal 11avel tschientaner cumpigliava l’Imperi circa 800 000
fin 900 000 km² e vegniva populà da rodund 8 fin 10 milliuns umans. Sur l’entir
temp autmedieval è la populaziun creschida a 12 fin 14 milliuns. Tras la pesta e
la fugia da blers Gidieus en Pologna en il 14avel tschientaner hai dentant dà
ina pulita reducziun da la populaziun. L’Imperi consistiva dapi l’onn 1032 dal
Regnum Francorum (Reginavel dals Francs da l’ost; pli tard era numnà Regnum
Teutonicorum), dal Regnum Langobardorum (u Regnum Italicum, en l’Italia dal Nord
e l’Italia Centrala dad oz) e dal Reginavel da la Burgogna.

Incontestads eran ils cunfins da l’Imperi en il nord sin fundament da la riva da
la mar e per lung da l’Eider. Quels spartevan ils ducadis Holstein
(ch’appartegneva a l’Imperi) e Schleswig (ch’era in feud dal Danemarc). En il
sidost furmavan ils territoris ereditars dals Habsburgais il cunfin sut l’Enns,
la Steiermark, il Krain, il Tirol ed il chapitel catedral Trient. En il nordost
appartegnevan la Pomarania e Brandenburg a l’Imperi. Il territori da l’Urden
tudestg n’appartegneva tenor l’avis da blers istoriografs betg a l’Imperi,
malgrà ch’el era influenzà da la cultura tudestga e vegniva gia considerà l’onn
1226 (pia avant sia fundaziun) en la Bulla d’aur da Rimini sco feud imperial. I
n’avess natiralmain betg fatg senn per l’imperatur da surdar privilegis a quest
territori sch’el na l’avess betg considerà sco part da l’Imperi. Ultra da quai
ha la Dieta imperiala d’Augsburg da l’onn 1530 declerà Livland sco commember da
l’Imperi e snegà sur lung temp la transfurmaziun dal territori da l’Urden da la
Prussia en in ducadi feudal polac.

En il vest e sidvest da l’Imperi na datti strusch cunfins dispitads. Quai
ves’ins fitg bain tar l’exempel da l’Ollanda. Da l’Ollanda habsburgaisa che
cumpigliava pli u main il territori da la Belgia e da l’Ollanda dad oz han ins
fatg tras il Contract burgognais da l’onn 1548 in territori cun preschientscha
reducida da l’Imperi . Quai vul dir ch’ins l’ha relaschà da la suveranitad
giudiziala da l’Imperi, quai che n’ha dentant betg muntà ina relaschada
definitiva da la corporaziun da l’Imperi. Suenter la Guerra da trent’onns il
1648 na consideravan las 13 provinzas ollandaisas sasezzas definitivamain betg
pli sco part dal reginavel e nagin n’è s’opponì a quai.

La Frantscha ha pli u main schlià en il 16avel tschientaner or da la corporaziun
da l’Imperi il chapitel catedral da Metz, Toul e Verdun ed a la fin dal 17avel e
l’entschatta dal 18avel tschientaner en il rom da la ‹politica da reuniun›
ulteriurs territoris en la Lorena che furmavan atgnamain stans dal reginavel.
Latiers è vegnida l’annexiun da la citad da l’Imperi Strassburg l’onn 1681.
In’armada da 40 000 umens ch’ins aveva tschentà si per liberar la citad n’ha
betg pli pudì entrar en acziun, perquai ch’ins duvrava truppas per cumbatter ils
Tircs davant Vienna.

La Confederaziun svizra n’appartegneva de jure dapi l’onn 1648 betg pli a
l’Imperi, ma gia dapi la Pasch da Basilea l’onn 1499 n’ha la Confederaziun betg
pli prendì part a la politica da l’Imperi. Tuttina na pon ins betg laschar
valair la tesa che la Pasch da Basilea haja de facto muntà che la Confederaziun
saja extrada da l’Imperi, perquai ch’ils lieus confederads sa chapivan vinavant
sco part da l’Imperi. La Savoia en il sid da la Svizra appartegneva
giuridicamain schizunt fin l’onn 1801 a l’Imperi. Quell’appartegnientscha era
dentant gia daditg schluccada.

Er sur ils territoris da l’Italia imperiala, pia il gronducadi da la Toscana,
ils ducadis da Milaun, Mantua, Modena, Parma e Mirandola pretendeva l’imperatur
la suveranitad feudala. Quests territoris n’avevan betg il sentiment d’esser
‹tudestgs› e quai uschè pauc sco quai ch’els sa participavan a la politica da
l’Imperi. Els na tiravan betg a niz ils dretgs d’in commember da l’Imperi,
n’ademplivan dentant era betg las obligaziuns correspundentas. En general na
considerav’ins tals territoris ch’ins numnava ‹lontans a l’Imperi› betg sco part
da quel.

En l’Imperi viveva ina populaziun ch’era etnicamain eterogena. Sper territoris
da lingua tudestga devi era gruppas da populaziun d’autras linguas. En l’Imperi
na vivevan betg mo Tudestgs cun dialect bass tudestg, dialect tudestg dal center
e tudestg aut, mabain era umans cun linguas slavas e las linguas, da las qualas
il franzos e talian modern èn sa sviluppads.

Ma era ils territoris linguistics tudestgs sa distinguevan considerablamain in
da l’auter pervia da differentas premissas istoricas. Suenter il temp da la
migraziun dals pievels eran ils territoris en l’ost ch’èn daventads a la fin dal
temp medieval tudestgs en emprima lingia populads da Slavs, ils territoris en il
vest oravant tut da Germans.

En il spazi dal vest dominà dals Germans devi surtut en il sid era influenzas
dals Celts e da l’Imperi roman antic. Questas influenzas sa differenziavan da
regiun tar regiun. En il decurs dal temp èn las differentas gruppas da
populaziun sa maschadadas. Spezialmain eterogena era la maschaida etnica en il
territori ch’aveva appartegnì a l’Imperi roman antic (en il sidvest dal Limes).
Malgrà la migraziun da pievels germans devi qua per part influenzas etnicas da
differentas regiuns da l’Imperi roman.

Las parts en l’ost dal territori linguistic tudestg èn pir daventadas plaun a
plaun ina part da l’Imperi. Insaquantas han schizunt mai fatg part da l’Imperi
(p.ex. la Prussia da l’Ost). Quests territoris ch’eran oriundamain quasi mo
populads da glieud baltica èn vegnids germanisads per part tras colonists dals
territoris dal vest. En ils blers territoris èn populaziuns balticas, slavas e
germanas sa maschadadas en il decurs dals tschientaners.



https://rm.wikipedia.org/wiki/Protestantissem

Protestantissem significha üna gruppa da baselgias e raspedas infra il
cristianissem chi derivan dal 16evel tschientiner ed as collian culla
refurmaziun. Ils aderents dal protestantissem sun ils protestants. Quist pled
vain druvo in Svizra ed i'l territori rumauntsch sinonimamaing cun refurmos, pü
d'inrer cun evangelics.

La noziun protestants deriva da la protestaziun da Speyer a Speyer in Germania
in occasiun da la dieta imperiela dal 1529. Quella vouta protestaivan ils stedis
evangelics cunter il schogliamaint da lur drets tres l'imperatur tudas-ch zieva
ch'üna tscherta liberted in reguard a la tscherna da la confessiun i'ls pajais
singuls vaiva valieu daspö trais ans. Medemmamaing daivan els perdütta da lur
cretta.

Il protestantissem es caracteriso da la manchaunza d'ün cunfin traunter preirs e
laics. Mincha battagio es immediat vers Dieu. La grazcha da Dieu operescha tuot,
l'umaun nu so güder tal salvamaint. La cretta as fixa vi da las impromischiuns
dal Segner dinuonder ch'ella artschaiva la tschertezza da salvamaint.

A nun es üngüna oneraziun da senchs straordinaris, bgeraunz sto Gesu Crist i'l
center sulettamaing ed in möd exclusiv.



https://rm.wikipedia.org/wiki/Moses

Moses (scrit eir Mose) es la figüra centrela dal seguond cudesch da la Tora e
quella persuna chi ho do il nom als prüms tschinch cudeschs dal Vegl Testamaint
respectivmaing da la Tora. In üna funcziun extaisa scu profet, mneder dals
güdevs düraunt la chamineda tres il desert ed arvschider da la revelaziun divina
vain el considero scu il fundatur dal giudaissem.

Fin al 20evel tschientiner valaiva Moses scu l'autur dals cudeschs chi sun
tradüts suot sieu nom. Quista posiziun es passeda e nu vain accepteda hozindi da
la granda magiurited dals repraschentants la scienza dal Vegl Testamaint. Ma eir
l'otra opiniun extrema cha Moses nun hegia existieu brichafat nu dominescha pü
las faculteds da teologia. Apparaintamaing giascha ün minz vair ed istoric i'ls
raquints chi as collian cul nom Moses uschè cha Moses es dapü cu be üna figüra
mitica.

Il farao vaiva cumando a las duonnas da part ebraicas da mazzer a tuots
nouvnaschieus masculins. Moses gniva miss da sia mamma a l'abandun
immediatamaing zieva sia naschentscha a l'ur dal Nil in üna chavagnina da
channa. La figlia dal farao ho chatto al poppin e l'ho salvo. Ella tscherchaiva
ad üna baglia per der bruost al iffauntin. Ed ella elegiaiva sainza savair a la
mamma dal poppin. L'etomologia populera declera il nom Moses cull'istorgia dal
salvamaint: "El (Dieu) l'ho trat our da l'ova". Quista decleraziun es però
linguisticamaing dal sgür fosa. In varded significha Moses incirca uschè bger
scu "Dieu l'ho fat per sieu figl". Üna significaziun simila accumpagna i'ls noms
dals raigs dals egipts scu per exaimpel Ramses (m-s-s, ils listess trais
consonants scu tar Mose[s]).

Eventualmaing es Moses creschieu sü dastrusch sper il cuort dal farao. Ma las
funtaunas biblicas taschan in quist reguard.

Davaunt üna spinatscha ardainta al munt da Horeb artschaiva Moses la palanteda
da Dieu ch'el hegia nom Jahwe, que voul dir: "eau sun quel chi eau sun",
ün'expressiun da suverenited e liberted divina, ma eir üna impromischiun dad
esser fidel vers a l'umaun chi metta sia fiduzcha in el. Quist Dieu, chi as
preschainta in medem möd scu il Dieu dals babuns istorics e prüms baps dals
Ebreers: Abraham, Isaac e Jacob, al cumandaiva da turner ad Egipta per deliberer
sieu pövel e'l mner aint il pajais dals Canaaniters.

In occasiun da la partenza in prescha vain miss il crap da fundamainta pella
festa da Passa.

Moses es mort sül munt Nebo a l'ost dal flüm Jordan in l'eted da 120 ans. Il lö
precis da sieu funarel e da sia fossa es incuntschaint.



https://rm.wikipedia.org/wiki/Jean-Jacques_Rousseau

Jean-Jacques Rousseau [ʒɑ̃'ʒak ʁu'so] (* 28 da zercladur 1712 a Genevra; † 2 da
fanadur 1778 ad Ermenonville sper Paris) è stà in scriptur, filosof, pedagog,
perscrutader da la natira e cumponist da Genevra. El vala sco in dals impurtants
represchentants da las ideas da l’illuminissem e precursur da la Revoluziun
franzosa. Rousseau ha gì grond’influenza sin la pedagogia e sin la teoria
politica da la fin dal 18avel tschientaner, ma ha er influenzà postum las
discussiuns ed ils svilups correspundents tras il 19avel e 20avel tschientaner e
fin il di dad oz. Si’ovra furma ina part essenziala da la litteratura ed
istorgia spiertala franzosa e da l’entira Europa. L’appel ch’al vegn attribuì,
«Enavos a la natira!», ha influenzà blers scienziads ed ha mess ad ir pli tard
moviments cunter in’industrialisaziun sfranada.

Dal 1705 fin il 1711 ha Isaac Rousseau vivì a Constantinopel, nua ch’el ha
lavurà al Serail (il palaz da l’imperatur osmanic) sco urer dal sultan. Ses
cusrin Jacques Rousseau al è medemamain suandà a Constantinopel, e quai sco
juvelier da la curt.

La mamma da Rousseau, Suzanne Bernard (1673–1712), era la figlia d’in preditgant
genevrin. Cura che Jean-Jacques Rousseau è naschì, viveva il pèr en la chasa dal
bab Suzanne en il center da la citad.

La mamma è morta il 1712 a Genevra, nov dis suenter la naschientscha da Rousseau
– probablamain da fevra da pagliola. Sinaquai ha ina sora pli giuvna dal bab
surpiglià il tegnairchasa. Ella è s’occupada plain affecziun da l’uffant ch’era
savens malsanitsch. Dapi sia naschientscha pativa Rousseau d’in sbagl organic da
la vaschia da l’aua. Quest fastidi permanent vegn savens numnà sco in dals
motivs per la natira ordvart sensibla ed irritada ch’ha caracterisà Rousseau
durant tut sia vita.

Il bab ha promovì da l’entschatta ennà il plaschair da leger da ses figl. Notgs
a la lunga è el sa profundà cun ses figl en la lectura, tranter auter da las
biografias da Plutarch ch’han furmà per vita duranta la lectura preferida da
Rousseau. L’onn 1718 èn bab e figl ids a star a St. Gervais, il quartier da
mastergnants pli pover situà da l’autra vart dal Rodan.

L’onn 1722 è la situaziun dal mattatsch da diesch onns sa midada a moda
drastica. A chaschun d’ina baruffa aveva ses bab blessà in uffizier cun in
sabel; per mitschar da la paina da praschun smanatschanta, è el fugì or da la
citad da Genevra. Ses figl ha el laschà enavos sut la protecziun da ses quinà
Gabriel Bernard. Durant ils proxims dus onns ha Rousseau vivì ordaifer la citad
a Bossey tar il preditgant Lambercier. Là è el bain vegnì instruì, ma ha er gì
da patir sut puniziuns malgistas e maltractaments corporals. A moda sumeglianta
al èsi ì pli tard tar in’onda da vart dal bab. En la vegliadetgna da dudesch
onns ha Rousseau cumenzà l’emprendissadi tar in actuar da dretgira cun num
Masseron (in segiurn da lavur ch’è ì a fin a moda vargugnusa per Rousseau) ed in
onn pli tard tar in gravur cun num Abel Ducommun. La segunda lavur al ha bain
plaschì meglier che l’emprima; ma il plaschair da leger da Rousseau e ses
caracter da siemiader han adina puspè manà a puniziuns ed han er engrevgià las
amicizias cun auters giuvenils. L’onn 1726 ha il bab da Rousseau maridà ina
segunda giada (a Nyon, ses lieu da refugi); dapi lura ha el be mussà pitschen
interess per ses figl.

Returnond Rousseau il mars 1728 pir tard d’ina spassegiada da la dumengia, era
la porta da la citad serrada. Quai era gia capità repetidamain e mintga giada
era el vegnì punì cun in chasti corporal. Sinaquai è Rousseau revegnì ad in’idea
ch’al occupava gia dapi in temp ed è sa decidì da girar per il mund. En la
Savoia ha el emprendì d’enconuscher suenter in pèr dis in spiritual catolic
ch’ha intermedià il contact tar Madame de Warens ad Annecy. Lezza era gist
emigrada da la Svizra en la Savoia ed era daventada catolica; ad Annecy viveva
ella sut la protecziun (e surveglianza) dal clerus catolic. Madame de Warens ha
prendì si Rousseau, ma tenor il cussegl da la baselgia al ha ella gia tramess
vinavant suenter trais dis vers Turin; il viadi ha el fatg a pe ed accumpagnà
d’in pèr puril. A Turin è Rousseau vegnì instruì en il Hospice des catéchumènes
ed è vegnì battegià catolic suenter intgins mais. Ses da viver gudagnava el sco
servient e pli tard sco secretari en chasas signurilas.

Cura che ses magister ha cumenzà ina nova plazza a Lyon al è Rousseau suandà, ma
è alura puspè returnà ad Annecy. Madame de Warens era però viagiada a Paris,
uschia che Rousseau ha danovamain cumenzà a girar per il mund. Tranter auter è
el stà a Losanna, a Nyon (nua ch’el ha er visità il bab), a Neuschatel che steva
sut domini prussian e la stad 1731 per l’emprima giada a Paris. A Neuschatel ha
el empruvà adumbatten da fitgar pe sco magister da musica. Sin ses viadis ha
Rousseau adina puspè stuì viver en gronda povradad; el è stà sfurzà da
batlegiar, ma è uschia er vegnì ad enconuscher las relaziuns dals purs basegnus.

L’avrigl 1731 ha Rousseau entupà a Boudry in um che discurriva talian e ch’era
vestgì a la moda greca. Quel è sa dà per in prelat grec-catolic che rimnia en
l’Europa meds per restabilir la Sontga fossa a Jerusalem. Rousseau è sa laschà
persvader d’al accumpagnar sco secretari e translatur. L’emprim han els rimnà
daners a Friburg e Berna, silsuenter èn els viagiads vinavant a Soloturn tar
l’ambassadur franzos, il Marquis Jean-Louis d’Usson de Bonnac. Quel era stà pli
baud ambassadur en l’Imperi osmanic ed igl al è reussì da scuvrir il prelat
apparent sco engianader. Damai che Rousseau aveva fatg ina bun’impressiun sin il
Marquis de Bonnac, ha el pudì restar intgins dis en la residenza e cuntinuar
silsuenter ses viadi vers Paris munì cun ina brev da recumandaziun e tschient
francs daners da viadi.

A Paris è Rousseau sa tegnì sur l’aua cun entrar en il servetsch d’in giuven
Svizzer. Suenter avair intervegnì che Madame de Warens sa trategnia puspè en la
Savoia, questa giada a Chambéry, è el returnà tar sia «Maman» sco ch’el la
numnava (ma ch’era be tredesch onns pli veglia ch’el). Ella al ha prendì si
questa giada sco mamma nutridra ed al ha intermedià ina plazza sco scriptur en
l’uffizi da cataster. Ma gia suenter otg mais, l’onn 1732, ha el puspè bandunà
questa plazza ed ha cumenzà a lavurar sco magister da musica.

Igl èn suandads otg onns ventiraivels ch’èn stads da grond’impurtanza per sia
furmaziun, la quala el ha acquistà quasi cumplettamain a moda autodidactica. El
ha legì bler, ha fatg musica, experimentà e cumenzà a scriver. Da quel temp ha
Madame de Warens er introducì Rousseau – ch’è s’opponì a l’entschatta – en l’art
d’amur; cun Claude Anet ch’era engaschà tar ella sco factotum aveva ella però
sper Rousseau anc in ulteriur amant. L’onn 1735 ha Madame de Warens prendì a
fittanza il bain Les Charmettes ch’era situà davant las portas da Chambéry.
Quest lieu dueva represchentar per Rousseau durant ils proxims trais onns
l’«ideal d’ina vita ordinada e ventiraivla».

La stad 1736 è Rousseau sa blessà vi d’in egl a chaschun d’in experiment chemic;
perquai è el sa rendì l’atun tar in medi a Montpellier. Cura ch’el è returnà
l’entschatta da l’onn 1738 aveva Madame de Warens cumenzà ina relaziun cun ses
nov secretari ed administratur da la chasa Jean-Samuel-Rodolphe Wintzenried.
Bain ha ella danovamain offert a Rousseau ina relaziun a trais, ma quel ha
refusà. Tuttina è el restà durant dus ulteriurs onns tar ella, enfin ch’el ha
cumenzà la primavaira da l’onn 1740 ina plazza sco magister da chasa tar la
famiglia Mably a Lyon.

Suenter anc esser returnà ina giada la primavaira 1741 a Les Charmettes, è
Rousseau viagià la stad 1742 a Paris. Là ha el preschentà davant l’Académie des
sciences in sistem da notas che sa basava sin cifras; el ha survegnì persuenter
in certificat ed ha laschà stampar l’entschatta 1743 sia preschentaziun sut il
titel ‹Dissertation sur la musique moderne› (‹Tractat davart la musica
moderna›). Rousseau ha er fatg l’enconuschientscha dal cumponist Jean-Philippe
Rameau. Quel ha bain ludà il sistem da Rousseau per si’exactadad, ma ha fatg
valair che quel na visualisescha betg il decurs da la melodia, sco che quai saja
il cas tar la scrittira da notas convenziunala. Er uschiglio n’ha il sistem da
notas da Rousseau betg pudì sa far valair.

Percunter ha Rousseau gì access al renumà salun litterar da Madame Dupin ed ha
fatg l’enconuschientscha d’impurtantas persunalitads da la citad. Medemamain ha
el cumenzà a cumponer si’opera ‹Les Muses galantes›. La stad 1743 è el viagià a
Venezia, nua ch’el ha lavurà sco secretari dal nov ambassadur franzos; ma
suenter avair gì dispita cun ses patrun, è Rousseau returnà l’atun 1744 a Paris.

A Paris ha Rousseau fatg l’onn 1745 l’enconuschientscha da divers mecens sco per
exempel Alexandre Le Riche de La Pouplinière, cun agid dal qual el ha laschà
inscenar si’opera terminada ‹Les Muses galantes›. Ma surtut è el entrà en
contact cun auters giuvens intellectuals, tranter quels Denis Diderot, Étienne
Bonnot de Condillac e Jean-Baptiste le Rond d’Alembert, ils editurs da
l’‹Encyclopédie› che Diderot aveva inizià il 1746. Igl èn suandadas ulteriuras
emprovas litteraras sco per exempel la cumedia ‹L’Engagement téméraire› (1747).
Durant l’entira vita è si’existenza però stada segnada d’ina situaziun materiala
fitg malsegira.

Medemamain il 1745 ha Rousseau cumenzà ina relaziun stabla cun la lavunza
Thérèse Levasseur (1721–1801), la quala ha parturì il proxim onn lur emprim
uffant. Rousseau ha insistì ch’ella surdettia quel ad in’instituziun per uffants
chattadas. Er ils quatter ulteriurs uffants èn svanids en chasas d’orfens.
Cumbain che l’aspectativa da vita era là bassa, correspundeva quai ad ina
pratica che n’era betg nunusitada da quel temp. Il cumportament da Rousseau sco
bab vegn fatg valair fin oz sco la pli gronda reproscha envers sia persunalitad;
quai è er gia stà il cas da vart da contemporans sco per exempel Voltaire.
Surtut la credibladad da Rousseau sco teoreticher da pedagogia vegn messa en
dumonda tras quest fatg. Rousseau sez ha fatg valair divers motivs da perstgisa;
ses argument principal è stà quel che sia lavur saja pajada mal u insumma betg,
uschia che Thérèse haja stuì gudagnar il da viver per omadus e n’haja betg pudì
s’occupar supplementarmain dals uffants.

Il 1749 è stà in onn decisiv per Rousseau. A l’entschatta da l’onn al ha
d’Alembert incumbensà da scriver artitgels musicologics per l’‹Encyclopédie›.
L’atun ha el visità Diderot ch’era mess en arrest en la fortezza da Vincennes.
En viadi ha el legì en la revista ‹Mercure de France› da la dumonda da pretsch
da l’Académie da Dijon ‹Le Rétablissement des sciences et des arts a-t-il
contribué à épurer les mœurs?› (‹Ha il restabiliment da las scienzas e dals arts
contribuì a purifitgar la morala?›). En ses ‹Discours sur les Sciences et les
Arts› ha Rousseau negà cleramain questa dumonda. L’uman vivia numnadamain – sco
ch’el dueva explitgar pli tard detagliadamain en sia scrittira davart la teoria
statala ‹Du contrat social› – da natira ennà a moda independenta e libra; en la
societad che sa basia sin convenziuns saja el però rentà sco in sclav: «L’uman è
naschì liber, ma dapertut sa chatta el en chadainas.» Ils arts e las scienzas na
fetschian nagut auter che da cuvernar il vair destin da l’uman modern.
L’istorgia da la civilisaziun daventa uschia – sco ch’el fa pli tard er valair
en sias ulteriuras scrittiras filosoficas – in’istorgia dal declin («la
dépravation»). La societad europeica contemporana ch’aspireschia il luxus vesa
el a sa glischnar en la decadenza morala. Il ‹Discours› cuntrascheva bain a moda
diametrala al pensar da blers intellectuals, è però tuttina fruntà sin
l’interess da blers. Rousseau ha retschet il 1750 l’emprim premi e pervi da la
discussiun che ses text ha sveglià, è el vegnì enconuschent en tut l’Europa.
Sias entradas èn creschidas ed el ha pudì ir a star cun Thérèse en in’abitaziun
communabla. Il pèr ha però er dà l’onn 1751 il terz novnaschì en la chasa per
uffants chattads.

La fin dal 1752 è si’opera ‹Le Devin du village› (‹Il divinader dal vitg›)
vegnida preschentada cun grond success l’emprim a la curt e silsuenter era a
Paris. Cura che Rousseau dueva vegnir preschentà al retg, è el sa retratg da
l’onuraziun ed ha uschia eventualmain manchentà da survegnir attribuì ina
pensiun annuala. Suenter il success dal ‹Devin› ha il Théâtre Français er recepì
sia cumedia ‹Narcisse›, in’ovra giuvenila.

Enstagl da s’etablir, è Rousseau schizunt sa rendì en ina sort d’opposiziun
fundamentala. Anc il 1754 ha el cumenzà a scriver ina segunda scrittira da
pretsch (cf. sutvart). Daspera ha el publitgà sia ‹Lettre sur la musique
française› e sveglià cun quella la gritta betg mo da l’orchester da l’opera (il
qual ha schizunt pendì ina poppa da Rousseau); en ses text ha el numnadamain
degradà la musica franzosa a favur dal stil talian. Il 1754 è el viagià a
Genevra (suenter avair visità Madame de Warens), è puspè daventà burgais da la
Republica genevrina ed è returnà al protestantissem.

L’onn 1755 ha Rousseau publitgà, per motivs da precauziun ad Amsterdam, ses
‹Discours sur l’origine et les fondements de l’inégalité parmi les hommes›
(‹Tractat davart l’origin ed ils fundaments da l’inegualitad tranter ils umans›)
ch’ha danovamain furmà la resposta sin ina dumonda da pretsch da l’Académie de
Dijon: ‹Quelle est l’origine de l’inégalité parmi les hommes, et est-elle
autorisée par la loi naturelle?› (‹Tge è l’origin da l’inegualitad tranter ils
umans e sa lascha quel giustifitgar nà dal dretg natiral?›). En questa scrittira
declera Rousseau, il burgais pitschen che viveva en relaziuns povras,
l’inegualitad sociala en in emprim pass or dal fatg istoric da la socialisaziun
da l’uman; tras quai tuts che cumpareglian in l’auter, quai che sveglia
scuidanza e malvuglientscha. En in segund pass concretisescha Rousseau questa
tesa a l’exempel dal svilup da la proprietad privata: L’emprim ch’haja fatg saiv
enturn in toc terra ed haja gì l’idea da dir: quai tutga a mai e ch’haja chattà
glieud naiva avunda d’al crair, saja stà il fundatur per propi da la societad
burgaisa.

L’entschatta da l’onn 1756 ha Rousseau refusà il post da bibliotecari che la
citad da Genevra al aveva offert. Enstagl è el ì a star a Montmorency en il nord
da Paris, e quai sco giast da Madame d’Épinay, in’amia da Diderot ch’aveva sezza
interess multifars ed era activa sco scriptura. Cun Diderot e cun il tschertgel
dals ‹philosophes› è Rousseau però vegnì en ils fiers: sin l’artitgel critic
davart la citad da Genevra che d’Alembert aveva scrit per l’‹Encyclopédie› ha el
numnadamain reagì cun la ‹Lettre à d’Alembert sur les spectacles›; en quella ha
el – l’anteriur autur da teater – numnadamain attatgà il teater, quest uffant
preferì da l’illuminissem, al rinfatschond d’esser inutil e potenzialmain
immoral.

Da l’avrigl 1756 al december 1757 ha Rousseau chattà refugi en in’ermitage
(eremitadi) en vischinanza dal chastè da Madame Louise d’Épinay, il Château de
la Chevrette a Deuil-la-Barre.

Sco emprim è quai stà il roman en furma da brevs ‹Julie ou la nouvelle Héloïse›
(1756–1758, cumparì il 1761) che descriva l’amur nunpussaivla tranter
l’intellectual burgais Saint-Preux e l’aristocrata Julie d’Étanges. Per part è
quest’ovra vegnida inspirada da la passiun da Rousseau per Madame d’Houdetot, la
quinada da Madame d’Épinay.

Il terz cudesch ha la finala furmà la scrittira da teoria statala ‹Du contract
social ou Principes du droit politique› (‹Davart il contract da la societad u
Principis dal dretg politic›, 1760/1761, cumparì il 1762). En quella emprova
Rousseau da definir e da fundar ils dretgs dal singul individi envers il stadi,
ma er las pretensiuns da quel visavi l’individi. Tranter auter introducescha
Rousseau il term da la suveranitad dal pievel sin il qual sa basa oz la
legitimitad da las decisiuns dal pievel e da las elecziuns generalas.

‹Julie ou la nouvelle Héloïse› è stà immediat suenter sia cumpariziun
l’entschatta 1761 in grond success ed ha manà ad ina veritabla unda da romans en
furma da brevs en tut l’Europa (tranter auter ‹Die Leiden des jungen Werther› da
Goethe). Percunter èn tant il ‹Contrat social› sco er ‹Émile› vegnids scumandads
immediat suenter esser cumparids l’avrigl resp. matg 1762. La Sorbonne ha
condemnà quest ultim cudesch l’entschatta zercladur ed il parlament a Paris al
ha scumandà paucs dis pli tard ed ha relaschà in cumond d’arrest drizzà cunter
l’autur.

Il crap da stgarpitsch ha surtut furmà l’agiunta ‹Profession de foi du vicaire
savoyard› (‹Credo dal vicari savoiard›) ch’era inserida en il quart cudesch dad
‹Émile›. En quest text preschenta Rousseau l’emprim ina filosofia da
l’enconuschientscha e da la morala, en la quala vegn attribuida a l’agen cor
resp. a l’atgna conscienza ina rolla centrala. Alura suonda la skizza d’ina
‹religiun natirala›, colliada cun ina ferma critica envers mintga furma da
religiun che sa basia sin revelaziun (pia er cunter il cristianissem). Sper las
autoritads franzosas, tranter auter l’archuvestg da Paris Christophe de
Beaumont, èn surtut er las autoritads calvinisticas a Genevra stadas indignadas.
Ellas han scumandà il cudesch anc il fanadur ed han medemamain relaschà in
cumond d’arrestar l’autur. A Genevra e Paris èn exemplars dad ‹Émile› vegnids
brischads, a Genevra supplementarmain exemplars dal ‹Contrat social›.

Rousseau, ch’era immediat scappà, è vegnì recepì d’in ami, Daniël Roguin, ad
Yverdon, è però bainprest vegnì auxilià. Anc en il decurs dal fanadur è el sa
drizzà sur il guvernatur Keith da l’exclava prussiana Neuschatel a Friedrich il
Grond. Quel al ha dà asil ed in pau pli tard schizunt il dretg da burgais.
Rousseau è sa stabilì en la citadina da Môtiers, en la quala el ha er fatg
vegnir suenter Thérèse e nua ch’el ha cumenzà a sa vestgir sco Armen (perquai
che questa moda da sa vestgir al pareva pli cumadaivla). Anc da la fin dal 1762
datescha in emprim tractat apologetic da Rousseau en furma d’ina brev averta
drizzada a l’archuvestg da Paris.

L’entschatta 1763 ha Rousseau terminà a Môtiers ses ‹Dictionnaire de la musique›
ch’el aveva probablamain gia cumenzà a Montmorency. Il 1764 ha el alura cumenzà
cun studis botanics.

Il 1765 ha Rousseau passentà dals 12 da settember fin ils 25 d’october sin
l’Insla da S. Peder en il Lai da Bienna ils pli bels mais da sia vita, sco ch’el
s’exprima sez. El è sa retratg en la natira, ha tschertgà sin l’insla la
solitariadad, ha cumenzà a registrar las plantas ed ha scrit ina ‹Flora
Petrinsularis›. A medem temp al han visità là persunalitads or da tut l’Europa.
La finala al ha il cussegl da Berna bandegià.

La fin dal 1765 è el er sa sentì malvis e persequità a Môtiers, betg il davos
perquai ch’el aveva cumenzà a sa vestgir sco Armen. El ha perquai acceptà in
invit dal filosof englais David Hume ed ha laschà far in passaport da passagi
per la Frantscha. Per via ha el pudì constatar ch’el aveva en il fratemp
tuttavia er simpatisants. A chaschun d’in segiurn a Strassburg è el vegnì onurà
cun ina represchentaziun dal ‹Devin de village› ed a Paris è el stà il giast dal
Prince de Conti ed ha retschavì en la chasa da quel diversas visitas.

L’onn 1766 e l’emprima mesadad dal 1767 ha Rousseau surtut passentà en
l’Engalterra; l’emprim tar Hume, cun il qual el ha però gì dispita ed il qual al
ha attatgà. Tuttina ha el er chattà en l’Engalterra simpatisants, ils quals han
tranter auter persvadì il retg d’al dar ina pensiun. Ils onns 1767 e 1768 ha el
vivì en divers lieus da la Frantscha, tranter auter sin il chastè da Conti.
Damai ch’il cumond d’arrest dal parlament da Paris era anc adina en vigur,
viagiava el sut in pseudonim ed inditgond che Thérèse saja sia sora. Il 1769 e
1770 han els vivì sin in bain puril da muntogna en la Frantscha dal Sidost
(Dauphiné) suenter avair maridà là l’avust 1768.

A partir dal 1763 ha Rousseau scrit in’entira retscha da texts autobiografics
pli curts e pli lungs, tranter auter il 1765–1770 sias famusas ‹Confessions›
ch’èn pir vegnidas publitgadas postum. En quellas descriva el er detagls intims
or da sia vita sco er agens sbagls. Surtut cun questa scrittira ha el creà il
sutgener da l’autobiografia ‹che scuvra sasez›. Il titel ha el elegì faschond
allusiun a las ‹Confessiones› dad Augustinus da Hippo.

La primavaira 1770 ha Rousseau bandunà ses vitg muntagnard en direcziun da
Paris. A chaschun d’in segiurn a Lyon è vegnì preschentà là en si’onur ses
‹Devin› sco er ses drama pitschen liric ‹Pygmalion›. A partir dal fanadur ha el
puspè vivì cun Thérèse a Paris – a moda retratga e tolerà da las autoritads. Da
temp en temp è el vegnì envidà da tegnair prelecziuns e damai che sias ideas sa
derasavan adina pli fitg han admiraturs cumenzà a sa rimnar enturn el, tranter
auter a partir dal 1771 l’autur Bernardin de Saint-Pierre che dueva pli tard
vegnir fitg enconuschent.

Circa dapi il 1762 ha Rousseau patì sut disturbis da la gnerva che derivavan da
las numerusas disfamaziuns ed attatgas. Sias temas e sias acziuns da defensiun
han per part survegnì tratgs manics.

L’onn 1794 ha il Comité dal bainstar public giacubin laschà transferir las
restanzas terrestras da Rousseau en in til triumfal en il Panthéon a Paris.

Tranter il 1780 ed il 1788 ha Pierre-Alexandre Du Peyrou (1729–1794) edì l’ovra
cumpletta da Jean-Jacques Rousseau, e quai ensemen cun il Marquis René Louis de
Girardin, sin il bain dal qual Rousseau aveva vivì durant ses ultims onns, e cun
il predicatur Paul Moultou (1731–1797).

En l’uschenumnada Dispita dals Buffonists ha el prendì posiziun la fin november
1753 cun sia ‹Lettre sur la musique française› a favur da la musica taliana, vul
dir da lur chapientscha d’armonia. Rousseau ha surtut argumentà cun las
qualitads superiuras da la lingua taliana e la meglra unitad da quella cun la
melodia. Sia critica sa drizzava surtut cunter l’opera franzosa che vegniva
represchentada dal cumponist Jean-Philippe Rameau; gist da las lavurs da Rameau
davart l’armonia era Rousseau vegnì influenzà avant fermamain, e quai a moda
positiva.

Sco che Rousseau ha preschentà l’emprima giada il 1740 en il ‹Discours sur les
Sciences et les Arts›, resguardava el l’istorgia umana – cuntrari a la gronda
part dals illuminists – sco process da decadenza che pretendia areguard la
politica, la pedagogia e la pratica da viver in pensar ed agir dal tuttafatg
nov. Er pensaders contemporans sco Turgot e Condorcet n’han tuttavia betg snegà
las varts negativas dal progress; ma entant ch’els resguardavan quai sco
fenomens secundars, ha Rousseau reproschà a la perfectibilitad – vul dir a la
capacitad da render abel sasez – sco er a la raschun umana d’avair effectuà
quasi il cuntrari da lur bunas intenziuns oriundas.

«Ils umans èn nauschs; l’experientscha trista e cuntinuanta fa ch’in ulteriur
mussament da quai n’è betg necessari. Ma da natira ennà è l’uman bun, quai che
jau crai d’avair cumprovà. (...) Ins admiria la societad umana tant sco ch’ins
veglia; ma perquai n’èsi betg main vair ch’ella surmaina necessariamain ils
umans d’odiar in l’auter uschè fitg sco che sa cruschan lur interess e da render
in a l’auter servetschs apparents, entant ch’i vegnan en vardad chaschunads in a
l’auter tut ils donns pussaivels.»

Rousseau percunter è da l’avis che l’uman na saja betg in uman sociabel (grec:
zóon politikón) sco quai che Aristoteles pretendeva. Sche quai fiss il cas –
uschia argumentescha Rousseau – alura stuess la convivenza umana esser segnada
d’ina armonia paschaivla; ma en vardad stettia quella sut l’ensaina da gritta,
engion, disfamaziun, manzegna e mazzament. Perquai vegn Rousseau a la conclusiun
che las disposiziuns natiralas, ch’eran oriundamain bunas, laschian be sa
sviluppar a moda commensurada en pitschnas communitads ‹natiralas›. L’abilitad
dals umans da sa perfecziunar – che vegnia be anc potenziada tras la cultura –
mainia l’uman sin la via dal progress civilisatoric, il qual als alieneschia
però da lur unitad oriunda cun in’existenza natirala.

Entaifer il stadi natiral ipotetic saja il sulet regl da l’uman l’amur envers
sasez (amour de soi). Quella al cumondia: «Guarda per tes bainstar en tala moda
che ti fas il pli pitschen donn als auters.» (Segund discurs). Sper l’amur
envers sasez enconuscha l’uman natiral la cumpassiun (pitié), in’empatia envers
l’agen gener che Rousseau attribuescha er als animals. Tut las autras abilitads
da l’uman – sco la raschun, l’imaginaziun e la conscienza – ruaussan anc. En il
stadi natiral fa l’uman endament in animal selvadi che gira be enturn sasez. Sia
buntad n’è betg ina virtid en il senn moral, mabain plitost in ‹obedir a la
natira›, in viver tenor la natira.

Pervi da circumstanzas exteriuras, per exempel per pudair sa defender cunter
catastrofas da la natira, èn ils umans però stads necessitads da sa colliar cun
auters exemplars da lur spezia a communitads pli grondas. Da quai resulta la
cultura e la societad ed il nausch arriva en il mund. Da gronda muntada è en
quest connex l’imaginaziun, cun agid da la quala l’individi sa dasda da ses sien
natiral-narcistic e daventa abel da sa metter en la situaziun d’autras
creatiras. L’imaginaziun pussibilitescha però er la cumparegliaziun dals
individis tranter pèr. Tras quai po l’amur natirala envers sasez (amour de soi)
sa volver en l’amur propria (amour propre) ch’è egoistica e cunter la natira:
l’uman vesa uss sasez surtut cun ils egls dals auters. Sco cumbattant incarnà
per ses status social vul el uss adina esser davant. Ultra da quai resenta el il
giavisch ch’ils auters umans al prefereschian envers sasezs. Quai è però strusch
pussaivel, damai che er ils auters umans vegnan manads dal medem giavisch. Quai
ha per consequenza ch’ils umans zuppentan lur vairas intenziuns. Els sugereschan
che lur agens interess sajan ils interess generals. Las funtaunas da tut il mal
èn pia l’agen interess e l’amour propre. En il stadi da la societad sa dasda
ultra da quai la raschun, la cumpassiun sapientiva sco er la reflexiun morala
«nunnatirala».

In simpel return al stadi natiral excluda Rousseau explicitamain, e quai cumbain
che blers critichers, e surtut Voltaire, al han reproschà d’avair cusseglià da
far quest pass. En ina brev a Rousseau scriva Voltaire cun tun beffegiant:

«Mes signur, jau hai retschet Voss cudesch drizzà cunter la spezia umana. (...)
Nagin n’è sa stentà cun dapli spiert che Vus d’ans transfurmar en animals. La
lectura da Voss cudesch sveglia en ins il desideri d’ir enturn sin tuts
quatter.»

En ses texts areguard la teoria statala sa dumonda Rousseau co ch’in individi,
ch’è da natira ennà selvadi e liber, possia mantegnair sia libertad sch’el fa
dal stadi natiral il pass en la socialisaziun. Rousseau parta da la supposiziun
ch’ils umans vivan en il stadi natiral en pitschnas communitads ch’èn pli u main
independentas ina da l’autra. Els disponan da meds suffizients e vivan a moda
paschaivla. E surtut n’è l’uman ni sa surdà a la filosofia ed a la scienza ni al
regl da posseder bains luxurius. Cuntrari a Hobbes dissegna Rousseau in maletg
positiv da l’uman en ses stadi nuncultivà, ‹animalic›. Envers las abilitads
genuinas da l’uman, surtut la raschun, ha Rousseau percunter ina tenuta ordvart
critica. Ad auters teoretichers da contracts interumans fa el la reproscha da
betg avair descrit l’uman primar tenor la natira e d’al avair attribuì surtut
atgnadads negativas.

«(...) damai ch’ils umans han ultra da quai cumenzà a drizzar lur egliada vers
l’avegnir e che tuts han vis ch’els hajan da sperder intgins bains, na devi
nagin che n’avess betg stuì temair per sasez la repressalia per in malfatg ch’el
commetteva envers insatgi auter. Quest origin è tant pli natiral damai ch’igl è
nunpussaivel da chapir co che l’idea da la proprietad privata ha pudì nascher
d’insatge auter che da la lavur manuala; pertge ch’ins na po betg s’imaginar
insatge auter che l’uman pudess contribuir per s’appropriar las chaussas ch’el
n’ha betg stgaffì sez, auter che sia lavur. Be la lavur che dat al pur il dretg
sin il product dal funs ch’el ha cultivà al dat en consequenza il dretg sin il
terren, almain fin a la racolta, e quai dad onn tar onn, uschia che quest
possess nuninterrut sa transfurma levamain en proprietad... (I sa mussa) che la
repartiziun dal terren ha stgaffì ina nova furma da dretg, numnadamain il dretg
da proprietad che sa differenziescha dal dretg che resulta da la lescha da la
natira.»

«L’emprim ch’ha fatg saiv enturn in toc terra ed ha gì l’idea da dir: ‹quai
tutga a mai› e ch’ha chattà glieud naiva avunda d’al crair, è stà il fundatur
per propi da la societad burgaisa. Quants malfatgs, guerras, murdraretschs,
quanta miseria ed anguscha avess l’umanitad pudì evitar, sch’insatgi avess tratg
ora ils pals ed avess clamà tiers a ses conumans: ‹As pertgirai da crair a
l’engianader; vus essas pers sche vus emblidais ch’ils fritgs tutgan bain a
tuts, ma la terra a nagin.»

«Da la cultivaziun dal terren è resultada necessariamain sia repartiziun e da la
proprietad, suenter che quella è stada renconuschida, las emprimas reglas davart
la gistadad. Per dar a mintgin il ses, sto numnadamain mintgin pudair avair
insatge.»

Entras la proprietad sa furman emprimas structuras statalas. L’uman n’è betg pli
autarc, mabain dependent dad auters, saja quai sco signur u sco famegl. Per
pudair dar suenter a ses desideris, supprima il possessur ses servients. Quai èn
tenor Rousseau las ‹nauschas› relaziuns socialas ch’el crititgescha en ses
tractat davart il contract social. Il fundament da la societad ch’el ha en mira
è in contract che pussibilitescha a mintgin da sa sentir puspè tuttina liber sco
en il stadi natiral. En quest connex fa Rousseau la differenza tranter
‹independenza natirala› e ‹libertad civila›. Cuntrari a Montesquieu vuleva el
integrar il pievel en tut ils secturs da la politica enstagl d’al laschar
cooperar be en ina pussanza (la legislativa).

Tenor l’opiniun da Rousseau sa suttametta mintga burgais da libra veglia ad in
contract social per pudair garantir uschia ina convivenza a basa d’in urden
legitim. Il fundament da quel è la voluntad generala, la quala ha in statuts
absolut ed è drizzada sin il bainstar da l’entir pievel. Mintga singul burgais
fa uschia part d’in stadi elevà a moda quasi religiusa e confessiunalmain
neutral, il qual exequescha la voluntad generala ed è a medem temp en possess da
la pussanza cumpletta da disponer sur da quel. La noziun dal citoyen è er
s’etablida ordaifer il franzos per la designaziun specifica dal term ‹burgais›
tenor l’idea da Rousseau.

La teoria da la voluntad generala furma in’emprova originala ed effizienta da
retrair al domini feudalistic da quel temp sia legitimaziun. Ella dueva
influenzar blers auters teoretichers da la politica e filosofs dal 18avel e
19avel tschientaner. Uschia ha per exempel er Kant accentuà – malgrà las
cuntradicziuns apparentas – l’unitad dal pensar da Rousseau:

«En sia scrittira davart l’influenza da las scienzas ed en quella areguard
l’inegualitad dals umans mussa el a moda dal tuttafatg correcta il conflict
inevitabel tranter la cultura e la natira da la schlattaina umana sco spezia da
corp ed olma (...); en ses Émile, en ses contract social ed en autras scrittiras
emprova el però da snuar il grond nuf, numnadamain da mussar co che la cultura
stoppia progredir per vegnir da sviluppar a moda commensurada las disposiziuns
moralas da l’uman – las qualas furman sia destinaziun – senza che quellas
vegnian en conflict cun sias disposiziuns natiralas. (...) sinaquai che art
perfecziunà daventia puspè natira: uschia sa laschass circumscriver la finamira
finala da la destinaziun morala da la schlattaina umana.»

Sper Voltaire vala Rousseau ultra da quai sco in dals pli impurtants avrapista
da la Revoluziun franzosa. Er l’exponent il pli activ dal domini da terrur
giacubin Robespierre era in grond admiratur da las ideas da Rousseau.

Igl è però dubitabel che Rousseau saja vairamain «la culpa da tut», sco quai che
Victor Hugo aveva laschà dir ina da sias figuras litteraras. Uschia aveva per
exempel Rousseau sez declerà sco illusoric da vulair realisar il siemi d’ina
republica, en la quala il sforz statal servia a proteger la libertad
individuala. Si’idea d’ina societad libra parta da la premissa che tut ils
burgais giavischan l’uniun ad ina cuminanza republicana ed èn pronts da
suttametter lur interess privats als basegns dal bainstar public, la voluntad
generala. In tal maletg optimistic dal burgais, dal citoyen, resguarda el però
en vista a las relaziuns contemporanas sco illusoric.

La finamira principala durant la giuventetgna dad Émile – la quala Rousseau
numna per mancanza d’in term adattà ‹segunda uffanza› – è la furmaziun dal
giudizi moral. Rousseau accentuescha bain adina puspè l’impurtanza da l’atgna
activitad dal discipel, il qual duaja s’appropriar tut il nizzaivel tras emprova
ed errur; ma l’art d’educar per propi giascha en quai d’influenzar Émile cun al
manar a moda betg directiva en tala moda che sia voluntad sa cuvra a la fin cun
quella da l’educatur. Questa paradoxia è caracteristica per la pedagogia da
Rousseau. La lavur pedagogia ha quasi lieu ‹davos il dies› dal discipel. Ella sa
concentrescha sin inscenar situaziuns d’emprender ed accumpagnar ils pass
correspundents cun animar e tschentar dumondas sco er cun laschar empruvar ed
experimentar l’uffant pazientamain. Rousseau scriva latiers: «Persequitai cun
voss discipel la via cuntraria. Al laschai adina crair ch’el saja il maister, ma
al sajas en vardad vus sezs. I na dat nagina sutmissiun pli perfetga che quella,
a la quala ins conceda l’apparientscha da la libertad. Uschia superesch’ins
schizunt sia voluntad.» Paucas paginas pli baud metta Rousseau en scrit sia
regla fundamentala pedagogica: «Duai jau ristgar da preschentar qua la pli
gronda, pli impurtanta e pli nizzaivla regla da tutta educaziun? Ella sa numna:
perder temp e betg gudagnar.» Immediat declera el al lectur surstà la funcziun
da questa cuntradicziun apparenta: «L’uman ordinari ma duaja perdunar mias
sentenzas paradoxas – ins las dovra sch’ins reflectescha. E tuttina tge ch’ins
vul ma reproschar – jau sun pli gugent l’um dals paradox che quel dals
pregiudizis.» L’uman ch’è vegnì educà tenor ils princips d’in liber svilup da
sasez e ch’è a medem temp in burgais socialisà furma per Rousseau la basa per il
legislatur ch’el alleghescha en il contract social.

Menziun speziala merita l’emprova da Rousseau da fundar l’agir pedagogic nà da
la lingua. Uschia ha el preparà la via ad ideas ch’emprovan da chapir tut il
pensar, enconuscher, furmar ed agir da l’uman sco differents modus da la lingua
(Johann Georg Hamann, Johann Gottfried Herder, Wilhelm von Humboldt).

Las teorias da Rousseau han influenzà Immanuel Kant e blers pedagogs da num sco
per exempel Johann Heinrich Pestalozzi, Joachim Heinrich Campe, Adolph
Diesterweg, Maria Montessori, Ellen Key, Hartmut von Hentig e Dietrich Benner.



https://rm.wikipedia.org/wiki/Ido

La lingua auxiliar internaziunala Ido è vegnida creada l'onn 1907 sco in
Esperanto reformà. Ido ha similantscha cun Esperanto, ma cun in grond numer da
differentschas sco ina absentscha completa da signs diacritics, l'utilisaziun da
la littera "q", ina gronda utilisaziun da suffixs ma minus dal prefix "mal".
Tutavia ella ha in grond numer da pleds identics.

Ido era in serios essai da utilisar las experienzas jam vastas da Esperanto,
prendend en consideration las criticas che jam l'onn 1894 han gì forzà Zamenhof
ips a proponer cambis ils quals en gronda mesura eran simils e mesm identics cun
els differentschands Ido dad Esperanto. Zamenhof en cuntrast cun Schleyer han gì
chapidas il valor da l'internaziunalitad al minus da las radices dal vocabulari;
Ido ha realisà quel, ma n'ha cumpletà betg il pass comenzià per Zamenhof: Ido
retegne l'artifizialitad da certe affixs e dictava a ils emprendents ina
applitgaziun da reglas appelladas "logic" cun differenzas superflue. Il resultat
è che in text en Ido a vices è tant difficile a decifrar a in na initiato sco in
en Esperanto.

Promittent per la promoziun da Ido era l'adheziun da publicamain conuda
persunalitads ch'han dadas a la nova lingua ina certa brillanzia e luster, che
ils emprims idists ben chapeva sco utilisar en la propaganda: Louis Couturat,
Otto Jespersen, Wilhelm Ostwald, il chimist, che donava ina part da ses Premi
Nobel a Ido.

Positivs èn anque ils impressiunants lavurs lexicografics che'd initiava quasi
immediatemain e che ancora hodie sembla esser ina tradiziun ch'è mantegnida. In
idist svedais, Axel Rylander, ha recentamain finì dicziunaris Ido-svedais e
svedais-Ido, omaduas gronds.

Els emprims idists han gì stà eminents leaders dal moviment esperantist, ma jam
per autras causas che els linguistic els se alora distantiava dal "esperantismo"
che se manifestava sco ina semi-religiun, il homaranismo da Zamenhof, in
idealism multo simpatic e attractiv, al qual decretava categoricamain che Ido è
in instrument da communicaziun e na in mez betg per fraternisar l'umanità. Quist
ideologia u proclamaziun da manco da ideologia han gì tost consequenzias:
persunas attrahitas per la "interna ideo" da Esperanto na adhereva betg a Ido.
En loco del voces enthusiasmante da ils esperantists cun visiuns da in muond
megldr, quasi "A la Utopia per Esperanto", il public audiva la sic invitaziun:
"Ella è ina lingua practica! Dovra ella!"

Sco autras linguas auxiliaras internaziunalas, Ido ha trovà in grond numer da
pledadors cun la diffusiun da l'Internet.



https://rm.wikipedia.org/wiki/Reptils

Ils reptils (Reptilia Laurenti, 1768) dal latin reptilis (‹ruschnond›) furman
tenor la concepziun tradiziunala ina classa dals vertebrats. Quella è situada a
la transiziun dals vertebrats ‹inferiurs› (Anamnia) als vertebrats ‹superiurs›
(utschels e mammals). Sco tals na furman ils reptils tenor la sistematica pli
nova nagina gruppa natirala, mabain in taxon parafiletic, damai ch’els na
cumpiglian betg tut la descendenza da lur ultim perdavant communabel. Entaifer
la sistematica zoologica e paleontologia na vegn il taxon classic ‹Reptilia›
perquai strusch pli duvrà; el serva però vinavant sco noziun collectiva
informala che cumpiglia ils vertebrats che vivan sin terra (tetrapods) e ch’èn
segnads da sumeglientschas morfologicas e fisiologicas. En quest senn vegnan
actualmain differenziadas bundant 10 000 spezias da reptils recentas.

Sco taxon monofiletic, pia sco gruppa da derivanza natirala (cumpletta) stuessan
ils reptils almain er cumpigliar ils utschels e resguardond tschertas furmas
ch’èn svanidas schizunt er ils mammals. Per illustrar questas relaziuns vegn
fatg diever dal taxon dals amniots ch’è gia vegnì introducì il 1866 e che
cumpiglia tut ils reptils recents inclus ils mammals ed utschels sco er tut ils
descendents da lur ultim perdavant communabel. Sut il term sauropsids ch’è vegnì
creà il 1864 vegnan subsummads tut ils reptils recents inclus ils utschels sco
er tut las furmas svanidas ch’èn parentadas pli stretgamain cun ils reptils ed
utschels dad oz che cun ils mammals. Facticamain èn tut ils reptils recents
parentads pli ferm cun ils utschels che cun ils mammals; u formulà autramain:
tut ils ‹reptils› dal rom genealogic che maina tar ils mammals èn morts ora.

La caracteristica centrala dals reptils recents furma lur cuvrida dal corp ch’è
sitga, senza mucosa e che consista da squamas diras. Dals utschels e mammals sa
differenzieschan ils reptils tras quai ch’els n’han naginas plimas resp.
chavels. Tar reptils squamads èn las squamas diras per ordinari ordinadas ina
sur l’autra sco tievlas; tar tartarugas e crocodils n’è quai percunter betg il
cas. Ina spaletschada per propi, vul dir ina midada da la pel periodica cun
perder partidas da la pel superiura pli grondas, ha da princip be lieu tar ils
reptils squamads, e qua surtut tar las serps.

La gronda part dals reptils che vivan oz possedan il tipic habitus da luschard,
vul dir ch’els han ina lunga cua, van sin quatter chommas e sa movan cun
sbrajattar las chommas. I sa tracta qua dal habitus oriund da tut ils vertebrats
che vivan sin terra, il qual era gia avant maun tar ils perdavants dals reptils.
Tut las serps ed intgins luschards divergeschan da quest plan da construcziun
oriund: tar els èn las chommas e la tschinta da las extremitads regredids ed il
culiez, il corp e la cua èn s’unids in cun l’auter. Er tar bleras furmas ch’èn
mortas ora era il habitus da reptil oriund vegnì midà. Ils dinosaurs avevan
sviluppà ina moda da sa mover sin duas chommas, ils saurs sgulants han schizunt
sviluppà alas e pliras gruppas èn s’adattadas ad ina vita en la mar ed han
transfurmà lur membra en nudaglias (l’adattaziun la pli ferma en quest senn ha
gì lieu tar ils ictiosaurs ch’avevan sviluppà ina cumparsa da pesch
cumparegliabla als delfins odierns). Reptils ch’èn medemamain sa transfurmads
vaira ferm èn las tartarugas. Tar quellas furman la chascha da las costas e las
squamas dal bist ina sort chascha, en la quala l’animal po sa retrair. Ils
crocodils han bain in habitus da luschard, ma quel n’han els betg ertà da lur
perdavants, mabain acquistà secundarmain. Quai sa mussa tranter auter en il fatg
che crocodils che curran spert na stortiglian lur bist betg en il plaun
orizontal e ch’els tschentan lur chommas sut il corp.

Cuntrari als amfibis respiran tut ils reptils – tuttina sco ils utschels ed ils
mammals – durant lur entira vita tras ils pulmuns. Els n’enconuschan pia nagin
stadi da larva aquatic cun respiraziun tras las brantschas.

La gronda part da las furmas recentas metta ovs (ovipars), be intginas spezias
partureschan animalets vivents (vivipars) u mettan ovs en ils quals il svilup
embrional è gia a fin (ovovivipars). Tar la gronda part dals reptils squamads èn
ils ovs circumdads d’ina paletscha sco da pergiamina ch’è flexibla. Ils ovs da
bleras tartarugas e da tut ils crocodils han però ina crosa da chaltschina
relativamain dira. Quant fitg che quella è chaltschinada è in indizi areguard
l’adattaziun da l’animal a l’umiditad dal milieu: Ovs cun ina crosa fitg dira
protegian meglier tant encunter aua che pudess penetrar sco er cunter il setgar.

Ils reptils originars entaifer l’evoluziun furman a medem temp ils emprims
amniots, vul dir tetrapods ch’èn – cuntrari als amfibis – abels da sa
multiplitgar dal tuttafatg independentamain da l’aua. Ils fossils ils pli vegls
ch’èn cumprovads derivan da l’entschatta da la perioda carbonifera superiura
(ca. avant 315 milliuns onns). Tut ils amniots ed uschia er tut ils reptils
derivan da vertebrats che vivevan gia sin la terra (‹amfibis› en il vast senn
dal pled). Cuntrari als reptils sa multiplitgavan quests amfibis però betg tras
in ov amniotic, il qual furma quasi ina capsla da surviver autonoma che proveda
l’embrio resp. fetus cun substanzas nutritivas ed al protegia dal siar ora. En
cuntrast cun ils amfibis n’èn ils amniots perquai betg dependents dad auas per
sa multiplitgar ed èn uschia adattads en general meglier a spazis da viver
sitgs. Cun ils amfibis moderns ha almain ina lingia dals tetrapods oriunds pudì
sa mantegnair fin oz; quella è però surtut sa spezialisada sin abitadis umids e
na sa lascha perquai betg cumparegliar cun ils perdavants directs dals amniots
resp. reptils che ston esser stads gia relativamain independents da l’aua.

Las restanzas da skelet las pli veglias d’in reptil per propi (Hylonomus) èn
bain vegnidas chattadas en in guaud tropic fossil; ma fossils da passidas ch’èn
praticamain tuttina vegls (ca. 315 milliuns onns) cumprovan l’existenza
d’amniots temprivs en in ambient ch’era almain segnà durant tschertas stagiuns
da pauc’aua. Qua ha l’ov amniotic fitg probabel muntà in avantatg en la
multiplicaziun.

Ils sauropsids da lur vart èn medemamain sa dividids gia en la perioda
carbonifera superiura en duas sutgruppas: ils parareptils ed ils eureptils. Il
pli vegl represchentant da quest’ultima gruppa deriva da la stresa da carbon il
pli sisum ed è damai radund 15 milliuns onns pli giuven che Hylonomus, l’emprim
eureptil. Ils parareptils n’enconuschan nagin represchentant recent; cun ils
procolofonids è morta ora en il trias tardiv la davosa da sias sutgruppas.

Sur lung temp è la posiziun sistematica da las tartarugas stada nunclera: lur
chau na dispona da nagina fanestra da la tempra, uschia ch’ins ha attribuì
tradiziunalmain questa gruppa als anapsids. En il fratemp è la scienza però da
l’avis che las tartarugas sajan descendents da reptils diapsids, tar ils quals
las foras da la tempra èn sa serradas secundarmain. Entaifer ils diapsids vegn
discutada tant ina relaziun da parentella cun ils archosaurs sco er cun ils
lepidosaurs. Ils pli vegls fossils da tartaruga ch’èn enconuschents derivan dal
trias superiur e na lubeschan betg da respunder questas dumondas.



https://rm.wikipedia.org/wiki/Pajais_en_svilup

Tenor encletga generala è in pajais en svilup in stadi che sa chatta areguard
ses svilup economic, social e politic sin in nivel relativamain bass. ‹Pajais en
svilup› è en pli ina noziun collectiva per stadis che vegnan considerads tenor
diever linguistic popular sco ‹paupers›. Tge stadis che duain vegnir attribuids
als pajais en svilup dependa dals criteris ch’ins applitgescha per giuditgar il
svilup. Il term deriva da la politica d’agid al svilup. Per gronda part acceptan
e dovran er ils stadis pertutgads questa noziun. Per l’ina grazia a la tscherna
da pleds senza valitaziun, per l’autra perquai che ‹pajais en svilup› è ina
denominaziun relativamain nunspecifica. Entaifer la discussiun scientifica vegn
il term perencunter discutà a moda cuntraversa. Malgrà diversas emprovas na
datti enfin oz nagin concept teoretic sco basa per la noziun.

Per la noziun ‹pajais en svilup› datti er sinonims sco ‹nord-sid›, ‹stadis
industrials e stadis betg industrials›, ‹Terz Mund› u ‹ritg e pover›. Tut quests
terms èn per part contestads e vegnan refusads da tscherts experts. Critichers
da la noziun ‹pajais en svilup› remartgan per exempel ch’ella sugereschia
insatge che n’haja mintgatant gnanc lieu: numnadamain in svilup. In dals
critichers ils pli prominents da questa noziun è l’econom svedais Gunnar Myrdal.

Betg pli usitads èn ils terms ‹pajais sutsviluppads› (unterentwickelte Länder,
Underdeveloped Countries) sco er ils terms tudestgs ed englais rückständige
Länder (Backward Countries) u nicht-entwickelte Länder (Undeveloped Countries).
Quests terms èn cumparids per l’emprima giada en il program da l’ONU da l’onn
1949, els valiteschan dentant fermamain e pon offender abitants da pajais
pertutgads. Per quest motiv na vegnan els betg pli duvrads da l’ONU e da la
Banca mundiala. En tscherts pajais en svilup vegnan ils terms dentant duvrads
aposta per accentuar la situaziun insupportabla e per evitar eufemissems.

A nivel internaziunal n’existan naginas convenziuns linguisticas cleras. Uschia
han ins per exempel differenzià suenter in’Assamblea generala da l’ONU l’onn
1971 ils Least Developed Countries (LLDC) ed ils Less Developed Countries (LDC).
Ma betg tut las organisaziuns da l’ONU fan la differenza tranter las duas
gruppas. La Direcziun da svilup e da collavuraziun svizra (DSC, tudestg: DEZA)
evitescha il pled ‹pajais en svilup› e dovra persuenter la noziun ‹pajais
partenaris› (Partnerländer).

Ils pajais en svilup sezs fan savens diever da l’expressiun ‹nord-sid›. Era il
term ‹politica da svilup› vegn remplazzà pli e pli da l’expressiun ‹relaziuns
tranter nord e sid›. Questa denominaziun na valitescha betg, cunquai ch’ella
inditgescha ina posiziun geografica (era sch’ils pajais en svilup n’èn betg
sfurzadamain situads en l’emisfera sid); il medem vala per la noziun ‹il nord›.
Il term ‹il vest› sco sinonim per pajais ritgs è dal punct da vista geografic
nunprecis; dal rest è el in relict dal temp da la Guerra fraida.

Cun la noziun ‹stadis industrials› emprov’ins da differenziar linguisticamain
stadis industrialisads da pajais en svilup che vulessan daventar stadis
industrialisads. L’industrialisaziun istorica da l’Europa na sa lascha dentant
betg cumparegliar cun ils process ch’han lieu actualmain en pajais en svilup.
Ultra da quai datti in problem cun classifitgar ils pajais industrialisads
ch’eran anteriuramain socialists (‹pajais da l’ost›). Quels han bain tuts
percurrì l’industrialisaziun, sa chattan dentant per part en in stadi ch’è da
taxar sco pover. Ma er per categorisar ils ‹pajais dal vest› n'è il term ‹stadis
industrials› betg pli adattà senz’auter: sch’ins cumpareglia en quests stadis la
cumpart dal sectur industrial cun quella dal sectur da servetschs stuess ins
plitgunsch duvrar oz la noziun ‹stadis da servetschs›.

Las noziuns ‹ritg› e ‹pover› defineschan be insuffizientamain il stadi da svilup
d’in pajais. Ellas vegnan per il pli duvradas en connex cun la facultad da
persunas singulas. Uschia datti era povradad en pajais cun in’auta entrada media
(per exempel en Svizra u en Germania) e ritgezza datti era en pajais en svilup
(per exempel en ils pajais ch’exporteschan ieli).

Caracteristic per pajais en svilup è savens lur inabilitad da proveder l’atgna
populaziun cun ils bains e servetschs necessaris per viver. Cun auters pleds:
l’incapacitad da pussibilitar als abitants ina vita degna d’in uman. La Banca
mundiala ha per exempel demussà che la gronda part dals stadis da l’America
Latina pudess surmuntar la povradad en massa cun redistribuir ina pitschna part
da la ritgezza avant maun. Qua na sa tracti pia betg d’in problem da producziun,
mabain d’in problem structural politic.

In auter problem structural è la discriminaziun da las dunnas. Quest fatg è
vegnì scuvert pli e pli ils ultims onns sco motiv fundamental dals problems dals
pajais en svilup. Consequenzas tuttina gravantas po er avair in augment sfranà
da la populaziun en cumbinaziun cun problems da svilup gia existents. En citads
maina quai a la furmaziun da slums ed a dischoccupaziun, en regiuns ruralas a
problems da nutriment sco er ad in’utilisaziun dal terren nunadattada (e savens
cumbinada cun grevs donns ecologics).

Tar ils problems structurals tutgan er consequenzas da crisas d’energia. La
crisa d’ieli da l’onn 1973 ha manà ad in’explosiun dal pretsch dal petroli, da
la quala ils pajais ch’exporteschan ieli (per la pli gronda part l’OPEC) han
profità. Ils pajais industrials ch’importeschan ieli èn stads tant victimas da
quest svilup sco er profitaders (sco furniturs dals bains d’investiziun e da
consumaziun ch’èn daventads pli e pli dumandads). Ils pajais en svilup ch’han
importà ieli n’han dentant betg pudì cumpensar las sperditas cun affars en
cuntrapart (sch’ins excluda la reflussiun da chapital dals migrants da lavur) ed
èn vegnids franads en lur svilup u schizunt bittads enavos.

Pervia da differents svilups difficils entaifer l’economia mundiala hai era dà
durant ils onns otgonta ina sbassada dramatica dals pretschs. Quella ha gì per
consequenza che las entradas per chau da pajais sco la Libia u la Nigeria èn sa
reducidas a la mesadad. Pajais en svilup èn en general pertutgads pli ferm da
crisas d’ieli che pajais industrials ed ins suppona che crisas d’energia futuras
vegnian ad esser in ulteriur factur ch’impedeschia lur svilup.

Ina gronda part dals tratgs caracteristics economics èn consequenzas directas da
la pitschna valur agiuntada en ils pajais en svilup. Uschia lavura per ordinari
ina gronda part da la populaziun en il sectur primar, nua ch’i na dat betg in
grond augment da la valur da l’economia publica. La paletta d’exportaziun
limitada (per exempel bains agrars u resursas mineralas) e l’economia da
l’exteriur drizzada vers ils pajais industrials han ragischs en la
colonialisaziun d’antruras.

Blers pajais en svilup èn pertutgads fermamain da problems ecologics. Uschia
vegnan il Program da las Naziuns Unidas per l’ambient ed il World Watch
Institute a la conclusiun che 90 % da la spariziun da spezias, da l’erosiun dal
terren e da la runcada dal guaud a nivel global hajan lieu en pajais en svilup.
Las resursas natiralas dals pajais en svilup fan part da lur ritgezzas las pli
impurtantas e furman uschia per gronda part lur basa d’existenza. Perquai tutgan
crisas da l’ambient quests pajais spezialmain ferm.

La recepziun en la glista dals stadis-LLDC po senz’auter esser giavischada da
vart dal stadi pertutgà. La qualitad da l’agid da svilup dals pajais donaturs
vegn numnadamain savens giuditgada tenor ils pajaments als stadis-LLDC. En
cumparegliaziun cun ils stadis-LDC survegnan quels pli tgunsch contribuziuns
ch’els na ston betg pajar enavos (Grants) u credits a meglras cundiziuns
(International Development Association, IDA).

Davos las abreviaziuns MSAC, LLDC e SIDS sa zuppentan ulteriuras classificaziuns
da l’ONU. La noziun MSAC (Most Seriously Affected Countries) è naschida en
consequenza da la crisa d’ieli l’onn 1973 e designescha in program spezial da
l’ONU per ils pajais pertutgads il pli ferm. Questa sutdivisiun è sparida or dal
vocabulari da l’ONU vers la fin dals onns otganta. Restadas èn las noziuns LLDC
e SIDS.

LLDC (Landlocked Developing Countries, betg da scumbigliar cun ils stadis-LLDC
descrits survart) vegnan numnads pajais ch’han in commerzi cun l’exteriur che
patescha fermamain pervia da lur posiziun lontana da la riva. A quels
appartegnan oravant tut la Ruanda, il Burundi, il Nepal u en l’America dal Sid
per exempel la Bolivia. Entras lur posiziun disfavuraivla po il pretsch tant
d’imports sco d’exports s’augmentar considerablamain.

Ils SIDS (Small Island Developing States) èn pli tard sa furmads a l’AOSIS
(Association of Small Island States). Lur commembers represchentan interess
communabels da pitschens stadis en svilup insulars. Ina tematica actuala è
l’auzament dal livel da la mar èn consequenza dal stgaudament global.

L’onn 1990 è vegnì fatg l’emprova dal Program da svilup da las Naziuns Unidas
(United Nations Development Programme, UNDP) da concepir ina cuntraproposta al
concept economic da la Banca mundiala. La finamira dal HDI è da resguardar pli
ferm facturs socials. Quest indicatur vegn publitgà en il Human Development
Report (HDR) che vegn edì mintg’onn da l’UNDP.

Il HDI è vegnì crititgà per motivs politics: gruppas da dunnas han deplorà la
buna posiziun dal Giapun, pajais da l’Asia Orientala han protestà cunter la
valitaziun da la situaziun dals dretgs umans en lur pajais ed auters pajais han
reclamà pervia da lur classificaziun en confrunt cun in auter pajais. Sin
proposta da l’India na vegn il HDI betg pli menziunà en documents uffizials da
l’ONU.

Cuntrari a la classificaziun da l’ONU en stadis-LDC ed LLDC mesira la Banca
mundiala il basegn da sustegn d’in pajais mo cun l’entrada per chau
respectivamain tenor il product social brut per chau. Ella differenziescha
tranter ‹pajais cun paucas entradas› (LIC; Low Income Countries) e ‹pajais cun
entradas mesaunas› (MIC; Middle Income Countries). Ils MIC vegnan latiers anc
partids en ina gruppa d’entradas superiura ed ina gruppa d’entradas inferiura.
Tenor la classificaziun da l’onn 2004 datti 61 LIC e 93 MIC, tranter quels era
intgins pajais da l’Europa Orientala, dal Caucasus e da l’Asia Centrala.

Tenor il stadi actual munta il limit maximal per ils LIC 765 dollars americans,
per ils MIC inferiurs 766-3035 dollars e per ils MIC superiurs 3036-9385
dollars. Ils limits maximals pon dentant variar minimalmain d’onn ad onn ed èn
en general vegnids augmentads ils davos onns. Mintgatant dovra la Banca mundiala
era la gruppa dals pajais LIFDC (Low Income Food Deficit Countries) per zavrar
entaifer ils LIC pajais cun problems gravants d’alimentaziun. En la
classificaziun actuala na figurescha questa noziun dentant betg.

La Banca mundiala dovra la classificaziun tenor entradas per chau sco basa da
datas per sia pratica da concessiuns da credit. Ella conceda che questa
classificaziun na reflecteschia betg necessariamain il stadi da svilup d’in
pajais. Per circumscriver ils pajais en svilup dovran las instituziuns da
Bretton-Woods la noziun Developing Countries.

Pervia da la grond’impurtanza da la chargia dals debits ha la Banca mundiala
furmà supplementarmain las gruppas SILIC (Severely Indebted Low-Income
Countries) e SIMIC (Severely Indebted Middle-Income Countries). Tar ils davos
datti anc la sutdivisiun èn ‹indebitads moderadamain› (MIMIC) ed ‹indebitads
levamain› (LIMIC).

Severely Indebted vul dir che trais da quatter indicaturs surmuntan in tschert
cunfin critic. Moderately Indebted Countries èn tals che surpassan tar trais da
quatter indicaturs 60 % dal cunfin critic, dentant senza cuntanscher quel. Ils
ulteriurs stadis vegnan numnads Less Indebted Countries. Ils quatter indicaturs
èn (parantesas = cunfin critic):

Per il mument èn 45 pajais classifitgads sco Severely Indebted e 43 pajais sco
Moderately Indebted. Als davos appartegnan era intgins MIC superiurs sco la
Tirchia, l’Argentinia e la Lettonia.

Ils quatter indicaturs-clav circumscrivan bain a moda adequata ils problems
essenzials dals pajais en svilup indebitads. Da muntada centrala – e perquai
ordvart contestà – è dentant il cunfin critic entaifer quests indicaturs. Durant
ils onns novanta na pudeva ina part dals SILIC facticamain betg pli purtar sulet
lur chargia dals debits. Els èn perquai vegnids numnads HIPC (Heavily Indebted
Poor Countries) ed integrads en in’iniziativa da sdebitaziun a l’engronda,
iniziada da la Banca mundiala e dal Fond monetar internaziunal. L’uschenumnada
‹iniziativa HIPC› cumpiglia per il mument 38 pajais (22 SILIC e 16 ulteriurs
stadis cun grondas difficultads finanzialas).

Milliardas gudagnadas cun ieli èn vegnidas impundidas per dievers nunproductivs
sco per exempel il luxus u la guerra tranter l’Irac e l’Iran ch’ha durà otg
onns. Sco ulteriur effect negativ han reschims marods che na resguardan betg ils
dretgs umans pudì sa mantegnair a la pussanza cun cumprar loialitad e
protecziun. Exempels spezialmain negativs en quest reguard èn la Nigeria u
l’Iran. Pervia da questa situaziun disfortunada vegnan ils pajais
ch’exporteschan ieli era numnads ‹fatamorganas dal svilup›.

Ils novs pajais industrials (Newly Industrializing Economies) èn ina gruppa da
stadis ch’appartegnevan tradiziunalmain als pajais en svilup, ma ch’han
surventschì en il fratemp ils tratgs caracteristics da quels. Perquai vegnan els
differenziads dals pajais en svilup e furman in’atgna categoria. La noziun
englaisa è naschida durant ils onns setanta e sa referiva oriundamain als
‹Stadis da tigher› asiatics (numnadamain la Corea dal Sid, il Taiwan, il
Hongkong ed il Singapur).

Da differentas varts (Banca mundiala, OECD, Fond monetar internaziunal,
Communitad europeica) èn vegnidas elavuradas durant ils ultims decennis glistas
cun novs pajais industrials. In’enumeraziun lianta n’exista betg, lur dumber
variescha tranter 10 e 30. La Banca mundiala ed il Fond monetar internaziunal
(IWF) categoriseschan mintgamai 10 pajais sco novs pajais industrials. L’OECD
percunter attribuescha bler dapli pajais a questa categoria. Il
Bundesministerium für wirtschaftliche Zusammenarbeit und Entwicklung (BMZ) da la
Germania e l’Uniun europeica han empruvà da far valair er indicaturs socials e
politics, n’èn dentant betg reussids a nivel internaziunal. Sin quai ha il BMZ
puspè retratg sia glista che cumpigliava 30 novs pajais industrials, tranter
auter l’Ecuador ed il Nicaragua.

Tar ils pajais en transfurmaziun tutgan d’ina vart ils pajais ch’èn daventads
ina part da l’emprim mund entras lur integraziun collectiva en l’UE (la Pologna,
la Tschechia, l’Ungaria, la Slovachia, la Slovenia, la Lituania, la Lettonia,
l’Estonia, la Rumenia e la Bulgaria). Da l’autra vart ils uschenumnads Newly
Declining Countries (NDC) che restan vinavant exposts a la tensiun tranter
declin e stabilisaziun (oravant tut pajais en l’Asia Centrala, per exempel
l’Usbekistan).

Tscherts stadis na pon ins per il mument ni attribuir a l’ina ni a l’autra
gruppa. Entras l’augment da pretschs da materias primas è l’economia en il
Kasachstan ed Aserbeidschan creschida nominalmain fitg durant ils ultims onns. A
tge gruppa che quests dus pajais vegnan ad appartegnair en il futur dependa da
la dumonda, schebain els vegnan d’impunder las entradas cun success per
diversifitgar l’economia e meglierar il sistem d’educaziun.

En la Georgia èn vegnidas realisadas ils ultims onns refurmas da l’economia ed
ultra da quai profitescha il pajais da la taglia da transit da l’oleoduct da
Baku-Tiflis-Ceyhan, inaugurà l’onn 2006. En pli ha il pajais per finamira da
daventar commember da l’UE e da la NATO. L’Armenia ha dapi l’onn 2002 ina
creschientscha economica d’ina procentuala da duas cifras. Dapi la terminaziun
da l’emprima fasa da l’extensiun a l’ost s’interessa l’UE pli e pli per il
Caucasus (pli exact: per la Georgia, l’Armenia e l’Aserbeidschan). En il rom da
la ‹politica da vischinadi europeica› (Europäische Nachbarschaftspolitik) vegnan
concludids contracts da partenadi e da cooperaziun cun ils trais pajais numnads.

Entras conflicts violents e sanguinus dals onns novanta è sa furmada la gruppa
dals stadis ch’han disditg. Il term cumpara per l’emprima giada en in artitgel
da Le monde diplomatique da l’onn 1999. Quests pajais èn caracterisads d’in
collaps cumplet da l’apparat statal. Il stadi (u il rest da quel) n’è betg pli
abel da controllar ses territori, na porscha nagins servetschs publics pli ed in
urden politic n’è betg pli visibel. Cun quai crodan ils pajais or da la domena
da las teorias da svilup ed ord vista da la politica d’agid da svilup. Ad els
appartegnan surtut pajais africans sco per exempel la Republica democratica dal
Congo, la Liberia, la Somalia u la Sierra Leone. Ultra da quai effectuescha il
vacum dad urden statal exigenzas spezialas per la politica d’agid da svilup e
per la politica da segirezza, cun quai che las crisas da quels pajais
pericliteschan il svilup e la segirezza d’entiras regiuns e finalmain da l’entir
mund (terrorissem internaziunal). En tge maniera proceder cun tals pajais n’è
anc betg cler a nivel da la politica mundiala.

Sco descrit en l’artitgel, hai dà en il decurs dals ultims 50 onns numerusas
propostas da categorisar ils pajais en svilup. Intginas classificaziuns
accentueschan facturs economics (Banca mundiala), autras resguardan a moda
cumplexa facturs socials (ONU). In’intenziun ordvart ambiziusa prosegua il Human
Development Index (HDI) ch’emprova da mesirar il svilup uman.



https://rm.wikipedia.org/wiki/Egl

L’egl (latin oculus, grec ὤψ ops) è in organ sensitiv che serva a la percepziun
da stimulaziuns da la glisch. El furma ina part dal sistem visual e
pussibilitescha als animals da vesair. La recepziun dals stimuls succeda cun
agid da fotorecepturs, vul dir da cellas da la gnerva sensiblas sin glisch.
L’irritaziun da quellas vegn influenzada da la lunghezza da l’unda da la
radiaziun electromagnetica entaifer il spectrum visibel. Tar vertebrats vegnan
quests impuls dads vinavant sur las lingias da la gnerva da l’egl al center da
la vesida dal tscharvè; là vegnan els elavurads ad ina percepziun optica.

Ils egls dals animals sa differenzieschan per part marcantamain en lur
construcziun e funcziunalitad. Lur muntada biologica e tras quai er lur
prestaziun è adattada a las pretensiuns da l’organissem correspundent. Er il
dumber dals egls è in’adattaziun evoluziunara a las cundiziuns da viver.
Tscherts animals s’orienteschan main sur impressiuns visualas e dovran be ina
differenziaziun groppa tranter cler e stgir, tar auters bastan musters da
cuntrast e da moviment. Egls sviluppads pli fitg servan a la percepziun d’in
maletg plain da cuntrasts; la qualitad da quel crescha cun l’abilitad da l’egl
da recepir a moda fitg precisa differenzas da l’intensitad da la glisch (minimum
visibile). E quai s’exprima en ina vesida correspundenta (minimum separabile)
che po esser fitg differenta da di, tranter stgir e cler e da notg. Puspè auters
animals dovran main ina vesida ritga da cuntrasts, mabain plitost in grond champ
visual u ina percepziun da colurs fitg differenziada entaifer ils singuls
secturs da la lunghezza da l’unda.

Cun excepziun da la gronda part dals peschs procuran mecanissems da protecziun
ch’ils egls na vegnian betg donnegiads tras intervenziuns externas. Surtut il
serrar ils viertgels dals egls impedescha ch’i entrian corps esters; a medem
temp tegna quest reflex permanentamain umida la pel-corna e na lascha betg siar
ora quella.

L’organ da la vesida (organon visus) dals vertebrats sa lascha divider en trais
parts:

Tar la poppa da l’egl sa tracti d’in corp ch’ha quasi la furma d’ina culla;
quella po sa volver enturn in dumber infinit dad axas (analog al princip d’ina
suspensiun cardanica), na mida però betg resp. strusch sia posiziun entaifer la
foppa da l’egl. La palletscha da la poppa da l’egl consista da trais stresas
concentricas ch’han mintgina in’autra funcziun. A l’intern cuntegna la poppa da
l’egl il corp transparent (corpus vitreum) e la lenta (lens); ins
differenziescha qua tranter la chombra da l’egl anteriura e la chombra da l’egl
posteriura (camera anterior e posterior bulbi).

La pel da l’egl exteriura (tunica externa bulbi, er tunica fibrosa bulbi) vegn
sutdividida en duas parts: Là nua che la glisch entra en l’egl sa chatta la
pel-corna (cornea). Quella vegn tegnida permanentamain umida cun agid da liquid
da larmas. Enturn la pel-corna suonda directamain la sclera che furma
l’ulteriura part (pli gronda) da la stresa exteriura da la poppa da l’egl. Vi da
quella èn fixads ils musculs da l’egl exteriurs che muventan l’egl en la foppa
da l’egl. En la part davant da l’egl vegn la sclera cuverta da la congiuntiva
(conjunctiva), uschia che be la pel-corna vegn umifitgada directamain cun liquid
da larmas.

La pel da l’egl mesauna (tunica media bulbi u uvea) cumpiglia trais parts: La
membrana coroida (choroidea) è ritga d’avainas; ella proveda las stresas
vischinantas cun substanzas nutritivas ed oxigen ed è savens pigmentada.
Davantvart suonda il corp ciliar (corpus ciliare) che gida a purtar la lenta da
l’egl e che serva a l’accomodaziun. La part il pli davant da la pel da l’egl
mesauna è l’iris. Ella furma la pupilla e regulescha l’incidenza da la glisch
(adaptaziun). Da sia pigmentaziun dependa la colur da l’egl.

La pel da l’egl interna (tunica interna bulbi) vegn furmada da la retina. Quella
cuntegna las cellas da la glisch (fotorecepturs). Là nua ch’il gnerv banduna
l’egl na sa chattan naginas cellas da la glisch; il sectur dal champ visual che
correspunda a quest lieu vegn numnà punct tschorv. Il lieu da la vesida la pli
clera è la fovea centralis che sa chatta entaifer il punct mellen (macula
lutea). Da la pel da l’egl interna fa er part ina stresa da pigment, l’epitel da
pigment.

Il corp transparent (corpus vitreum) è ina substanza da schel transparenta che
mantegna la furma da culla da l’egl. El sa chatta a l’intern da l’egl tranter la
lenta e la retina e fa part dals mediums da refracziun (ma be cun in pitschen
effect optic). Il corp transparent consista da 98 % aua, ca. 2 % acid hialuronic
e d’ina rait da fibras da collagen (<<1 %).

Ils moviments dals egls servan d’ina vart a drizzar las lingias da la fatscha
sin in object en il spazi exteriur che duai vegnir fixà; quai succeda a moda
coordinada exactamain ed entaifer fitg curt temp. La lingia da la fatscha vegn
definida sco lingia imaginara tranter l’object e la fovea centralis. La fovea
centralis furma la direcziun da la vesida principala ed a medem temp il punct
nulla motoric da l’egl areguard sia fisiologia dal moviment; ella
pussibilitescha tant la localisaziun subjectiva en il spazi sco er la vesida
spaziala. Da l’autra vart engrondeschan ils moviments dals egls la vesida. Quant
fitg che questa surfatscha po vegnir extendida dependa da la capacitad da
moviment dals egls e divergescha da creatira tar creatira. La prestaziun
maximala dals musculs dals egls è per regla bundant pli auta che quai ch’i vegn
effectivamain duvrà en il mintgadi.

La congiuntiva è ina pel mucosa ‹zuppada› che sa chatta en la part davant da
l’egl. Ella cumenza a l’ur dal viertgel da l’egl e cuverna sco tunica
conjunctiva palpebrarum la surfatscha davos dals viertgels dals egls ch’è
drizzada vers la poppa da l’egl. Questa pel mucosa funcziuna sco in sdratsch lom
e reparta tar mintga battida da l’egl il liquid da larmas sur la pel-corna senza
blessar quella. En il profund da la foppa da l’egl sa volva la congiuntiva puspè
enavant e sa collia cun la sclera; ella cuverna la part davant da la sclera fin
a l’entschatta da la pel-corna. Questa part vegn numnada tunica conjunctiva
bulbi. Il spazi vid che vegn circumdà da la congiuntiva ha num satg da la
congiuntiva (saccus conjunctivae). La nischa davos da quel en il profund da la
foppa da l’egl vegn numnada entgarna da la congiuntiva (fornix conjunctivae).

En l’angul da l’egl situà da la vart dal nas furma la congiuntiva ina fauda
supplementara, la membrana nictitanta (plica semilunaris conjunctivae, membrana
nicitans) che vegn er numnada terz viertgel da l’egl (palpebra tertia). Tar
l’uman è questa pel be fitg pitschna. Tar ils ulteriurs mammals è ella però
uschè gronda ch’ella po curclar l’entir egl. Tar blers auters vertebrats, per
exempel squagls, reptils ed utschels, è ella transparenta e po vegnir plegada
davant ils egls sco egliers da protecziun.

I dat in viertgel da l’egl superiur (palpebra superior) ed in viertgel da l’egl
inferiur (palpebra inferior). Tranteren sa chatta la sfessa dal viertgel da
l’egl (rima palpebrarum). Da las varts vegnan ils dus viertgels ensemen en
l’angul dal viertgel da l’egl (angulus oculi u canthus). Blers vertebrats (sco
per exempel l’uman) possedan en pli tschegls vi dal viertgel da l’egl superiur
ed inferiur che servan medemamain a proteger ils egls.

Il term ‹via da la vesida› designescha tut las lingias da transmissiun e
distribuziuns neuronalas dal sistem optic che tanschan davent da l’egl fin al
tscharvè. Concretamain vegn l’impuls da la vesida furmà en la retina e suonda da
quella en il gnerv da l’egl per arrivar en l’uschenumnà tractus opticus; en il
corpus geniculatum laterale che fa part dal tscharvè da mez han alura lieu las
emprimas distribuziuns da la via da la vesida ordaifer la retina. Quella
cuntinuescha sco radiaziun optica da Gratiolet fin a la scorsa da la vesida
primara.

Il gnerv da l’egl (nervus opticus) è il segund gnerv dal tscharvè e suenter la
retina l’emprima part da la via da la vesida. El entra tar la papilla en la
poppa da l’egl ed ha en media ina lunghezza da 4,5 cm. Il gnerv da l’egl furma
in tschancun da fibras da gnerva che tanscha da la lamina cribrosa da la sclera
fin a la cruschada dals gnervs dals egls (chiasma opticum). El sa lascha divider
en trais parts: l’emprima è situada en la poppa da l’egl, la segunda en la foppa
da l’egl e la terza sa chatta a l’intern da la chavazza.

Il gnerv da l’egl cuntegna ca. in milliun fibras da gnerva, quellas furman las
cuntinuaziuns (axons) da las cellas ganglionaras da la retina. Las fibras che
transportan ils signals da la mesadad da la retina situada da la vart dal nas sa
cruschan en la cruschada dals gnervs dals egls (chiasma opticum); uschia vegnan
ils signals dal champ visual sanester manads en la mesadad dal tscharvè a dretga
e viceversa. A partir da quel mument nua che las fibras da la gnerva entran en
il gnerv da l’egl vegnan ellas protegidas separadamain da las stresas da mielina
dals oligodendrocits. Quai augmenta la prestaziun da las singulas fibras; en cas
da donns vegn però impedida uschia la regeneraziun.

Dal chiasma opticum cuntinuescha la via da la vesida sco tractus opticus. La
gronda part da las infurmaziuns vegn manada en il tscharvè da mez en la part
ch’ha num corpus geniculatum laterale.

Bain è la gronda part da la retina cuverta cun cellas sensitivas; ina vesida
perspicazia sa furma però be entaifer tscherts cunfins, numnadamain en
l’uschenumnà punct mellen (macula lutea). Ins vesa pia da princip be fitg precis
en quel sectur, il qual ils egls fixeschan cun lur lingias da la fatscha.

Contemplond in object nascha in maletg cler e constant pir tras quai ch’ils
musculs dals egls mainan – per il pli inconscient – in suenter l’auter divers
secturs da l’object sin ina surfatscha da ca. 1,0° davant la fovea centralis, il
center dal punct mellen. Cura che l’egl contempla in object na ruaussa el pia
mai, mabain fa l’entir temp pitschens moviments fixond in punct per fracziuns
d’ina secunda e laschond alura suandar in moviment andetg tar in proxim punct.
Da quest ‹palpar› vegn lura generà il maletg cumplessiv. Sch’ins contempla in
object a moda ruassaivla, duran las singulas fixaziuns 0,2 fin 0,6 secundas,
uschia ch’igl han lieu entaifer ina secunda 2 fin 5 midadas dal punct da
fixaziun (uschenumnadas saccadas). Sch’ins guarda pli svelt, s’augmenta il
dumber da las saccadas e sa reduceschan ils temps da fixaziun.

La gronda part dals vertebrats dispona da mecanissems che lubeschan d’observar
objects che sa chattan en differentas distanzas. Quest process sa numna
‹accomodaziun›, quai che signifitga tant sco adattaziun, accumodament. Tar
l’accommodaziun a curta distanza sa drizza l’egl tenor objects che sa chattan
fitg datiers, tar l’accommodaziun a lunga distanza sa drizza el tenor objects
che sa chattan lunsch davent. Tar ils mammals ed amfibis èn ils egls drizzads en
posiziun schluccada sin vista a lunga distanza; per ordinari ha pia lieu
in’accommodaziun a curta distanza. Ina gronda part dals vertebrats che vivan en
l’aua (betg però ils squagls) ha ils egls ch’èn drizzads sin vista a curta
distanza; tar quests animals ha pia per regla lieu in’accommodaziun a lunga
distanza.

La colur d’egls resulta da la differenta pigmentaziun da l’iris. Tut tenor il
quantum da melanin ch’è cuntegnì a l’intern da l’iris tanscha la colur da grisch
sur mellen e verd fin a brin e schizunt nair (= fitg auta cumpart da melanin).
Tar l’uman correlescha la colur d’egls per regla cun la colur da la pel e dals
chavels. Umans cun pel clera e chavels blonds han plitgunsch egls blaus, entant
che umans cun pel stgira e chavels stgirs possedan per ordinari ina coluraziun
brina da l’iris. Radund 90 procent dals umans en tut il mund han egls brins,
tranter auter per lunschor la gronda part dals umans da derivanza betg
europeica. Ils ulteriurs 10 procent sa repartan sin blau, verd e grisch. Tenor
la teoria dal perscrutader da gens Hans Eiberg da l’Universitad da Kopenhagen
duain tut las persunas cun egls blaus derivar oriundamain dal medem uman.

Tar bleras autras creatiras serva il fatg ch’igl èn avant maun dus u dapli egls
sulettamain ad engrondir il champ visiv. La binocularitad da l’uman percunter
fusiunescha las impressiuns da l’egl dretg e quellas da l’egl sanester quai che
generescha in maletg spazial d’auta qualitad. Autras creatiras, sco per exempel
utschels da preda, han ina vesida precisa ch’è pli elavurada che quella da
l’uman.

Tar las malsognas las pli frequentas che reduceschan la precisiun da la vesida
tutgan la nivla grischa (cateracta) e la nivla verda (glaucoma) sco er
degeneraziuns per raschuns da vegliadetgna.

I dat stimaziuns tenor las qualas l’egl è sa sviluppà da nov fin 40 giadas en il
decurs da l’evoluziun. Malgrà quai han ins pudì cumprovar ch’il gen Pax-6 gioga
tar fitg differentas creatiras e tar fitg differents tips dad egls ina funcziun
fundamentala en la fasa da l’emprima furmaziun da l’egl. Perquai èsi probabel
che tut ils tips dad egls han il medem origin. Chats da fossils cumprovan egls
en il temp dal cambrium (avant radund 520 milliuns onns). Las emprimas lentas èn
sa sviluppadas en ils egls da fassetta dals tribolids avant ca. 500 milliuns
onns.

Insects ed auters artropods han egls che sa cumponan da blers egls singuls.
Quests egls da fassetta furneschan in maletg en furma da raster (e betg maletgs
multipels sco quai ch’ins pudess supponer).

Sper ils divers tips dad egl che vegnan descrits sutvart (che funcziuneschan a
basa da refracziun da la glisch) ha la natira per part er sviluppà egls che
reflecteschan la glisch. En ils egls da la conchiglia crestada (Pecten) vegn il
maletg furmà tras spievels concavs ch’èn plazzads davos la retina. La lenta
situada directamain davant la retina serva a la correctura optica dal maletg
reflectà (che fiss uschiglio vaira defurmà). Ils spievels èn ordinads tenor il
princip da plattas da vaider reflectantas. Bundant 30 stresas da fitg fins
cristals da guanin èn ordinadas ina sur l’autra, mintgina enserrada en ina
membrana dubla. Er auters animals possedan egls da spievel, tranter auter il
giomber Gigantocypris, il giomber da mar e las langustas. Questa furma da l’egl
è sa fatga valair en in ambient, en il qual la creatira n’è betg tant dependenta
da la qualitad dal maletg, mabain d’ina explotaziun maximala da la glisch.

Quest egl vegn furmà d’in chalesch, il qual sa cumpona da cellas da pigment che
na laschan betg penetrar la glisch. Las cellas fotosensiblas sa chattan a
l’intern dal chalesch, uschia che la glisch las po stimular be indirectamain cun
entrar tras l’avertura dal chalesch (posiziun inversa). Sper l’intensitad da la
glisch pussibilitescha questa construcziun er da definir la direcziun d’entrada
da la glisch. Tals egls possedan tranter auter verms-turnigl e lindornas.

In egl da fora cun prestaziun augmentada furma l’egl da vaschia; tar quel è
l’avertura cuverta cun ina pel transparenta. L’egl da vaschia sa furma d’ina
chava en l’epidermis, la quala è cuverta cun in epitel da pigments e cun ina
stresa da cellas fotosensiblas. Questa sort d’egl cumpara tar animals chavortgs
(celenterats), lindornas e verms cun rintgs (anellids). Tut tenor il diameter da
l’avertura da vesida resulta in maletg pli cler ma main precis, ubain pli precis
ma pli stgir. Il secret po er esser endirì ad ina simpla lenta (per exempel tar
la lindorna bella). Questa modificaziun meglierescha levamain la qualitad dal
maletg.

Egls da fassetta sa cumponan d’in grond dumber dad egls singuls, dals quals
mintgin cuntegna otg cellas sensitivas. Mintga egl singul recepescha be ina fitg
pitschna part dal conturn; a l’intern sa collian quests secturs alura en furma
d’in mosaic ad in maletg cumplessiv. Il dumber dals egls singuls po variar d’in
pèr tschient fin ad intgins dieschmilli. La resoluziun da l’egl da fassetta è
limitada tras il dumber dals egls singuls ed è perquai bundant pli bassa che
quella da l’egl da lenta. La resoluziun temporala po dentant esser bundant pli
auta tar l’egl da fassetta che tar l’egl da lenta. Tar insects che sgolan
generescha l’egl radund 250 maletgs per secunda (pia 250 Hz), quai ch’è radund
quatter giadas dapli che tar l’uman (60 fin 65 Hz). Tras quai possedan quests
insects ina sveltezza da reacziun extrem auta. La percepziun da colurs da l’egl
da fassetta è – cumpareglià cun l’egl da lenta – stuschà vers la glisch
ultravioletta. Sco ulteriura atgnadad possedan las spezias cun egls da fassetta
il pli vast champ visiv da tut las creatiras (bunamain 360° tar las mustgas).
Quest tip dad egl è tipic per giombers ed insects.

Ultra da quai possedan blers artropods uschenumnads ocells, pitschens egls che
sa chattan savens en il center dal frunt. Quels pon esser construids a moda fitg
differenta. Tar simpels ocells sa tracti dad egls da foss; ocells fitg efficazis
possedan però ina lenta u, sco tar tscherts filiens, er in corp transparent,
uschia ch’i sa tracta qua d’in pitschen egl da lenta.

L’egl da lenta il pli simpel n’ha anc betg la construcziun cumplexa ch’ins
enconuscha dals vertebrats. El na sa cumpona da betg bler dapli ch’ina lenta,
cellas da pigment e la retina. In exempel per in tal egl da lenta ‹primitiv›
furma la medusa Carybdea marsupialis; ed er tar tscherts ocells d’artropods sa
tracti da simpels egls da lenta.

Cumbain ch’ils egls dals vertebrats e quels dals octopus sumeglian fitg in
l’auter, èn lur modas da funcziun fitg sumegliantas sa sviluppadas
independentamain ina da l’autra. Quai sa mussa il meglier en la fasa da
furmaziun da l’egl tar l’embrio: tar ils vertebrats sa sviluppa quel d’ina
bulscha da las cellas che vegn pli tard a furmar il tscharvè; tar ils molluscs
percunter sa furma l’egl tras ina foppa en la stresa exteriura da las cellas che
vegn pli tard a furmar la pel.

L’egl d’in rustg posseda gia pli u main tut las parts da l’egl da l’uman, be ils
musculs da l’egl mancan. Per quest motiv na po in rustg che sesa ruassaivlamain
betg percepir objects che ruaussan: damai ch’el n’è betg abel da producir
activamain moviments da l’egl sa perda il maletg sin la retina sch’il rustg sez
na sa mova betg.

Utschels da preda han per exempel sviluppà l’abilitad da percepir objects en ina
tscherta part da la retina en moda engrondida fermamain; quai als è surtut da
niz cura ch’els lajegian suenter preda en grondas autezzas.

Animals da notg sco giats, tschuettas u chavriels, ma er nursas gudognan
sensibladad tras ina stresa retroreflectanta (per il pli da colur verda u blaua)
situada davos la retina; quai als serva sco animals da notg (sco predaturs u sco
preda pussaivla).

Giats possedan supplementarmain in uschenumnà diafragma a sfessa. Quel
pussibilitescha ina pli grond’avertura ch’il diafragma a fora. Da di n’èn
diafragmas a sfessa però betg buns da supprimer tuttina bain faschs da radis
perifers, uschia che la qualitad da la vesida è main buna durant il di.

Ils egls dals vertebrats furman organs sensitivs fitg sensibels e per part
autsviluppads. En sia construcziun correspunda quest tip dad egl cun paucas
excepziuns a quel da l’uman (cf. la descripziun correspundenta survart che po
pia vegnir applitgada a bleras spezias d’animals). En lur funcziunalitad ed
areguard il grad da prestaziun datti però, malgrà questas sumeglientschas, per
part grondas differenzas tar utschels, reptils e vertebrats che vivan en l’aua.

Ina part dals peschs posseda ina stresa da pel transparenta che cuverna l’egl;
medemamain vegn la pel-corna dal squagl protegida d’ina membrana nictitanta. Tar
bleras spezias da peschs mancan percunter tant ils viertgels dals egls sco er
ulteriurs mecanissems da protecziun. Entant che tschertas spezias da peschs
primaras (ciclostoms) na possedan nagina lenta, han ils peschs cun rotlas ed ils
peschs cun restas tant lenta sco iris; la lenta è bain nunelastica ed endrizzada
per percepir objects che sa chattan damanaivel; tras contracziun dals musculs sa
lascha però adattar sia posiziun a vesida sin distanza.

Ils egls dals amfibis èn per ordinari bain sviluppads (abstrahà da singulas
spezias che vivan sut la terra u en taunas). Cun excepziun d’ina part dals
rustgs possedan ils amfibis viertgels dals egls movibels. Surtut cura che
amfibis tschiffan preda u traguttan quella, sa mussa anc la funcziun primara dal
musculus retractor bulbi da retrair la poppa da l’egl en la foppa da l’egl.

La retina è munida cun dus differents tips da batgettas e cucuns. Il champ
visual po esser ordvart lartg (fin a 360° tar tscherts rustgs e salamanders) e
pussibilitar in’egliada quasi enturn enturn. Tras surposiziun dals secturs
exista er la pussaivladad d’ina vesida spaziala.

Ils egls dals reptils varieschan fermamain en lur grondezza; en singuls cas èn
els reducids marcantamain. Savens sa chattan els en grondas foppas e vegnan
dirigids dals sis musculs da l’egl exteriurs sco er dal musculus retractor
bulbi.

Ils appendix èn per part munids cun glondas lacrimalas, per part mancan quellas
però er. Tut las spezias possedan percunter l’uschenumnada glonda da Harder;
quella producescha in secret che gida la membrana nictitanta a sa glischnar sur
l’egl. Tar las serps e tar intginas spezias da luschards è il viertgel sut da
l’egl sviluppà ad ina membrana transparenta e steria (‹egliers›); tar quests
animals vegn il secret manà sur la chava dal nas en la chavorgia da la bucca.
Tar il crocodil percunter sorta il secret tranter la membrana nictitanta e la
poppa da l’egl, per exempel tar moviments da tragutter, e furma uschia las
enconuschentas larmas da crocodil ch’èn daventadas figurativas.

En relaziun tar la statura da l’animal èn ils egls dals utschels pli gronds che
quels dals mammals. Els possedan per part adattaziuns fitg specificas a lur
ambient.

Ils egls d’utschels ch’èn activs da notg (p.ex. tschuettas) pussibiliteschan da
trair a niz bler meglier la glisch che quels d’utschels ch’èn activs durant il
di (p.ex. falcuns pelegrins). Tscherts utschels pli pitschens èn ultra da quai
abels da vesair glisch ultravioletta. Bleras spezias possedan quatter recepturs
da glisch (uman: trais). Medemamain percepeschan las bleras spezias d’utschels
dapli maletgs per secunda che l’uman e cuntanschan uschia ina resoluziun
temporala pli auta. La surfatscha da la retina che pussibilitescha la vesida
maximala è cun radund 20° radund otg giadas pli auta che tar l’uman. Utschels da
rapina ch’èn activs da di possedan en pli duas foveas, ina mediala per la
fixaziun binoculara ed ina a l’ur per la percepziun laterala.

Tar ils mammals variescha la capacitad dals egls (e tras quai la qualitad da la
percepziun visuala) per part fitg ferm; ella dependa surtut da las circumstanzas
da vita da la singula spezia. Tar animals che vivan sut la terra, sco la talpa,
èn ils egls savens regredids fermamain; giats ed auters animals da rapina han da
l’autra vart ina fovea centrala fitg effizienta che pussibilitescha ina vesida
d’auta qualitad. Er la posiziun da lur egls è, sco tar l’uman, orientada ad ina
vesida spaziala differenziada. Tar animals da fugia sco il chaval u tar tipics
animals da preda sco la lieur èn ils egls percunter ordinads en moda laterala;
questa posiziun dals egls na pussibilitescha bain nagina vesida spaziala, ma
generescha in fitg grond champ visiv e posseda ultra da quai sin la retina
in’auta spessezza da cellas sensitivas ordinadas en ‹sdrimas visualas› ch’èn
parallelas cun l’orizont.

Il champ visiv cumpiglia tut ils puncts centrals e perifers dal spazi exteriur,
ils quals ina creatira è buna da percepir cun tegnair il chau ruassaivel e
drizzà a dretg ora. Ins differenziescha tranter il champ visiv monocular da
mintga singul egl e la summa dals champs visivs da tut ils egls d’ina creatira.
Las dimensiuns da quel vegn per ordinari inditgà en grads e divergescha
fermamain da creatira tar creatira. Qua intgins exempels per l’extensiun
orizontala da singuls champs visivs:



https://rm.wikipedia.org/wiki/Di_da_Son_Valentin

Il di da Son Valentin che ha mintgamai lieu ils 14 da favrer vala en blers
pajais sco di da l’amur. Las ragischs da questa festa èn da chattar en la
liturgia ecclesiastica: il di da Son Valentin festivav’ins en inqual baselgia
l’arrivada da Jesus sco spus da las nozzas celestialas.

La tradiziun dal di da Son Valentin vegn oz per il pli manada enavos sin
l’uvestg Valentin da Terni ch’è mort sco martir. Plirs lieus en la Germania
pretendan ch’els tegnian en salv sias reliquias, tranter auter la citad Krumbach
en il circul da Günzburg (Bavaria). Era la baselgia da Sontga Maria in Cosmedin
a Roma manegia che las reliquias da Son Valentin sajan exponidas là.

En il terz tschientaner suenter Cristus è Valentin daventà uvestg da la citad
taliana Terni (antruras Interamna). Tenor la ditga ha el ensinà cristians
inamurads, tranter quels era schuldads cha’avessan gì da restar nunmaridads
tenor cumond da l’imperatur. Vinavant raquinta la ditga che Valentin regalavia
als pèrs maridads flurs or da ses curtin. Las lètgs ch’el ha ensinà sajan stadas
sut ina buna ensaina. Sin cumond da l’imperatur Claudius II è el vegnì stgavazzà
ils 14 da favrer 269 pervia da sia cardientscha cristiana.

La ditga da l’uvestg da Terni sa differenziescha da quella da Valentin da Rezia
(Grischun). Lez n’ha betg manà ensemen pèrs inamurads, mabain vala sco patrun
cunter malsognas sco per exempel epilepsia u svaniment.

La gronda popularitad da la data dals 14 da favrer en la regiun anglosaxona
deriva d’ina poesia da Geoffrey Chaucher, Parlement of Foul(e/y)s (‹Parlament
dals utschels›). Questa poesia è probabel vegnida scritta per ina festa da Son
Valentin a la curt dal retg Richard II l’onn 1383. En questa poesia vegn descrit
co ch’ils utschels sa radunan il di da Son Valentin enturn la dieua da la natira
per che mintgin chattia in partenari.

En l’Engalterra vegn furmà dapi il 15avel tschientaner pèrs che dattan in a
l’auter pitschens regals u deditgeschan in a l’auter poesias. La colliaziun cun
il regalar flurs pudess ir enavos sin la dunna dal poet Samuel Pepys. L’onn 1667
aveva ella reagì sin ina brev da ses um cun regalar in matg flurs. Dapi lura è
la colliaziun da brev e flurs vegnida imitada da la societad britannica.

Emigrants englais han prendì cun els quest usit en ils Stadis Unids. Entras
schuldada americana è’l sa derasà suenter la fin da la Segunda Guerra mundiala
en Germania. L’onn 1950 è vegnì organisà a Nürnberg l’emprim bal dals 14 da
favrer. Uschia è il di da Son Valentin vegnì introducì uffizialmain.

En ils differents pajais èn sa furmads da tuttas sorts usits. En Finlanda per
exempel vegn il di da Son Valentin festivà sco di da l’amicizia. Quest di vegn
surdà a quels ch’èn simpatics ad ins ina charta u in pitschen regal, e quai per
il pli anonim. En las regiuns tudestgas da l’ost ed en las regiuns slavas dal
vest datti enturn il di da Son Valentin ina festa che vegn numnada ‹nozzas dals
utschels›. Tar quella festa tutga era la chanzun populara Die Vogelhochzeit.
Sumegliant al Parlement of Foul(e/y)s vegn descrit en questa poesia co ch’ils
utschels sa radunan il di da Son Valentin enturn la dieua da la natira per che
mintgin chattia in partenari.

En il fratemp è l’usit er sa derasà sin auters continents e furma ina part da la
cultura globala. En il Giapun èsi usit che las dunnas regalan ils 14 da favrer a
lur umens, lur collavuraturs e schefs tschigulatta. Perencunter retschaivan
ellas ils 14 da mars, a chaschun da l’uschenumnà White Day u era St. White’s
Day, tschigulatta alva dals umens. Entant fascinescha l’usit era adina dapli
glieud da la Republica populara da la China che viva tenor il stil da viver dal
vest. En Brasilia – per finir cun ina particularitad da l’emisfera sid – vegn la
festa da Son Valentin festivada ils 12 da fanadur.



https://rm.wikipedia.org/wiki/Anna_Maria_Bacher

Anna Maria Bacher (* 1947 a Grovella/Gurfulu, Piemunt, Italia) è ina poetessa
che scriva en il dialect gualser da la Val Formazza (Pumattertitsch) e per
talian.

Anna Maria Bacher è naschida il 1947 a Grovella/Gurfulu (vischnanca da
Formazza/Pomatt) en la Val Formazza/Pomattertal, ina vallada da lingua gualsra
en il Piemunt talian. Suenter la furmaziun vi dal Collegio Rosmini a
Domodossola, ha ella dà scola primara a Ponte/Zumstägg en sia vallada natala,
nua ch'ella viva oz cun sia famiglia. Dapi ses pensiunament s'engascha ella en
l'Associazione Walser per la conservaziun da la lingua e cultura gualsra en la
Val Formazza.

Dapi il 1983 ha ella publitgà pliras rimnadas da poesias en lingua gualsra e
taliana, cun translaziuns en tudestg da scrittira da Kurt Wanner. Varsaquantas
da sias poesias èn vegnidas mess en musica da Peter Roth, Heinz Holliger, Martin
Derungs e Thüring Bräm. Ultra da quai ha ella publitgà plirs artitgels davart la
vita e la cultura dals Gualsers en la Val Formazza en diversas revistas.



