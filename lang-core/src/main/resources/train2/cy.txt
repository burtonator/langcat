https://cy.wikipedia.org/wiki/Cymru

Mae Cymru (hefyd Saesneg: Wales) yn wlad Geltaidd. Gyda'r Alban, Cernyw, Gogledd
Iwerddon a Lloegr, mae Cymru'n rhan o'r Deyrnas Unedig. Lleolir y wlad yn
ne-orllewin gwledydd Prydain gan ffinio â Lloegr i'r dwyrain, Môr Hafren a Môr
Iwerydd i'r gogledd a'r gorllewin. Cymru yw tywysogaeth fwyaf y byd, ond bellach
nid yw'r term "tywysogaeth" yn cael ei defnyddio'n aml i'w disgrifio. Cymraeg yw
iaith frodorol y wlad ond siaredir Saesneg gan y cyfan o'i dinasyddion erbyn
heddiw; gall oddeutu 19% o'i phoblogaeth siarad Cymraeg.

Yn wreiddiol defnyddiwyd yr enw "Cymry", ffurf luosog Cymro, i ddisgrifio'r wlad
a'r bobl ynddi. Ymddengys y gair yn gyntaf mewn cerdd fawl i Cadwallon ap Cadfan
sydd o bosib yn dyddio o'r seithfed ganrif, a daw o'r gair Brythoneg combrogos
(lluosog: combrogi) sy'n golygu "cydwladwr". Mae'r elfen bro yn parhau'n air am
wlad neu ardal yn yr iaith fodern. Diflanodd y b tua'r flwyddyn 600, ond mae'r
mb wedi aros yn y ffurf Ladin am y wlad, Cambria, yn ogystal â'r enwau Cumbria a
Cumberland yng ngogledd Lloegr. Yn yr unfed ganrif ar bymtheg mabwysiadwyd y
sillafiad "Cymru" i ddynodi'r wlad gan neilltuo "Cymry" ar gyfer y trigolion.

Y gair Germaneg walh neu wealh (estron) yw bôn yr enw Saesneg ar Gymru. O'r un
gair daw enw'r Walwniaid yng Ngwlad Belg. Defnyddid y ffurf luosog Wealas yn enw
ar drigolion Brythoneg a Lladin eu hiaith ym Mhrydain gan y Saeson cynnar, a
Cornwealas ar drigolion penrhyn Cernyw (y Corn). Dros amser daethpwyd y ffurfiau
Wales a Welsh yn enwau'r Saesneg ar wlad a phobl Cymru.

Glaniodd Iŵl Cesar ym Mhrydain ym mis Awst 55 C.C., ond ni lwyddwyd i oresgyn
Cymru (a oedd, fel gweddill Prydain, yn diriogaeth Geltaidd) am fwy na chanrif
wedi hynny. Roedd llwythau Celtaidd Cymru — a oedd, yn ddiwylliannol, yn debyg
iawn i'w cymdogion Brythonaidd yn ne Prydain — yn cynnwys y Silwriaid yn de a'r
Ordovices yn y gogledd. Fe sefydlodd y Rhufeinwyr gadwyn o amddiffynfeydd dros
dde Cymru, cyn belled â Chaerfyrddin (Maridunum). Mae tystiolaeth iddyn nhw fynd
ymhellach i'r gorllewin a chroesi i Iwerddon. Adeiladasant 'gaer y lleng'
Caerllion (Isca), lle mae'r amffitheatr sydd wedi goroesi orau ym Mhrydain.
Roedd y Rhufeiniaid hefyd yn brysur yn y gogledd — mae hen chwedl, Breuddwyd
Macsen Wledig, yn dweud wrth Macsen Wledig, un o ymerawdwyr olaf yr ymerodraeth
yn y Gorllewin, briodi Helen ferch pennaeth Cymreig o Segontiwm (Caernarfon
gyfoes). Mae'n debygol mai'r rheswm pam y gwladychwyd Cymru gan y Rhufeiniaid yw
oherwydd eu hawch i fwyngloddio aur, plwm, copr ac arian, a pheth sinc.

Ni wnaeth yr Eingl-Sacsoniaid orchfygu Cymru, er iddynt dorri'r cysylltiad rhwng
Cymru a'r Hen Ogledd ar ôl Brwydr Caer yn 615, oherwydd llwyddiannau milwrol y
brenhinoedd Cymreig yn ogystal, wrth gwrs, â'r dirwedd a'r hinsawdd. Adeiladodd
Offa, brenin Mercia, glawdd mawr o ddaear ar hyd y ffin rhwng ei frenhiniaeth a
gwlad y Cymry. Mae darnau o Glawdd Offa i'w gweld o hyd heddiw.

Parhaodd Cymru'n wlad Gristnogol ar ôl goresgyn Lloegr gan y tylwythau paganaidd
Tiwtonaidd (y Saeson). Fe aeth Dewi Sant ar bererindod i Rufain yn y 6ed ganrif,
ac fe weithiodd fel esgob yng Nghymru ymhell cyn y cyrhaeddodd Awstin i drosi
brenin Caint a dechrau esgobaeth Caergaint. Ond ni wnaeth y Cymry fawr o ymdrech
i ledu Cristionogaeth yn Lloegr, efallai oherwydd yr elyniaeth rhwng y ddwy
bobl. Roedd brenhinoedd Cymru fel Rhodri Mawr a Llywelyn ap Gruffudd yn ddigon
cryf neu gyfrwys i gadw eu hannibyniaeth.

Ar ddiwedd y 1060au, daeth y Normaniaid i Gymru, gan newid gwleidyddiaeth y
wlad. Sefydlwyd arglwyddiaethau Normanaidd Y Mers, rhwng Cymru a Lloegr. Bu bron
iawn i Gymru gyfan gael ei goresgyn ganddynt ond llwyddodd Gruffudd ap Cynan ac
Owain Gwynedd i'w hatal, er iddynt ymsefydlu mewn rhannau o'r de ac ardaloedd ar
y ffin. Llwyddodd Llywelyn Fawr i osod seiliau Cymru unedig a chyhoeddwyd ei ŵyr
Llywelyn ap Gruffudd yn Dywysog Cymru. Ond parhaodd brenhinoedd Lloegr i ymosod
ar Gymru trwy gydol y cyfnod. Ym 1282 lladdwyd Llywelyn Ein Llyw Olaf, sef
tywysog olaf annibynnol Cymru, mewn ysgarmes ger Cilmeri a chipiodd Edward I o
Loegr ei deyrnas. Adeiladodd Edward res o gestyll mawr i gadw'r Cymry dan
reolaeth - Rhuddlan, Conwy, Caernarfon, Biwmares, a Harlech ydyw'r cestyll
enwocaf.

Cafwyd cyfres o wrthryfeloedd yn erbyn llywodraeth y Saeson o ddiwedd y 13g hyd
ddiwedd y 15g; gan Madog ap Llywelyn (1294-96) a Llywelyn Bren (1316) er
enghraifft, ac roedd y Cymry'n disgwyl dychweliad Owain Lawgoch yn y 1370au i
ryddhau'r wlad. Cododd Owain Glyndŵr mewn gwrthryfel yn 1400 a chafodd ei
gyhoeddi'n Dywysog Cymru, ond marw allan yn raddol wnaeth y gwrthryfel wrth i
frenhinoedd Lloegr ailosod eu hawdurdod yn y wlad.

Am ran helaeth o weddill y 15g tynnwyd Cymru i mewn i Ryfeloedd y Rhosynnau a
welodd y Lancastriaid a'r Iorciaid yn ymgiprys am rym yn Lloegr. Ond er gwaethaf
yr ansefydlogrwydd, fel yn y ganrif flaenorol, blodeuodd diwylliant Cymru ac yn
arbennig y Traddodiad Barddol gyda Beirdd yr Uchelwyr yn cael nawdd gan yr
uchelwyr Cymreig. Un o'r uchelwyr hyn oedd Harri Tudur, nai Siasbar Tudur a
disgynnydd i Ednyfed Fychan, distain Llywelyn Fawr. Yn 1485 glaniodd yn Sir
Benfro gyda byddin o Ffrancod. Tyrrai nifer o Gymry ato a gorchfygodd Rhisiart
III o Loegr ar 22 Awst 1485 ar Faes Bosworth.

Am gyfnod gwellodd sefyllfa'r Cymry. Diddymwyd y deddfau penyd a osodwyd ar y
Cymry gan y Saeson ar ddechrau'r ganrif. Dan ei fab Harri VIII cyflwynwyd y
Deddfau Uno a roddodd Cymru yn yr un system gyfreithiol a gweinyddol â Lloegr
ond a waharddodd yr iaith Gymraeg o fywyd cyhoeddus y wlad. Ar yr un pryd
newidiodd Cymru mewn cenhedlaeth neu ddwy o fod yn wlad Gatholig i fod yn wlad
Brotestanaidd. Gwelwyd hefyd adfywiad llenyddol - cyfnod y Dadeni Dysg a'r Beibl
Cymraeg - ond troes y bonedd fwyfwy Seisnigaidd a thyfai bwlch rhwng arweinwyr
cymdeithas a'r werin. Un canlyniad o hynny oedd y mudiadau crefyddol ymneilltuol
a ymledai'n gyflym yn ystod y 17eg ganrif a'r 18fed. Dechreuodd Cymru droi'n
wlad ddiwydiannol yn ogystal, ac erbyn diwedd y 18fed ganrif a dechrau'r 19eg
ganrif roedd trefi diwydiannol, chwareli a phyllau glo yn nodwedd amlwg ar fywyd
y wlad. Tyfodd llythrennedd ac ymledai'r wasg Gymraeg. Cynyddai'r galw am
Ddatgysylltu'r Eglwys Anglicanaidd yng Nghymru ac am hunanlywodraeth ac erbyn
diwedd y 19eg ganrif roedd mudiad Cymru Fydd ar ei anterth.

Cymysg fu ffawd y genedl yn ystod y 20fed ganrif. Ond er gwaethaf y Rhyfel Byd
Cyntaf, Dirwasgiad Mawr y 1930au, yr Ail Ryfel Byd a'r dirywiad ieithyddol yn y
1970au a'r 1980au, mae Cymru heddiw'n meddu Cynulliad Cenedlaethol ac ymddengys
fod yr iaith Gymraeg yn wynebu dyfodol mwy gobeithiol nag a ddychmygid
cenhedlaeth yn ôl er mai dim ond oddeutu 18% o'r Cymry sy'n siarad Cymraeg.

Rheolid Cymru yn wreiddiol gan frenhinoedd neu dywysogion Cymreig annibynnol neu
led-annibynnol megis Rhodri Mawr, Llywelyn Fawr, a'i ŵyr Llywelyn ein Llyw Olaf,
a fabwysiadodd y teitl Tywysog Cymru ym 1258: cydnabuwyd hyn gan Frenin Lloegr
ym 1277 yn unol â Chytundeb Aberconwy. Ar ôl goresgyn tywysogaeth Llywelyn gan
Edward I o Loegr, mynegwyd y dyhead am annibyniaeth i Gymru yn y 14g gan nifer o
wrthryfeloedd bychain. Y gwrthryfel mwyaf oedd gwrthryfel Owain Glyndŵr a
ddechreuodd ym 1400. Curodd gwŷr Glyndŵr lu Seisnig ger Pumlumon ym 1401. Cafodd
Glyndŵr ei gyhoeddi yn Dywysog Cymru ag edrychodd am gymorth gan y Ffrancwyr,
ond erbyn 1409 roedd gafael y lluoedd Seisnig ar y wlad yn rhy gryf a dirwynodd
y gwrthryfel i ben.

Roedd gweddill y 15g yn bur ansefydlog hefyd. Ochrai'r rhan fwyaf o'r Cymry â
phlaid y Lancastriaid yn ystod Rhyfeloedd y Rhosynnau. Uchafbwynt y rhyfeloedd
hynny oedd buddugoliaeth Harri Tudur ym Mrwydr Bosworth yn 1485; diolch i'r
cymorth a gafodd gan y Cymry a heidiai i'w gefnogi pan laniodd yn Sir Benfro,
trechodd Harri'r brenin Rhisiart III a chipiodd goron Lloegr gan gychwyn cyfnod
y Tuduriaid.

Yn ystod teyrnasiad Harri VIII o Loegr, ychwanegwyd chwe sir newydd at y rhai a
fodolai eisoes ar diriogaeth yr hen Dywysogaeth gan Ddeddf Uno 1536 trwy roi
statws sirol i arglwyddiaethau Penfro a Morgannwg a chreu pedair sir newydd, sef
Brycheiniog, Maesyfed, Trefaldwyn a Dinbych, a gwnaethpwyd deddfau Lloegr yn
ddeddfau gwlad yng Nghymru. Yng Ngwent, crëwyd sir newydd Mynwy yn y de-ddwyrain
ond rhoddwyd y sir yn rhan o gylchdaith llysoedd San Steffan ac felly cafwyd yr
ymadrodd cyfreithiol "Cymru a Sir Fynwy", anomaledd a barhaodd hyd yr 20fed
ganrif er na fu'r sir newydd yn rhan o Loegr fel y cyfryw.

Mae aelodau'r Cynulliad Cenedlaethol, a grëwyd ym 1998 ac sy'n cyfarfod yng
Nghaerdydd, yn cael eu hethol gan y Cymry. Tywysog Cymru yw'r teitl y mae brenin
neu frenhines Prydain yn arfer rhoi i'w mab hynaf (ond nid yn ddieithriad), ond
nid yw'r tywysog ei hun yn byw yng Nghymru nac yn cymryd rhan yn ei llywodraeth.
Y Tywysog Siarl yw'r Tywysog Cymru Seisnig cyntaf i fedru siarad tipyn bach o
Gymraeg.

Crëwyd patrwm o 13 o siroedd yng Nghymru ar ôl Deddf Uno 1536: Sir Fôn, Sir
Frycheiniog, Sir Gaernarfon, Sir Aberteifi, Sir Gaerfyrddin, Sir Ddinbych, Sir y
Fflint, Sir Forgannwg, Sir Feirionnydd, Sir Drefaldwyn, Sir Benfro, Sir
Faesyfed, a Sir Fynwy. Y rhain ydyw siroedd hanesyddol Cymru. O dan Ddeddf
Llywodraeth Leol 1888, crëwyd siroedd gweinyddol oedd wedi ei seilio ar y
siroedd traddodiadol, ond nid oeddynt yn union yr un fath. Yn ad-drefnu
llywodraeth leol 1974 crëwyd wyth sir gadwedig: Clwyd, Dyfed, Gwent, Gwynedd,
Powys, Morgannwg Ganol, De Morgannwg a Gorllewin Morgannwg. Erbyn hyn y rhain yw
enwau siroedd seremonïol Cymru. Yn 1996 crëwyd 22 o awdurdodau lleol i gymryd
lle'r wyth sir gadwedig, a'u henwau yn cynnwys rhai o enwau'r 13 sir hanesyddol
a rhai o'r wyth sir gadwedig, a'r ffiniau yn wahanol weithiau. Mae rhai o'r
trefi mawrion yn awdurdodau unedol eu hunain e.e. Caerdydd, Abertawe, Wrecsam.

Mae tri Pharc Cenedlaethol yng Nghymru: Parc Cenedlaethol Bannau Brycheiniog,
Parc Cenedlaethol Eryri a Pharc Cenedlaethol Arfordir Penfro. Dyfarnwyd i'r
cestyll Biwmares, Harlech, Caernarfon, a Chonwy, ym 1986, ac i ardal
ddiwydiannol Blaenafon ym 2000, statws Treftadaeth Byd UNESCO .

Gweler hefyd: Rhestr moroedd, baeau a phentiroedd Cymru, Rhestr ynysoedd Cymru,
Rhestr mynyddoedd Cymru, Rhestr llynnoedd Cymru, Rhestr afonydd Cymru, Cronfeydd
Cymru.

Mae rhannau o Gymru yn ddiwydiannol ers y 18fed ganrif. Mae glo, copr, llechi,
ac aur wedi cael eu cloddio yng Nghymru. Roedd y gweithiau haearn ac alcam a'r
pyllau glo wedi denu miloedd o fewnfudwyr i'r wlad yn ystod y 19eg canrif, yn
enwedig i gymoedd de Cymru. Bu'r mewnfudwyr hyn, y rhan fwyaf ohonynt o Loegr
neu Iwerddon, yn allweddol yn y newid iaith a sbardunwyd yn y De-ddwyrain yr
adeg hon, o'r Gymraeg i'r Saesneg.



https://cy.wikipedia.org/wiki/Cymraeg

Aelod o'r gangen Frythonaidd o'r ieithoedd Celtaidd a siaredir yn frodorol yng
Nghymru, gan Gymry a phobl eraill ar wasgar yn Lloegr, a chan gymuned fechan yn
Y Wladfa, yr Ariannin yw'r Gymraeg (hefyd Cymraeg /kəmˈrɑːɨɡ/ heb y fannod).

Yng Nghyfrifiad y DU (2011), darganfuwyd fod 19% (562,000) o breswylwyr Cymru
(tair blwydd a throsodd) yn gallu siarad Cymraeg. O'r ffigwr hon, darganfuwyd
fod 77% (431,000) yn gallu siarad, darllen, ac ysgrifennu'r iaith; dywedwyd 73%
o breswylwyr Cymru (2.2 miliwn) fod dim sgiliau yn y Gymraeg ganddynt. Gellir
cymharu hwn â chyfrifiad 2001, a ddarganfu fod 20.8% o'r boblogaeth yn gallu
siarad Cymraeg, gyda 57% (315,000) o'r ffigwr hon yn dweud eu bod yn rhugl yn yr
iaith.

Mae'r Gymraeg yn un o'r 55 o ieithoedd i gael eu cynnwys fel cyfarchiad ar
Record Aur y Voyager er mwyn cynrychioli'r Ddaear yn rhaglen Voyager NASA a
lansiwyd ym 1977. Mae pob cyfarchiad yn unigryw i'r iaith, a dywed y Gymraeg
"Iechyd da i chwi yn awr ac yn oesoedd".

Mae Mesur y Gymraeg 2011 (Cymru) yn rhoi statws swyddogol i'r Gymraeg yng
Nghymru, lle mai'r Gymraeg yw'r unig iaith Geltaidd sydd yn swyddogol de jure
mewn unrhyw ran o'r Deyrnas Unedig.

Tarddodd y Gymraeg o'r Frythoneg yn y 6ed ganrif, hynafiad cyffredin y Gymraeg,
Llydaweg, Cernyweg, a'r iaith farw, Cymbrieg.

Tarddodd yr enw Saesneg ar yr iaith, sef Welsh, fel ecsonim a roddwyd i'w
siaradwyr gan yr Eingl-Sacsoniaid, sy'n golygu "iaith estron" (gweler Walha). Yr
enw brodorol ar yr iaith yw Cymraeg, a'r enw brodorol ar y wlad yw Cymru ar
gyfer "Wales."

[[Delwedd:Ffigur 1 % y boblogaeth yn gallu siarad Cymraeg,
1911–2001.PNG|bawd|Graff o ganran y boblogaeth a oedd yn gallu siarad Cymraeg,
1911–2001.] Gellir disgrifio’r tueddiadau o 1891 hyd at 1971 yn weddol syml:
gydag ychydig o eithriadau, gostyngodd y ganran oedd yn siarad Cymraeg ymhob
grŵp oedran o’r naill gyfrifiad i’r llall. Cynyddodd y nifer absoliwt o
siaradwyr o 1891 i gyrraedd bron i filiwn (977,366) yn 1911.

[[Delwedd:Wales.cardiff.slow.jpg|bawd|chwith|200px|Marciau ffyrdd dwyieithog ar
bwys Maes Awyr Rhyngwladol Caerdydd, Bro Morgannwg]] Ceir dadansoddiad
cynhwysfawr o sefyllfa'r Gymraeg yng Nghymru yn adroddiad 5-mlynedd Comisiynydd
y Gymraeg, ""Sefyllfa’r Iaith Gymraeg 2012–2015", sy'n gwneud defnydd o arolwg
"Y Defnydd o'r Gymraeg yng Nghymru, 2013-2015" ynghyd â ffynhonellau eraill. Yn
ôl Cyfrifiad 2011 roedd 19.0% yn gallu siarad Cymraeg, gostyngiad o 1.8% ers
Cyfrifiad 2001, ond yn uwch na'r 18.7% ym 1991. Dangosodd cyfrifiad 2011 y
ganwyd tua 25% o breswylwyr Cymru y tu allan i Gymru. Nid oes ystadegau ar faint
o bobl sy'n siarad Cymraeg yng ngweddill Prydain ond adroddodd Cyfrifiad 2011
fod 8,248 o bobl (3 oed a throsodd) yn Lloegr a oedd yn ystyried y Gymraeg yn
brif iaith iddynt. Ym 1993, cyhoeddodd S4C ganlyniadau arolwg ar faint o bobl
all siarad neu ddeall Cymraeg. Darganfu'r arolwg yma fod tua 133,000 o siaradwyr
Cymraeg yn byw yn Lloegr, gyda thua 50,000 ohonynt yn byw yn Llundain Fawr.
Amcangyfrifodd Bwrdd yr Iaith Gymraeg fod 110,000 o bobl yn 2001 a oedd yn gallu
siarad Cymraeg ar ddyddiad cynharach yn byw yn Lloegr.[1]

Yn sgil mudo a thwf yn nylanwad ieithoedd eraill ar fröydd Cymraeg, cafwyd
lleihad yn y nifoeroedd sy'n siaradwyr uniaith Cymraeg. Bellach nid oes
siaradwyr uniaith y Gymraeg i gael. Ar y cyfan, mae siaradwyr Cymraeg hefyd yn
siarad y Saesneg (yn Nhalaith Chubut, yr Ariannin, Sbaeneg yw iaith y mwyafrif -
gweler Y Wladfa). Serch hynny, mae llawer o siaradwyr Cymraeg iaith gyntaf yn
fwy cyffyrddus yn mynegi eu hunain drwy gyfrwng y Gymraeg na'r Saesneg. Gall yr
iaith y mae siaradwyr yn ei dewis amrywio yn ôl yr angen, pwnc, cyd-destun
cymdeithasol, ac o fewn mynegiant (a elwir yn ieithyddiaeth yn cyfnewid côd).

Caiff y Gymraeg ei siarad yn iaith gyntaf yng Ngogledd a Gorllewin Cymru yn
bennaf, yng Ngwynedd, Conwy, Sir Ddinbych, Ynys Môn, Sir Gâr, gogledd Sir
Benfro, Ceredigion, ardaloedd ym Morgannwg, a gogledd-ddwyrain a de-ddwyrain
eithafol Powys, ond canfyddir siaradwyr iaith gyntaf a siaradwyr rhugl ar draws
Cymru gyfan.

Yr ydys wedi bod yn poeni am ddyfodol y Gymraeg ers amser. Adeg Eisteddfod
Genedlaethol Cymru Pwllheli 1925 trefnodd y Cymmrodorion sesiynnau yng Nghapel
Penlan i drafod "Cadwriaeth yr Iaith". Roedd y Parchedig Ddr. G Hartwell
Jones,Elfed a Phedrog yn pwysleisio creu ewyllys da tuag at y Gymraeg tra oedd
Thomas Gwynn Jones a J.H. Jones, golygydd Y Brython, yn mynnu nad oedd gobaith
ei chynnal heb wleidyddiaeth ymosodol o'i phlaid.

Yr oedd Syr John Morris-Jones yn cyfiawnhau darlithio i'w fyfyrwyr yn Saesneg am
ei fod am weld y Cymry yn genedl ddwyieithog ac nad oedd ar y Gymraeg angen
termau ar gyfer trafod y byd cyfoes. Mynnai Prosser Rhys, Edward Morgan
Humphreys a'r Parch D. Tecwyn Evans y dylid hyrwyddo'r Gymraeg mewn storiau
poblogaidd i'r ifanc, mewn drama a ffilm a rhaglenni radio.

Er mai iaith leiafrifol ydyw'r Gymraeg, cynyddodd gefnogaeth iddi yn ystod ail
hanner y 20fed ganrif, ynghyd â chynnydd mewn sefydliadau megis y blaid
wleidyddol genedlaethol, Plaid Cymru ers 1925, a Chymdeithas yr Iaith Gymraeg
ers 1962.

Yn ôl Deddf yr Iaith Gymraeg 1993 a Deddf Llywodraeth Cymru 1998, y mae'n rhaid
i'r sector gyhoeddus drin y Gymraeg a'r Saesneg yn gyfartal, cyn belled ag y mae
hynny'n rhesymol ac ymarferol. Y mae'n rhaid i gyrff cyhoeddus ysgrifennu
Cynllun yr Iaith Gymraeg y mae'n rhaid ei gymeradwyo ymlaen llaw, sy'n nodi
ymrwymiad i drin y Gymraeg yn gyfartal. Anfonir y drafft hwn am ymgynghoriad
cyhoeddus am gyfnod o dair mis, lle gellir cynnwys sylwadau awgrymedig yn y
fersiwn derfynol. Wedyn, y mae angen ar Fwrdd yr Iaith ei gymeradwyo cyn iddo
gael ei dderbyn yn derfynol gan y cwmni dan sylw. Ar ôl hynny, y mae'n rhaid i'r
corff cyhoeddus weithredu ei rwymedigaethau yn unol â'i Gynllun.

Ar 7 Rhagfyr 2010, cymeradwyodd y Cynulliad yn unfrydol set o fesurau i'w
defnyddio er mwyn datblygu defnydd y Gymraeg yng Nghymru. Ar 9 Chwefror 2011,
derbyniodd y mesur hwn Gydsyniad Brenhinol a chafodd ei gymeradwyo, felly yn
gwneud y Gymraeg yn iaith a gydnabyddir yn swyddogol yng Nghymru. Y mae Mesur y
Gymraeg (Cymru) 2011 yn:

O ganlyniad i gymeradwyo'r mesur hwn, y mae'n rhaid i gyrff cyhoeddus a rhai
cwmnïau preifat ddarparu gwasanaethau Cymraeg, ond ni wyddys eto'r pa gwmniau a
fydd yn gorfod cydymffurfio. Meddai’r Gweinidog Treftadaeth, Alun Ffred Jones,
"Mae’r Gymraeg yn destun balchder i bobl Cymru, p’un a ydynt yn ei siarad neu
beidio ac rwy’ wrth fy modd felly bod y Cynulliad Cenedlaethol wedi cymeradwyo’r
Mesur. Rwy’n falch fy mod wedi cael llywio’r ddeddfwriaeth trwy’r Cynulliad sy’n
cadarnhau statws swyddogol yr iaith; sy’n creu eiriolydd cryf dros siaradwyr y
Gymraeg ac a fydd yn cynyddu’n sylweddol nifer y gwasanaethau fydd ar gael trwy
gyfrwng y Gymraeg. Rwy’n credu dylai pawb sydd eisiau derbyn gwasanaethau drwy
gyfrwng y Gymraeg, gael y cyfle i wneud hynny, a dyna beth mae’r llywodraeth yma
wedi bod yn gweithio tuag ato. Mae’r ddeddfwriaeth hon yn gam pwysig a
hanesyddol ymlaen i’r iaith, eu siaradwyr ac i’r genedl." Ni dderbyniwyd y mesur
gan bawb; ysgogdd Bethan Williams, cadeirydd Cymdeithas yr Iaith Gymraeg, ymateb
cymysg, gan ddweud, "Through this measure we have won official status for the
language and that has been warmly welcomed. But there was a core principle
missing in the law passed by the Assembly before Christmas. It doesn't give
language rights to the people of Wales in every aspect of their lives. Despite
that, an amendment to that effect was supported by 18 Assembly Members from
three different parties, and that was a significant step forward."

Ar 5 Hydref 2011, penodwyd Meri Huws, Cadeirydd Bwrdd yr Iaith Gymraeg, yn
Gomisiynydd newydd dros y Gymraeg. Mewn datganiad a ryddhawyd ganddi, dywedodd
ei bod "wrth ei bodd" i gael ei phenodi i'r "rôl bwysig bwysig," hon, gan
ychwanegu, "Bydda i'n adeiladu ar y gwaith da sydd eisoes wedi'i wneud gan Fwrdd
yr Iaith Gymraeg ac eraill er mwyn cryfhau'r Gymraeg a sicrhau ei bod yn parhau
i ffynnu." Dywedodd Carwyn Jones, Prif Weinidog Cymru, y byddai Meri yn
"eiriolwr ardderchog dros y Gymraeg," ond roedd pryderon gan ambell i berson;
dywedodd Bethan Jenkins o Blaid Cymru, "I have concerns about the transition
from Meri Huws's role from the Welsh Language Board to the language
commissioner, and I will be asking the Welsh government how this will be
successfully managed. We must be sure that there is no conflict of interest, and
that the Welsh Language Commissioner can demonstrate how she will offer the
required fresh approach to this new role." Cychwynnodd Meri ei gwaith fel
Comisiynydd Iaith ar 1 Ebrill 2012.

Defnyddia cynghorau lleol a Chynulliad Cenedlaethol Cymru y Gymraeg yn iaith
lled-swyddogol, gan ddosbarthu deunydd llenyddol a hyrwyddol yn y Gymraeg yn
ogystal â'r Saesneg (e.e., llythyron at rieni o'r ysgol, gwybodaeth
llyfrgelloedd, gwybodaeth cynghorau ac ati) ac mae'r mwyafrif o arwyddion ffyrdd
yng Nghymru yn y Gymraeg a'r Saesneg, gan gynnwys enwau lleoedd. Serch hynny,
defnyddir yr enw Saesneg yn unig mewn rhai mannau sydd ar leoedd yn Lloegr sydd
o fewn ffiniau Cymru, er bod enwau Cymraeg arnynt ers llawer dydd (e.e. London:
Llundain; The [English] Midlands: Canolbarth Lloegr).

Er bod arwyddion ffyrdd dwyieithog yng Nghymru, mae geiriad arian o hyd yn
uniaith Saesneg. Yr unig eithriad i hwn ydy'r allwedd ar bunnoedd Cymru o 1985,
1990, a 1995, sy'n dweud, Pleidiol wyf i'm gwlad o anthem genedlaethol Cymru,
Hen Wlad Fy Nhadau. Ni fydd y Gymraeg ar yr arian Prydeinig newydd (2008
ymlaen), er gwaethaf iddi gael ei dylunio gan Ogleddwr ac yn cael ei bathu yn y
Bathdy Brenhinol yn Llantrisant, De Cymru. Er bod llawer o siopau yn dangos
arwyddion dwyieithog, prin ydy defnydd o'r Gymraeg ar ddeunydd pacio a
chyfarwyddiadau.

Mae geirfa Gymraeg yn tarddu o eiriau'r Frythoneg yn bennaf (megis wy a carreg),
gydag ambell i air-fenthyg o'r Lladin (megis ffenestr < Lladin fenestra a gwin <
Lladin vinum), a'r Saesneg (megis silff a gât). Mae'r Gymraeg, fel ieithoedd
eraill y byd, yn benthyca geirfa oddi wrth ieithoedd eraill. Benthyciwyd i'r
Gymraeg o'r Lladin, yr Wyddeleg, y Ffrangeg, a'r Saesneg yn bennaf. Ceir rhai
geiriau Cymraeg yn tarddu o'r Hen Norseg, y Roeg, a'r Hebraeg. Ar hyn o bryd,
o'r Saesneg y benthycir fwyaf, ac o ieithoedd eraill y byd drwy'r Saesneg.

Ysgrifennir y Gymraeg gyda gwyddor Lladin, sydd defnyddio 28 llythyren yn
draddodiadol, lle bo wyth ohonynt yn ddeugraffau (dwy lythyren a drinnir yn un)
ar gyfer coladiad:

Defnyddir y llythyren "j" mewn geiriau benthyg o'r Saesneg, megis jam, jôc, a
garej. Prin iawn yw'r defnydd o "k", "q", "v", "x", a "z", ond fe'u defnyddir o
fewn rhai o gyd-destunau technegol, megis kilogram, volt a zero, ond defnyddir
amnewidiadau Cymraeg fel arfer: cilogram, folt a sero. Yr oedd y llythyren "k"
yn gyffredin hyd y 16eg ganrif, ond fe'i collwyd adeg cyhoeddi'r Testament
Newydd yn y Gymraeg, fel yr eglurodd William Salesbury: "C for K, because the
printers have not so many as the Welsh requireth". Nid oedd y newid yma yn
boblogaidd ar y pryd.

Yr acen grom yw'r deiacritig fwyaf cyffredin, sy'n gwahaniaethu llafariaid hir,
fel arfer gyda homograffau yn bennaf, lle bo'r llafariad yn fyr mewn un gair ac
yn hir yn y llall: e.e., man a mân.

Nodweddir ffonoleg y Gymraeg gan nifer o synau nad ydynt yn bodoli yn y Saesneg
ac sy'n deipolegol brin mewn ieithoedd Ewropeaidd. Mae'r acen bwys fel arfer yn
disgyn ar y goben (y sillaf olaf ond un) mewn geiriau amlsillafog.

Aethpwyd ati i ysgrifennu Cymraeg yn gynnar o’i chymharu ag ieithoedd eraill
canolbarth a gogledd Ewrop (heblaw am Ladin a Groeg), efallai cyn gynhared ag OC
600, er nad oes ysgrifau wedi goroesi o’r adeg honno. Ar garreg yn Eglwys Sant
Cadfan, Tywyn y ceir y geiriau Cymraeg cynharaf i oroesi, carreg a naddwyd tua’r
flwyddyn OC 700.

Gan fod datblygiad Cymraeg Fodern ysgrifenedig yn lled araf mae gagendor eang
wedi agor rhyngddi a Chymraeg llafar. Yn wir mae rhai o'r gwahaniaethau rhwng yr
ysgrifenedig a'r llafar yn hen iawn. Ysgrifennir ffurf trydydd person lluosog y
ferf yn –ânt ond fe'i hyngenir yn –ân. Dengys barddoniaeth y 12fed ganrif, lle
odlid geiriau'n diweddu ag –ant gyda rhai yn diweddu ag –ân, bod y gwahaniaeth
hwn eisoes yn bodoli bryd hynny. Dim ond yn ddiweddar y cydnabuwyd llawer o'r
newidiadau yn yr iaith lafar yn y Gymraeg ysgrifenedig newydd a elwir yn Gymraeg
Cyfoes.

Yr iaith Gymraeg fel y mae'n cael ei siarad yn hytrach na'i hysgrifennu yw
Cymraeg llafar. Mae'n wahanol i'r iaith ysgrifenedig o ran geirfa, gramadeg a
morffoleg. Ceir o'i mewn sawl cywair ieithyddol tra gwahanol, a sawl tafodiaith.

Credir bod tua 90% o boblogaeth Cymru yn Gymry Cymraeg ddechrau'r 19g a rhyw 70%
yn Gymry uniaith. Erbyn 2001, mae rhyw 20.5% o bobl yn siarad Cymraeg (un mewn
pump), sef rhyw 580,000 o bobl yn ôl y cyfrifiad.

Mae cymuned fechan o ddisgynyddion i Gymry Cymraeg wedi goroesi yn y Wladfa, ym
Mhatagonia, yr Ariannin. Siaradir Cymraeg ym Mhatagonia ers 1865 pan aeth grŵp o
ymsefydlwyr o Gymru yno i fyw, gan chwilio am fywyd gwell.

Adeg twf yr eglwysi anghydffurfiol yn ystod y 19g, daethant yn ganolbwynt bywyd
Cymraeg. Ymysg y llu o weithgareddau cymdeithasol a drefnwyd gan y capeli ceid
eisteddfodau, corau a theithiau gwib. Ond erbyn diwedd y 19eg ganrif roedd
poblogaeth ddiwydiannol ag arian yn eu pocedi nawr yn gallu talu am adloniant.
Darparwyd difyrrwch ar gyfer unigolion gan fusnesau, yn theatr, yn drefi
gwyliau, ac yna'n ffilm, radio a theledu. Tanseiliwyd lle'r eglwysi Cymraeg wrth
wraidd cymdeithas gan yr adloniant newydd hudolus. Ers dechrau'r ugeinfed ganrif
cyrhaeddai diwylliant Eingl-Americanaidd bob cwr o'r ddaear drwy ffilm, radio a
theledu gan gystadlu ag adloniant a diwylliant traddodiadol y cartref a'r
gymuned leol.

Sefydlwyd rhai mudiadau cenedlaethol Cymraeg eu cyfrwng yn ystod yr 20g, sydd i
raddau yn llenwi'r bwlch a adawyd wrth i weithgaredd cymdeithasol yr eglwysi
ddihoeni. Mudiad yr Urdd a ffurfiwyd ym 1922 yw'r pwysicaf o'r rhain. Mae
Merched y Wawr a'r Ffermwyr Ifainc hefyd yn fudiadau o bwys yn cynnal
gweithgaredd trwy gyfrwng y Gymraeg. Ceir nifer o fudiadau cenedlaethol eraill
Cymraeg megis Undeb Cenedlaethol y Cymdeithasau Cymraeg, Cymdeithas Edward
Llwyd, a'r Gymdeithas Wyddonol. Sefydlwyd Anrhydeddus Gymdeithas y Cymmrodorion
ym 1751 gan Forrisiaid Môn yn gymdeithas lenyddol i amddiffyn y Gymraeg.

Mae gan eisteddfodau le canolog yn niwylliant Cymru a'r Gymraeg. Wedi nychdod yr
hen gyfundrefn eisteddfodol yn y canrifoedd wedi'r Deddfau Uno adnewyddwyd yr
eisteddfod gyda chyfarfodydd taleithiol yn ystod y 19eg ganrif. Sefydlwyd yr
Eisteddfod Genedlaethol yn y 1860au ond defnyddiwyd mwy a mwy o Saesneg yn yr
Eisteddfod Genedlaethol gyda threigl y blynyddoedd. Erbyn 1931 Saesneg oedd prif
iaith y llwyfan, y beirniadaethau a seremonïau gorsedd y Beirdd, sefyllfa
annerbyniol i lawer. Gwnaethpwyd y Gymraeg yn iaith swyddogol yr Eisteddfod ym
1937 ond parhau gwnaeth y defnydd o'r Saesneg ar lwyfan yr eisteddfod ym 1952
pan gyflwynwyd y Rheol Gymraeg yn caniatáu defnyddio'r Gymraeg yn unig ar lwyfan
yr Eisteddfod (heblaw mewn rhai anerchiadau gan westeion gwadd). Mae'r Rheol
Gymraeg hithau'n bwnc llosg sydd wedi peri i rai awdurdodau lleol atal eu
cyfraniad ariannol tuag at yr Eisteddfod Genedlaethol. Beirniedir yr Eisteddfod
Genedlaethol am safon anwastad y llenyddiaeth a wobrwyir. Ar y llaw arall
clodforir yr Eisteddfod am ei bod yn ŵyl ddiwylliannol i'r werin, am roi llwyfan
cenedlaethol i artistiaid, am feithrin barddoni, ac am hybu dysgu Cymraeg.

Trefnir eisteddfodau gan gymdeithasau megis yr Urdd, Mudiad y Ffermwyr Ifainc,
ac Undeb Cenedlaethol y Glowyr. Cynhelir rhai eisteddfodau taleithiol o hyd,
megis eisteddfod Pontrhydfendigaid ac ambell i eisteddfod drefol neu bentrefol,
ond nid oes cymaint o fri ar y rhain ag a fu ac nid yw'r capeli'n trefnu
eisteddfodau fel ag y buont ychwaith.

Cafwyd cyhoeddi llyfrau printiedig Cymraeg yn gynnar o gymharu â llawer o
ieithoedd eraill Ewrop nad oeddent yn ieithoedd gwladwriaeth. Ychydig o lyfrau a
gâi eu cyhoeddi, cyfanswm o 116 rhwng 1546 a 1670. Crefydd oedd pwnc mwyafrif y
llyfrau hyn. Yna tyfodd nifer y llyfrau a gyhoeddwyd i gyfartaledd o 4 y
flwyddyn rhwng 1670 a 1700 a 14 y flwyddyn rhwng 1700 a 1730, yn rhannol drwy
nawdd y Welsh Trust a'r SPCK. Erbyn y 18fed ganrif roedd pris llyfr wedi disgyn
yn sylweddol, ac o fewn cyrraedd y werin. Ymhlith y llyfrau a gyhoeddwyd yr oedd
rhai o glasuron y dadeni dysg a llenyddiaeth grefyddol Cymru: Cannwyll y Cymry
gan y Ficer Prichard (1681) a Gweledigaetheu y Bardd Cwsc gan Ellis Wynne
(1703). Yr oedd y twf mawr mewn llythrennedd yn ystod y 18fed ganrif yn esgor ar
dwf yn y galw am lyfrau o bob math, yng Nghymru fel ag yn Lloegr. Sefydlwyd
argraffdai yma ac acw yng Nghymru i gyflenwi'r farchnad newydd am lyfrau.
Cyhoeddwyd dros 2,500 o lyfrau Cymraeg yn ystod y 18fed ganrif.

Heddiw cyhoeddir 500-600 llyfr Cymraeg yn flynyddol, llawer ohonynt yn llyfrau i
blant. Ymysg y cyhoeddwyr pennaf mae Gwasg Gomer, Gwasg Prifysgol Cymru a'r
Lolfa (rhestr gyflawn o gyhoeddwyr llyfrau Cymraeg). Ariennir y gwaith o
gyhoeddi llawer o lyfrau Cymraeg a Chymreig gan y llywodraeth drwy Gyngor
Llyfrau Cymru a sefydlwyd fel y Cyngor Llyfrau Cymraeg ym 1961. Mae Cyngor
Llyfrau Cymru hefyd yn dosbarthu llyfrau Cymraeg a Chymreig.

Ceir casgliad helaeth o lawysgrifau, cyfnodolion a llyfrau Cymraeg yn Llyfrgell
Genedlaethol Cymru. Un o swyddogaethau Llyfrgell Genedlaethol Cymru yw rhoi ar
gadw copi o bob llyfr gaiff ei gyhoeddi ym Mhrydain. Yn ogystal â deunydd ar
bapur cesglir yno ddeunydd ar gyfryngau sain a llun.

Mae'r Gymraeg wedi bod yn elfen flaenllaw yn yr ymwybyddiaeth o'r hunaniaeth
Gymreig. Y mae'r ymwybyddiaeth hon yn treiddio gwaith llenorion Cymru, yn
Gymraeg ac yn Saesneg. Efallai mai'r man amlycaf y crybwyllir y Gymraeg yw yn yr
anthem genedlaethol 'Hen Wlad fy Nhadau': 'a bydded i'r heniaith barhau.' Y
mae'r Gymraeg, Cymreictod a cholli iaith yn thema i nifer o weithiau llenyddol.
Ymhlith y mwyaf amlwg o'r rhain mae nofel Islwyn Ffowc Elis Wythnos yng Nghymru
Fydd, a cherddi Gerallt Lloyd Owen gan gynnwys 'Etifeddiaeth', cerdd Gwyneth
Lewis Y Llofrudd Iaith, cerddi Jac Glan-y-gors 'Dic Siôn Dafydd', a cherddi
Waldo Williams 'Yr Heniaith' a 'Cymru a Chymraeg'. Dylid hefyd grybwyll cerdd
arall gan Waldo Williams, 'Cofio', sy'n alarnad i ieithoedd a phobloedd golledig
y ddaear gyfan.

Yn ogystal â cherddi moliant i'r Gymraeg neu weithiau yn galaru amdani neu'n
ymgyrchu trosti, ceir hefyd gweithiau yn mynegi'r profiad o fod yn Gymro
Cymraeg. Mae'r profiad hwn yn annatod glwm wrth ddylanwad cenedligrwydd,
cenedlaetholdeb, galar, y cymhlyg israddoldeb, rhamant y gorffennol, gwawd y
Sais, yr ymgecru ymysg y Cymry, y perthyn i draddodiad hir a gwerthfawr, a'r
perthyn i fro.

Ceir ymateb cymhleth i'r Gymraeg a'r ymwybyddiaeth o Gymreictod hefyd yng
ngweithiau rhai llenorion Cymreig yn ysgrifennu yn Saesneg yn enwedig o'r 1930au
ymlaen. Yn eu plith mae gweithiau Caradoc Evans, Cymro Cymraeg, megis My People,
gweithiau R. S. Thomas a ddysgodd Gymraeg (megis 'Reservoirs' yn ei Collected
Poems 1945-1990), a Gwyn Thomas, yn Gymro di-Gymraeg o'r union genhedlaeth na
fagwyd yn Gymry Cymraeg. Rhoddwyd mynegiant am y tro cyntaf i ymdeimlad o
Gymreictod di-Gymraeg gan rai o'r llenorion hyn. Ffenomenon yn perthyn i Gymru'r
20fed ganrif yw'r diwylliant Cymreig di-Gymraeg a dyfodd yn sgil y mewnlifiad
mawr i'r cymoedd diwydiannol yn ystod y ddau ddegawd cyntaf o'r ganrif. Diddorol
sylwi bod T Llew Jones, a hanai o'r un ardal â Caradoc Evans, wedi galw ei
hunangofiant o fwriad yn Fy Mhobol I ; ynddo mae'n trafod Caradoc Evans, yn
ymateb i ymateb Evans i'r Gymraeg fel petai.

Er mai digon gelyniaethus oedd rhai o'r llenorion Cymraeg a Saesneg ar
ddechrau'r 20fed ganrif, erbyn diwedd y ganrif cymodi yn hytrach nag ymgecru
oedd fwyaf amlwg. Llwyddwyd i gyhoeddi casgliad o farddoniaeth yn The Oxford
Book of Welsh Verse in English ym 1977 a gynhwysai gerddi Saesneg a cherddi a
gyfieithwyd o'r Gymraeg mewn un gyfrol. Ym 1986 cyhoeddwyd Cydymaith i
Lenyddiaeth Cymru ar y cyd â The Oxford Companion to the Literature of Wales.
Erbyn hyn ceir nifer o gyfrolau a gyhoeddir yn Saesneg a Chymraeg ar y cyd,
megis llyfrau yn adrodd hanes bro neu'n dathlu digwyddiad hanesyddol.

Yn gyffredinol mae datblygiadau technolegol yn y cyfryngau cyfathrebu wedi
hyrwyddo'r Saesneg yng Nghymru, fel ag yn y byd yn gyffredinol. Galluogai'r
dechnoleg newydd, yn bapur newydd ac yna'n radio, teledu a'r rhyngrwyd, i'r
Saesneg dreiddio i aelwydydd Cymraeg, lle na chlywsid erioed Saesneg gynt.
Dylanwadai'r radio a'r teledu, a gyrhaeddai aelwydydd Prydain gyfan, ar agwedd
ac arferion gwrandawyr a gwylwyr.

Yn ystod y 19g tyfodd diwydiant papur newydd ffyniannus yng Nghymru. Erbyn 20au
a 30au'r 20g, fodd bynnag, roedd y farchnad papurau newydd drwy Brydain yn
canoli fwyfwy dan bwysau'r farchnad a nifer y papurau newydd yn disgyn. Peidiodd
Y Darian ym 1934, traflyncwyd Y Genedl Gymreig gan gwmni'r Herald ym 1932, a
pheidiodd Y Faner ym 1992.

Heddiw mae nifer o bapurau a chylchgronau Cymraeg wythnosol neu fisol ar gael
megis Golwg, Y Cymro a Barn ond dim un papur dyddiol. Cafwyd ymdrech i lansio
papur wythnosol o'r enw 'Y Byd' ond yn 2007 rhoddwyd gorau i'r syniad oherwydd
diffyg nawdd cyhoeddus. Noddir nifer o gylchgronau arbenigol gan Gyngor Llyfrau
Cymru. Erbyn heddiw mae'r galw am newyddion lleol trwy gyfrwng y Gymraeg yn cael
ei ddiwallu gan y papurau bro. Mae'r papurau bro yn aelodau o'r Gymdeithas
Papurau Bro, ac yn derbyn nawdd o'r llywodraeth i ariannu'r papurau hyn. Mae dau
gylchgrawn ar gyfer dysgwyr ar gael - Lingo (Golwg) ac Acen ar gyfer dysgwyr ar
y lefelau isaf.

Yn ôl ymchwil diweddar, postiwyd y neges gyntaf ag unrhyw destun Cymraeg ynddi
ar Usenet ar 15 Awst 1989 Ar 13 Tachwedd 1992, agorwyd y rhestr e-bost WELSH-L,
sef y Welsh Language Bulletin Board. Hwn oedd y man trafod cyntaf penodedig ar
gyfer yr iaith Gymraeg. Ers hynny, gwelwyd defnydd o'r Gymraeg mewn nifer fawr o
feysydd ar y rhyngrwyd, ac yn arbennig felly ar y we.

Yn sgil goblygiadau Deddf Iaith 1993, mae'r sector gyhoeddus yng Nghymru yn
cynhyrchu gwefannau dwyieithog. Mae rhai busnesau a chymdeithasau, yn enwedig y
rhai mawrion a'r rhai sy'n ymwneud yn uniongyrchol â'r Gymraeg hefyd yn
cynhyrchu gwefannau dwyieithog, yn ôl eu polisi iaith unigol eu hunain.

O ran y cyfryngau cymdeithasol Cymraeg, mae dros 300 o flogiau Cymraeg erbyn
hyn, a dros 4,500 o gyfrifon yn defnyddio Cymraeg ar Twitter. Nid yw'n glir beth
yn union yw'r defnydd o Facebook, ond adnabu ymchwil a gynhaliwyd yn 2008 bod
238 grŵp Facebook lle roedd defnydd o'r Gymraeg.

Mae llenyddiaeth Gymraeg wedi hawlio ei le ar y we hefyd. Yn 1996 rhoddwyd holl
farddoniaeth y Prifardd Robin Llwyd ab Owain ar y we fyd eang dan yr enw Rebel
ar y We; dyma oedd y gyfrol gyntaf yn y Gymraeg ar y rhyngrwyd. Bu Gwasg y
Lolfa, Cymdeithas yr Iaith Gymraeg a'r Llyfrgell Genedlaethol hefyd yn flaenllaw
iawn yn y dyddiau cynnar hyn.



https://cy.wikipedia.org/wiki/T%C3%AEm_p%C3%AAl-droed_cenedlaethol_Cymru

Tîm pêl-droed cenedlaethol Cymru yw'r tîm sy'n cynrychioli Cymru mewn pêl-droed
dynion ar lefel ryngwladol. Rheolir y tîm gan Gymdeithas Bêl-droed Cymru.

Tîm Cymru yw'r trydydd hynaf o holl dimau pêl-droed cenedlaethol y byd gan
chwarae ei gêm rhyngwladol gyntaf yn erbyn yr Alban ar 25 Mawrth 1876 yn
Glasgow. Chwaraewyd y gêm rhyngwladol gyntaf yng Nghymru ar y Cae Ras, Wrecsam
ar 5 Mawrth 1877, eto yn erbyn yr Alban.

Mae Cymru wedi llwyddo i gyrraedd rowndiau terfynol prif bencampwriaethau'r byd
pêl-droed ddwywaith, sef Cwpan y Byd Pêl-droed 1958 a phencampwriaeth Ewro 2016.
Llwyddodd Cymru hefyd i gyrraedd rownd yr wyth olaf o Bencampwriaethau Ewrop
1976, sef y flwyddyn olaf y cafodd gystadleuaeth honno ei chynnal dros ddau
gymal.

Yn Ebrill 2013, agorodd Parc y Ddraig, Canolfan Ddatblygu Pêl-droed Cenedlaethol
Cymru, yng Nghasnewydd.

Chwaraeodd Cymru ei gêm gystaleuol gyntaf ar 25 Mawrth 1876 yn erbyn Yr Alban yn
Glasgow gan ei gwneud y trydydd tîm pel-droed rhyngwladol hyna'n y byd. Yr Alban
enillodd y gêm gyntaf 4-0. Trefnwyd gêm i'w dychwelwyd y flwyddyn ganlynol ac
felly y cafwyd y gêm bêl-droed ryngwladol gyntaf ar dir Cymru, ar Gae Ras,
Wrecsam ar 5 Mawrth 1882. Enillodd Yr Alban 2-0. Roedd y gêm gyntaf yn erbyn
Lloegr yn 1879 pan welwyd Cymru'n colli 2-1 yn Kennington Oval, Llundain ac yn
1882 wynebodd Cymru Iwerddon am y tro cyntaf gan ennill 7-1 yn Wrecsam.

Cyfarfu'r pedair gwlad gwledydd Prydain ym Manceinion ar 6 Ragfyr 1882 i greu
rheolau a thrwy hyn sefydlwyd y Bwrdd Cymdeithasau Pêl-droed Rhyngwladol. Yn
1883-84 ffurfiwyd Pencampwriaeth Cartref Prydain, twrnameint a chwaraewyd yn
flynyddol rhwng Lloegr, Yr Alban, Iwerddon a Chymru hyd 1983-84. Bu Cymru'n
bencampwr 12 gwaith.

Gosodwyd Cymru yng Ngrŵp A ar gyfer gemau Rhagbrofol Cwpan y Byd 2014 ynghŷd â
Croatia, Serbia, Gwlad Belg, yr Alban a Macedonia. Ni lwyddodd Cymru i gyrraedd
rowndiau terfynnol Cwpan y Byd, gan orffen yn bumed yn y grŵp rhagbrofol.

Gosodwyd Cymru yng Ngrŵp B ar gyfer gemau Rhagbrofol Ewro 2016 ynghŷd â Andorra,
Gwlad Belg, Bosnia a Hertsegofina, Cyprus a Israel. Ar 10 Hydref 2015, er
gwaethaf iddynt golli yn erbyn Bosnia a Hertsegofina, gan fod Cyprus wedi curo
Israel, llwyddodd Cymru i gyrraedd rowndiau terfynnol Ewro 2016. Dyma oedd y tro
cyntaf i Gymru gyrraedd rowndiau terfynol twrnamaint pêl-droed rhyngwladol ers
Cwpan y Byd Pêl-droed 1958. Gorffennodd Cymru yn ail yn y grŵp ar ôl curo
Andorra o 2-0 yng Nghaerdydd ar 13 Hydref 2015.

Ar 12 Rhagfyr 2015, tynnwyd enwau y timau i chwarae yn rowndiau terfynol Ewro
2016. Gosodwyd Cymru yng ngrŵp B, ynghyd a Lloegr, Rwsia a Slofacia.

Ar 20 Mehefin 2016, llwyddodd Cymru i ennill Grŵp B, a chyrraedd rownd yr 16
olaf yng nghystadleuaeth Ewro 2016 wedi iddynt guro Rwsia o dair gôl i ddim.

Ar 22 Mehefin, cyhoeddwyd y byddai Cymru yn wynebu Gogledd Iwerddon ym Mharis ar
25 Mehefin 2016 yn rownd yr 16 olaf. Enillodd Cymru y gem 1-0, gan sicrhau eu
lle yn y rownd go-gynderfynol. Ennillodd Cymru y rownd go-gynderfynol 3-1 yn
erbyn Gwlad Belg, gan sicrhau eu lle mewn rownd gynderfynol cystadleuaeth
pêl-droed rhyngwladol am y tro cyntaf erioed. Portiwgal oedd gwrthwynebwyr Cymru
yn y rownd gynderfynol. Nid oedd Ben Davies nac Aaron Ramsey yn gallu chwarae
oherwydd gwaharddiad, wedi iddynt dderbyn dau gerdyn melyn yr un yn ystod y
gystadleuaeth. Cafwyd gêm agos, ond colli 2-0 fu hanes Cymru, gan roi terfyn ar
y freuddwyd o gyrraedd y rownd derfynol.

Dychwelodd carfan Cymru a'r tîm hyfforddi i Gymru ar 8 Gorffennaf 2016. Ar ôl
glanio ym Maes Awyr Caerdydd, teithiodd y garfan i Gastell Caerdydd, lle roedd
torfeydd o filoedd yn aros i'w croesawu. Teithiodd y chwaraewyr ar fws to-agored
drwy ganol y brifddinas, gan orffen yn Stadiwm Dinas Caerdydd, ble cynhaliwyd
cyngerdd gan amrywiol artistiaid, gan gynnwys y Manic Street Preachers a Kizzy
Crawford.

Yn dilyn eu llwyddiant yng Ngemau Rhagbrofol Ewro 2016, gosodwyd Cymru ymhlith y
deg tîm gorau yn y Byd yn rhestr safleoedd FIFA am y tro cyntaf erioed ym mis
Gorffennaf 2015, golygodd hynny fod Cymru ymhilth y detholion uchaf ar gyfer
dewis y grwpiau ar gyfer Gemau Rhagbrofol Cwpan y Byd Pêl-droed 2018. Fe dynnwyd
enwau'r timau ar 25 Gorffennaf 2015 yn St Petersburg, Rwsia. Gosodwyd Cymru yng
Ngrŵp D ynghyd ac Awstria, Serbia, Gweriniaeth Iwerddon, Moldofa a Georgia.

Ar 2 Tachwedd 2016, enwodd Chris Coleman y garfan 23-dyn canlynol ar gyfer y gêm
yn erbyn Serbia ar 12 Tachwedd 2016.

Cywir ar 12 Tachwedd 2016 (Mae'r chwaraewyr sy'n parhau i chwarae mewn print
brâs):

Cywir ar 12 Tachwedd 2016 (Mae'r chwaraewyr sy'n parhau i chwarae mewn print
brâs):

Cywir ar 12 Tachwedd 2016 (Mae'r chwaraewyr sy'n parhau i chwarae mewn print
brâs):



https://cy.wikipedia.org/wiki/Saesneg

Iaith frodorol Lloegr ydyw Saesneg (English). Mae'n un o ddwy iaith swyddogol
Cymru (ynghyd â'r Gymraeg) yn ogystal, ac yn un o ieithoedd mwyaf y byd.

Datblygodd y Saesneg o iaith llwythau Germanaidd ag ymsefydlodd ym Mhrydain
rhwng y bumed a'r seithfed ganrif gan ddisodli iaith a diwylliant y Brythoniaid
brodorol o rannau helaeth o dde Prydain a chreu'r teyrnasoedd Eingl-Sacsonaidd.
Erbyn y ddegfed ganrif 'roedd y teyrnasoedd hyn wedi uno i greu teyrnas Lloegr.
Lledodd y Saesneg drwy'r byd yn sgîl anturiaethau imperialaidd y Saeson a
arweiniodd at greu gwladfeydd Seisnig mewn sawl rhan o'r byd.

Oherwydd ei lle fel iaith mwyafrif yr Unol Daleithiau, mae'r Saesneg wedi dod yn
brif iaith y byd ar gyfer cyfathrebu rhyngwladol. Dysgir Saesneg fel ail iaith
yn fwy nag unrhyw iaith arall, ond y ffurf Americanaidd ar yr iaith a ddysgir yn
amlach na'r ffurf Seisnig.

Mae llenyddiaeth Saesneg yn un o'r llenyddiaethau mwyaf yn y byd, a'i
gwreiddiau'n gorwedd yn y cyfnod Eingl-Sacsonaidd. Mewn canlyniad i'r dirywiad
yn nifer y siaradwyr Cymraeg a'r Seisnigeiddio yn y wlad, mae gan Gymru ei
llenyddiaeth Saesneg hefyd: ysgrifennodd Dylan Thomas ei storïau a'i gerddi yn
Saesneg, er enghraifft.

Mae gramadeg yr iaith Saesneg yn weddol debyg i'r Gymraeg i'w chymharu â'r
Tsieiniaidd er enghraifft, gan fod y ddwy iaith yn dod o'r teulu
Indo-Ewropeaidd. Serch hyn mae gramadeg yr ieithoedd Romawns a'r Almaeneg llawer
yn fwy tebyg i Saesneg nag ydyw i'r Gymraeg.



https://cy.wikipedia.org/wiki/Rhif_Llyfr_Safonol_Rhyngwladol

Rhif cofrestru a ddefnyddir yn y fasnach lyfrau yw'r Rhif Llyfr Safonol
Rhyngwladol (ISBN o'r Saesneg International Standard Book Number). Fe'i
defnyddir yn helaeth gan siopau llyfrau a llyfrgelloedd er enghraifft. Rhoddir
rhif arbennig i bob llyfr a gyhoeddir, ond nid i gyfnodolion (defnyddir ISSN).

Rhoddir un Rhif Llyfr Safonol Rhyngwladol unigol wedi ei gofrestri i bob llyfr,
a dydy'r rhif ddim yn newid pan adargraffir - heblaw mewn argraffiad newydd â
testun wedi newid yn sylweddol - ond mae rhif llyfr clawr meddal yn wahanol i un
clawr caled. Beth bynnag, nid oes Rhif Llyfr Safonol Rhyngwladol ar bob llyfr am
nad yw llawer o wasgau bychain yn cofrestru eu llyfrau.

Roedd pobl yn Ewrop yn ystyried cyflwyno rhif cofrestru llyfrau ers y 1960au ac
ym 1968 cychwynnodd y Sefydliad Safonau Rhyngwladol (ISO) weithgor i gynllunio
rhif felly. Ym 1972 daeth ISO 2108 ar gyfer y Rhif Llyfr Safonol Rhyngwladol i
rym.

Cyn 2007 defnyddwyd rhif cofrestru wahanol yn Unol Daleithiau, ond ers 1 Ionawr
2007 newidiodd hynny gyda'r cynllun i ddefnyddio rhifau hirach 13 digid (safon
EAN-13).



https://cy.wikipedia.org/wiki/Carly_Chaikin

Mae Carly Hannah Chaikin (ganed 26 Mawrth 1990) yn actores Americanaidd. Mae ar
hyn o bryd yn serennu yn y ddrama deledu USA Network Mr. Robot.

Ganwyd Chaikin yn Sant Monica, Califfornia i dad sy'n gweithio fel cardiolegydd
a mam sy'n gweithio fel ffisiotherapydd. Fe'i magwyd fel Iddewes.

Mynychodd Ysgol Ferched Archer, ysgol uwchradd yn Los Angeles. Tra yno,
chwaraeodd sawl camp, gan gynnwys pêl-foli, pêl-feddal, pêl-fasged, a
phêl-droed.

Mae gan Chaikin 11 tatŵ, gydag un ohonynt yn cynnwys geiriau un o ganeuon Bob
Dylan.

Dechreuodd Chaikin actio yn 2009 gyda pherfformiad fel Veronica yn y ffilm The
Consultants. Aeth yn ei blaen i ymddangos mewn ffilmiau eraill, megis The Last
Song (2010) gyda Miley Cyrus a My Uncle Rafael (2012) gyda John Michael Higgins.

Daeth i amlygrwydd yn 2011 am ei pherfformiad fel Dalia Oprah Royce yn y comedi
sefyllfa ABC Suburgatory (2011–2014), a fe'i henwebwyd ar gyfer Gwobr Deledu
Dewis y Beirniaid ar gyfer yr Actores Gefnogol Orau mewn Cyfres Gomedi. Yn 2014,
fe'i chastiwyd, ynghyd â Rami Malek a Christian Slater, yn y gyfres deledu USA
Network Mr. Robot. Chwaraea Darlene, aelod o 'fsociety', grŵp sy'n ysgrifennu
cod maleisus.

Yn ogystal ag actio, mae Chaikin yn ysgrifennu a chynhyrchu ffilmiau byr, gan
gynnwys Happy Fucking Birthday a Nowhere to Go. Canmolwyd Nowhere to Go yng
Ngŵyl Ffilmiau FirstGlance yn 2013.



https://cy.wikipedia.org/wiki/Pencampwriaeth_UEFA_Euro_2016

Pencampwriaeth Pêl-droed UEFA Euro 2016, a gyfeirir ato yn aml fel Euro 2016, yw
15fed Pencampwriaeth Ewrop ar gyfer timau pêl-droed cenedlaethol dynion sydd yn
cael ei threfnu gan UEFA. Fe'i cynhelir yn Ffrainc rhwng 10 Mehefin hyd 10
Gorffennaf 2016.

Mae 24 o dimau'n cystadlu ym Mhencampriaeth Ewrop am y tro cyntaf wedi i UEFA
godi nifer y timau o 16 (sydd wedi cystadlu yn y rowndiau terfynol ers 1996) i
24.. O dan y fformat newydd mae 24 tîm yn cystadlu mewn chwe grŵp o bedwar tîm
gydag 16 o dimau yn camu ymlaen i'r rownd nesaf. Mae Ffrainc wedi cyrraedd y
rowndiau terfynol fel gwesteion y gystadleuaeth. Cystadleuodd 53 o wledydd UEFA
rhwng Medi 2014 a Tachwedd 2015 am y 23 o lefydd eraill sy'n weddill. Yn eu mysg
mae deiliaid, Sbaen, ac am y tro cyntaf ers ymuno ag UEFA, Gibraltar.

Roedd pedwar cais i gynnal y gystadleuaeth wedi dod ger bron UEFA cyn y dyddiad
cau ar 9 Mawrth 2009 sef Ffrainc, Twrci, Yr Eidal a chais ar cyd rhwng Norwy a
Sweden ond tynodd Norwy a Sweden eu cais yn ôl ym mis Rhagfyr 2009

Dewisiwyd y lleoliad ar 28 Mai 2010 gyda Ffrainc yn ennill y nifer fwyaf o
bleidleisiau (43 dewis cyntaf a 7 ail bleidlais) gyda Thwrci yn ail (38 a 6) a'r
Eidal yn drydydd (23 pleidlais).

Roedd Ffrainc yn cyrraedd y rowndiau terfynol fel y sawl sy'n cynnal y
gystadleuaeth gyda 53 o wledydd UEFA yn cystadlu rhwng Medi 2014 a Tachwedd 2015
am y 23 o lefydd eraill yn weddill. Daeth yr enwau allan o'r het ar gyfer y
gemau rhagbrofol yn y Palais des Congres Acropolis, Nice ar 23 Chwefror 2014
gyda'r timau yn cael eu rhannu i wyth grŵp o chwe tîm ac un grŵp o bump tîm.

Roedd ennillwyr pob grŵp , y timau yn yr ail safle a'r tîm oedd â'r record gorau
o'r holl dimau yn y trydydd safle yn sicrhau eu lle yn y rowndiau terfynol.
Roedd yr wyth tîm arall orffennodd yn y trydydd safle yn wynebu eu gilydd mewn
gemau ail gyfle ar gyfer y pedwar lle arall yn y rowndiau terfynol.

Daeth yr enwau allan o'r het ar gyfer y rowndiau terfynol yn y Palais des
congrès de Paris ym Mharis ar 12 Rhagfyr 2015..

Cafwyd 12 stadiwm yn rhan o gais gwreiddiol Ffrainc ar 28 Mai 2010 gyda
Ffederasiwn Bêl-droed Ffrainc yn bwriadu cwtogi'r rhestr i naw stadiwm erbyn mis
Mai 2011. Yn ogystal â'r Stadiwm Genedlaethol, y Stade de France, roedd pedair
stadiwm newydd i'w hadeiladu yn Lille, Lyon, Nice a Bordeaux, a penderfynwyd
cynnal gemau hefyd yn y ddwy ddinas fwyaf, Paris a Marseille.

Tynodd Strasbourg yn ôl ar ôl i'r clwb ddisgyn allan o Ligue 1 a dewisiwyd Lens
a Nancy gyda Saint-Étienne a Toulouse yn cael eu gosod ar y rhestr wrth gefn.

Ym mis Mehefin 2011, wedi i'r gystadleuaeth cael ei hymestyn i 24 tîm,
penderfynwyd codi'r nifer o feysydd i 11 gan olygu byddai Toulouse a
Saint-Étienne yn cael eu defnyddio, ond ym mis Rhagfyr 2011 tynodd Nancy yn ôl
wedi i'w cynlluniau i uwchraddio'r stadiwm ddisgyn drwodd gan adael deg lleoliad
ar gyfer y bencampwriaeth.

Y Stade de la Beaujoire yn Nantes a'r Stade de la Mosson ym Montpellier yw'r
lleoliadau fu'n rhan o Gwpan y Byd 1998 sydd ddim yn cael eu defnyddio eto yn
2014.



https://cy.wikipedia.org/wiki/Gareth_Bale

Pêl-droediwr Cymreig yw Gareth Frank Bale (ganwyd 16 Gorffennaf 1989) sy'n
chwarae i Real Madrid yn La Liga ac i dîm cenedlaethol Cymru.

Dechreuodd Bale ei yrfa broffesiynol gyda Southampton fel cefnwr chwith ac ar 17
Ebrill 2006, daeth yr ail ieuengaf erioed i chwarae dros y clwb wrth wneud ei
ymddangosiad cyntaf yn erbyn Millwall pan yn 16 mlwydd a 275 diwrnod oed. Ar 6
Awst sgoriodd Bale ei gôl gynghrair gyntaf i'r clwb yn erbyn Derby County

Symudodd i Tottenham Hotspur yn 2007 am ffi o £7 miliwn. Yn ystod ei gyfnod gyda
Spurs, cafodd ei ddefnyddio'n fwy fwy fel chwaraewr ymosodol gan symud i chwarae
yng nghanol cae. Cafodd ei urddo'n Chwaraewr y Flwyddyn gan y PFA yn 2011 ac yn
2013 enillodd Chwaraewr Ifanc y Flwyddyn y PFA, Chwaraewr y Flwyddyn y PFA a
Chwaraewr y Flwyddyn yr FWA. Cafodd ei gynnwys yn Nhîm y Flwyddyn Uefa yn 2011 a
2013.

Ar 1 Medi 2013, ymunodd â Real Madrid yn Sbaen am ffi na chafodd ei ddatgelu. Yn
ôl adroddiadau yn y wasg yn Sbaen ac ar orsaf deledu Real Madrid TV, roedd y ffi
yn £77 miliwn (€91 miliwn), tra bo'r wasg ar Ynysoedd Prydain yn awgrymu fod y
ffi yn record byd o £85.3 million (€100 miliwn)..

Ar 16 Ebrill, sgoriodd Bale y gôl fuddugol wrth i Real Madrid drechu Barcelona
yn rownd derfynol y Copa del Rey yn erbyn Barcelona. Hon oedd 20fed gôl y tymor
i Bale, a'r gyntaf mewn gornest El Clásico.

Ar 24 Mai 2014, sgoriodd Bale ei ail gôl yn erbyn Atlético Madrid yn rownd
derfynnol Cynghrair y Pencampwyr UEFA yn y 110fed munud o amser ychwanegol - ef
yw'r Cymro cyntaf i sgorio yn rownd derfynnol Cynghrair y Pencampwyr UEFA.
Gorffennodd ei dymor cyntaf gyda Real Madrid gyda 22 gôl a 16 cynorthwy ym mhob
cystadleuaeth.

Ar 30 Hydref 2016, cadarnhawyd fod Gareth Bale wedi arwyddo cytundeb newydd i
barhau i chwarae gyda Real Madrid hyd nes 2022.

Gwnaeth Bale ei ymddangosiad cyntaf i Gymru mewn gêm gyfeillgar yn erbyn
Trinidad a Tobago ar 27 Mai 2006 gan ddod y chwaraewr ieuengaf erioed i chwarae
dros Gymru hyd nes i Harry Wilson dorri'r record yn Nhachwedd 2012.. Roedd Bale
yn 16 mlwydd a 315 diwrnod.

Ar 12 Mehefin 2015, sgoriodd Bale unig gôl y gêm ar achlysur ei 50fed cap wrth i
Gymru drechu Gwlad Belg yn Stadiwm Dinas Caerdydd

Yn 2006, casglodd Bale Wobr Carwyn James BBC Cymru ar gyfer athletwyr ifanc.
Enillodd prif Wobr Personoliaeth Chwaraeon Cymreig y Flwyddyn BBC Cymru yn
Rhagfyr 2010 ac mae wedi ei enwi'n Chwaraewr y Flwyddyn gan Gymdeithas Bêl-droed
Cymru yn 2010, 2011, 2013, 2014 a 2015.



https://cy.wikipedia.org/wiki/Rami_Malek

Mae Rami Malek (ganed 12 Mai 1981) yn actor Americanaidd o dras Eifftaidd. Mae'n
fwyaf adnabyddus am chwarae'r brif rôl Elliot Alderson yn y gyfres deledu USA
Network Mr. Robot.

Ganwyd Malek yn Los Angeles, Califfornia i rieni Cristion Coptaidd sy'n dod o'r
Aifft. Mae ganddo frawd gefell unfath yn ogystal â chwaer hŷn.

Mynychodd Ysgol Uwchradd Notre Dame yn Sherman Oaks, Califfornia ble y graddiodd
yn 1999, yr un pryd â'r actores Rachel Bilson. Derbyniodd radd Baglor y
Celfyddyd Gain yn 2003 o Brifysgol Evansville yn Evansville, Indiana.

Dechreuodd yrfa actio Malek yn 2004 gyda'i ymddangosiad gwadd yn y gyfres deledu
Gilmore Girls. Aeth yn ei flaen i ymddangos mewn nifer o raglenni eraill, megis
Over There (2005), Medium (2005), The War at Home (2005-07), 24 (2010) a'r
mini-gyfres HBO The Pacific (2010).

Mae Malek hefyd wedi ymddangos mewn nifer o ffilmiau, gan gynnwys y ffilmiau
Night at the Museum (2006, 2009 a 2014) fel King Ahkmenrah, Larry Crowne (2011),
The Master (2012), y ffilm annibynnol Ain't Them Bodies Saints (2013), a'r ffilm
ddramatig lwyddiannus Short Term 12 (2013).

Ers 2015, y mae wedi serennu yn y ddrama seicolegol USA Network Mr. Robot. Ar
gyfer y rôl hon y mae wedi ennill Gwobr Ddewis y Beirniaid ac wedi derbyn
enwebiadau ar gyfer Gwobr Glôb Aur, Gwobr Satellite, Gwobr Gymdeithas yr
Actorion Sgrin, a Gwobr Dorian.



https://cy.wikipedia.org/wiki/Portia_Doubleday

Mae Portia Ann Doubleday (ganed 22 Mehefin 1988) yn actores Americanaidd. Mae'n
adnabyddus am chwarae Angela yn y ddrama deledu USA Network Mr. Robot.

Ganwyd a magwyd Doubleday yn Los Angeles, Califfornia, yn ferch i Christina Hart
a Frank Doubleday, sy'n gyn-actorion. Mae ei chwaer, Kaitlin, hefyd yn actores.
Mae ei mam erbyn hyn yn gweithio yn y diwydiant adloniant fel ysgrifenwraig a
chynhyrchydd dramâu.

Mynychodd Doubleday y Ganolfan ar gyfer Astudiaethau Cyfoethog yn Los Angeles,
ysgol fagnet yng nghorllewin y ddinas. Disgrifiodd ei hun fel "tomboy" i'r Los
Angeles Times, yn chwarae pêl-droed am ddeuddeg mlynedd. Yn 2010, yr oedd
Doubleday yn astudio seicoleg yn y coleg ac yn ystyried gwneud cwrs
cyn-feddygaeth.

Mae Doubleday wedi ymddangos mewn nifer o ffilmiau, gan gynnwys rôl fel Sheeni
Saunders yn Youth in Revolt yn 2009, She appeared in the short film 18 in 2009,
about a girl dealing with the end of her mother's life. yn ogystal â rôl fel
Jasmine Lee yn y ffilm 2011 Big Mommas: Like Father Like Son. Yn fwy diweddar y
mae wedi serennu fel Chris Hargensen yn y ffilm 2013 Carrie.

Ar y teledu, ymddangosodd Doubleday yn rheolaidd yn y comedi sefyllfa ABC Mr.
Sunshine wrth ochr Matthew Perry ac Allison Janney rhwng 2010–2011. Ers mis Mai
2015, mae wedi serennu yn y gyfres deledu USA Network Mr. Robot gyda Rami Malek
a Christian Slater. Mae'n chwarae ffrind a chyd-weithiwr i gymeriad Malek.



https://cy.wikipedia.org/wiki/Y_Deyrnas_Unedig

Gwladwriaeth yw Teyrnas Unedig Prydain Fawr a Gogledd Iwerddon neu'r Deyrnas
Unedig (DU) (hefyd Y Deyrnas Gyfunol (DG)), sy'n cynnwys gwledydd Prydain Fawr
(Lloegr, Yr Alban, Cymru) a thalaith Gogledd Iwerddon. Fe'i lleolir i
ogledd-orllewin cyfandir Ewrop ac fe'i hamgylchynir gan Fôr y Gogledd, Môr Udd a
Môr Iwerydd. Hefyd o dan sofraniaeth y Deyrnas Unedig, ond heb fod yn rhan o'r
brif uned gyfansoddiadol, mae Gwledydd Dibynnol y Goron, Ynysoedd y Sianel ac
Ynys Manaw, a nifer o diriogaethau tramor.

Daeth Lloegr yn deyrnas unedig yn y 10fed ganrif. Daeth Cymru, a fu dan reolaeth
Seisnig ers Statud Rhuddlan ym 1284, yn rhan o Deyrnas Lloegr at bwrpasau
deddfwriaethol trwy Ddeddfau Uno 1536. Gyda Deddf Uno 1707, cytunodd seneddau
Lloegr a'r Alban i uno eu teyrnasoedd fel Teyrnas Prydain Fawr (er iddynt
rannu'r un brenin er 1603). Ym 1800, cyfunwyd Teyrnas Prydain Fawr â Theyrnas
Iwerddon (a fu dan reolaeth Seisnig uniongyrchol o 1169 hyd 1603) i greu Teyrnas
Unedig Prydain Fawr ac Iwerddon. Wedi cread y Dalaith Rydd Wyddelig ym 1922,
allan o 26 o siroedd Iwerddon, parhaodd 6 sir yn y gogledd yn rhan o'r Deyrnas
Unedig, a chafodd y wladwriaeth honno ei hail-enwi yn Deyrnas Unedig Prydain
Fawr a Gogledd Iwerddon ym 1927.

Chwaraeodd y Deyrnas Unedig, gwladwriaeth ddominyddol y 19g mewn diwydiant a
grym morwrol, rôl sylweddol yn natblygiad democratiaeth seneddol, ynghyd â
chyfraniadau pwysig ym myd gwyddoniaeth. Yn anterth ei grym teyrnasai'r
Ymerodraeth Brydeinig dros chwarter y ddaear. Yn ystod hanner cyntaf yr 20g
gwanhaodd nerth y DU, yn rhannol oherwydd y ddau Ryfel Byd. Yn ystod ail hanner
y ganrif gwelwyd datgymalu'r Ymerodraeth a chryfhau cysylltiadau â'r Ewrop
fodern a llewyrchus. Serch hynny, er bod y DU yn aelod o'r Undeb Ewropeaidd, mai
gwahaniaeth barn ynghylch cryfhau'r cysylltiad gyda'r gwrthwynebiad yn gryfach
yn Lloegr. Mae diwygiad cyfansoddiadol yn fater dadleuol ar hyn o bryd: mae Tŷ'r
Arglwyddi wedi cael ei ddiwygio'n ddiweddar ac mae gan Gymru, Gogledd Iwerddon a
Llundain gynulliadau gyda graddau gwahanol o bŵer; fe sefydlwyd hefyd senedd yn
yr Alban. Ystyrir hefyd cynlluniau ar gyfer cynulliad annibynnol ar gyfer
Lloegr. Mae mudiad Gweriniaeth Brydeinig yn cael sylw yn y cyfryngau o bryd i'w
gilydd, er bod cefnogaeth i'r frenhiniaeth Brydeinig yn dal i fodoli, yn enwedig
yn Lloegr, ond heb fod mor gryf ag yr oedd hi yn y gorffennol: ond dydy'r syniad
o gael Gweriniaeth Brydeinig ddim yn cael ei gefnogi gan weriniaethwyr a
chenedlaetholwyr yn yr Alban, Cymru a Gogledd Iwerddon.

Mae'r Deyrnas Unedig yn aelod o'r Gymanwlad, Undeb Ewrop a Sefydliad Cytundeb
Gogledd yr Iwerydd (NATO). Mae hefyd yn aelod parhaol o Gyngor Diogelwch y
Cenhedloedd Unedig, gyda phŵer gwaharddiad.

Gweler hefyd: Brenhinoedd a breninesau'r Deyrnas Unedig; Teyrnas Unedig Prydain
Fawr ac Iwerddon; Hanes Cymru; Hanes Iwerddon; Hanes yr Alban; Hanes Lloegr.

Mae'r Deyrnas Unedig (neu'r Deyrnas Gyfunol i ddefnyddio fersiwn arall ar yr enw
yn y Gymraeg) yn frenhiniaeth gyfansoddiadol. Mae'r llywodraeth yn gweithredu yn
enw'r Frenhines ac mae'n atebol i'r senedd a thrwy'r senedd i'r etholwyr.
Llundain yw prifddinas y DU a Lloegr a dyna leoliad y llywodraeth a'r senedd. Y
Frenhines Elisabeth II yw pennaeth y wladwriaeth ac fe'i coronwyd ym 1953, wedi
iddi esgyn i'r orsedd ym 1952. Ar y cyfan y mae'n cyflawni dyletswyddau
seremonïol, a'r Prif Weinidog sy'n rheoli'r wladwriaeth mewn gwirionedd.

Mae'r Deyrnas Unedig yn cynnwys tair gwlad - Yr Alban, Cymru, Lloegr - a
thalaith Gogledd Iwerddon, sydd yn eu tro yn cynnwys yr israniadau canlynol:

Mae Cymru yn cynnwys 22 Awdurdod Unedol, sef 10 Bwrdeistref Sirol, 9 Sir, a 3
Dinas. Yn ogystal cedwir siroedd 1974-1996 fel 'siroedd seremonïol' ond heb
unrhyw swyddogaeth mewn llywodraeth leol.

Mae'r Alban yn cynnwys 32 Awdurdod Unedol. Mae Gogledd Iwerddon yn cynnwys 24 o
Ardaloedd, 2 Ddinas, a 6 Sir.

Mae Lloegr wedi ei rhannu yn naw Rhanbarth Swyddi'r Llywodraeth, sef
Gogledd-ddwyrain Lloegr, Gogledd-orllewin Lloegr, Swydd Efrog a'r Hwmbr, Dwyrain
Canolbarth Lloegr, Gorllewin Canolbarth Lloegr, Dwyrain Lloegr, Llundain Fwyaf,
De-ddwyrain Lloegr a De-orllewin Lloegr. Mae gan bob rhanbarth ei Siroedd a/neu
Siroedd Metropolitan a/neu awdurdodau unedol, ac eithrio Llundain a rennir yn
fwrdeistrefi.

Yn ogystal mae nifer o diriogaethau dibynnol gwahanol yn perthyn i'r Deyrnas
Unedig; gweler Gwladfa'r Goron. Ni chyfrifir Ynys Manaw nac Ynysoedd y Sianel yn
rhanbarthau o'r Deyrnas Unedig yn ôl y gyfraith; dibynyddion y goron Brydeinig
ydynt, ond y mae'r Deyrnas Unedig yn gyfrifol am eu materion allanol.

Rhennir brenhines y Deyrnas Unedig yn symbolaidd gyda 16 prif wledydd eraill, a
adnabyddir gyda'i gilydd fel Teyrnasoedd y Gymanwlad, er bod y DU ddylanwad
gwleidyddol bychan dros y cenedlaethau annibynnol hyn.

Mae'r rhannau helaeth o dir Lloegr yn fryniog, ond mae'r wlad yn fwy mynyddig yn
y gogledd; mae'r llinell rhwng y tiroedd hyn yn rhedeg rhwng yr afonydd Tees ac
Exe. Afonydd Tafwys a Hafren yw prif afonydd Lloegr (er bod yr ail yn tarddu ger
Pumlumon yng Nghymru); mae'r prif ddinasoedd yn cynnwys Llundain, Birmingham,
Manceinion, Sheffield, Lerpwl, Leeds, Bryste a Newcastle upon Tyne. Ger Dover
mae Twnnel Môr Udd yn cysylltu'r Deyrnas Unedig a Ffrainc.

Mae Cymru yn wlad fynyddig gan fwyaf: yr Wyddfa yw'r copa uchaf, gydag uchder o
1,085 m uwch lefel y môr, ac mae'r mynyddoedd mawr eraill yn cynnwys Bannau
Brycheiniog, Pumlumon, Y Berwyn, Y Carneddau a'r Glyderau yn Eryri, a Bryniau
Clwyd. I'r gogledd mae Ynys Môn. Mae'r prif afonydd yn cynnwys afon Hafren, afon
Gwy, afon Teifi, afon Conwy ac afon Dyfrdwy. Caerdydd yw'r Brifddinas, yn ne
Cymru; mae dinasoedd a threfi mawr eraill yn cynnwys Abertawe, Castell-nedd,
Caerfyrddin, Penfro, Aberystwyth, Dolgellau, Caernarfon, Bangor, Caergybi,
Llandudno, Bae Colwyn, Y Rhyl, a Wrecsam.

Mae daearyddiaeth yr Alban yn gymysg, gydag iseldiroedd yn y de a'r dwyrain ac
ucheldiroedd yn y gogledd a'r gorllewin, yn cynnwys Ben Nevis, mynydd uchaf y DU
(1343 m). Mae llawer o lynnoedd a breichiau Môr hir a dwfn yn yr Alban, a elwir
yn firthau, a lochau. Fe gyfrir hefyd dyrfa o ynysoedd i orllewin a gogledd yr
Alban, e.e. Ynysoedd Heledd, Ynysoedd Erch, ac Ynysoedd Shetland. Caeredin,
Glasgow, ac Aberdeen yw'r prif ddinasoedd.

Mae Gogledd Iwerddon, rhanbarth gogledd-ddwyrain ynys Iwerddon, yn fryniog gan
mwyaf. Belffast a Deri yw'r prif ddinasoedd.

Mae'r Deyrnas Unedig, sy'n fasnachwr pwysig a chanolfan ariannol, yn meddu
economi cyfalafol, sy'n un o'r fwyaf yng ngorllewin Ewrop. Dros y ddau ddegawd
diwethaf fe leiheuwyd perchenogaeth gyhoeddus yn ddirfawr gan y llywodraeth trwy
raglenni preifateiddio, ac fe gyfyngwyd ar dwf y Wladwriaeth Les. Mae
amaethyddiaeth yn ddwys, wedi ei mecaneiddio yn drwm, ac yn effeithlon yn ôl
safonau Ewropeaidd, gan gynhyrchu tua 60% o anghenion lluniaethol gyda dim ond
1% o'r llu llafur. Mae gan y DU gronfeydd eang o lo, nwy naturiol, ac olew; mae
cynhyrchiad cynradd egni yn cyfrif tuag at 10% o Gynnyrch Mewnwladol Crynswth,
un o rannau uchaf unrhyw wladwriaeth ddiwydiannol. Mae gwasanaethau, yn enwedig
bancio, yswiriant, a gwasanaethau busnes, yn ffurfio cyfartaledd uchaf GWC o
bell ffordd, wrth i ddiwydiant trwm barhau i edwino.

Gohiriodd llywodraeth Blair ateb cwestiwn cyfranogiad y DU yn y system Ewro, gan
nodi pump o brofion economaidd y dylai eu pasio cyn i'r wlad gynnal refferendwm.

Saesneg yw'r brif iaith. Mae ieithoedd eraill yn cynnwys y Gymraeg, Gaeleg yr
Alban a Sgoteg. Siaredir hefyd llawer o ieithoedd eraill gan fewnfudwyr o lefydd
eraill yn y Gymanwlad.

Mae'r Deyrnas Unedig yn gartref i ddwy o brifysgolion enwocaf y byd: Prifysgol
Caergrawnt a Phrifysgol Rhydychen, ac y mae wedi cynhyrchu gweinyddwyr a
pheirianwyr enwog, er enghraifft James Watt, Charles Darwin, ac Alexander
Fleming.

Mae ysgrifenwyr enwog o'r DU yn cynnwys y chwiorydd Bronte, Agatha Christie,
Charles Dickens, Syr Arthur Conan Doyle a J. R. R. Tolkien. Mae beirdd pwysig yn
cynnwys Robert Burns, Thomas Hardy, Alfred Tennyson, Dylan Thomas a William
Wordsworth.

Mae'r cyfansoddwyr Edward Elgar, Arthur Sullivan, William Walton, Ralph Vaughan
Williams, Benjamin Britten a Michael Tippett wedi gwneud cyfraniadau mawr i
gerddoriaeth. Cyfansoddwyr sydd dal yn byw yw John Tavener, Harrison Birtwistle
a Oliver Knussen.

Mae gan y Deyrnas Unedig amryw gerddorfeydd gan gynnwys Cerddorfa Symffoni'r
BBC, y Gerddorfa Ffilharmonig Frenhinol, y Ffilharmonia, Cerddorfa Symffoni
Llundain a Cherddorfa Ffilharmonig Llundain, ac fe astudiodd llawer o gerddorion
enwog yng ngholegau cerddoriaeth y DU. Oherwydd ei lleoliad ac am resymau
economaidd eraill, Llundain yw un o ddinasoedd pwysicaf am gerddoriaeth yn y byd
- mae gan y ddinas sawl neuadd gyngerdd bwysig ac mae hi'n gartref i'r Tŷ Opera
Brenhinol, un o ddwy opera arweiniol y byd.

Mae'r Deyrnas Unedig wedi cynhyrchu'r bandiau enwog Roc a rôl The Beatles, y
Rolling Stones, Led Zeppelin, The Who, Pink Floyd, Catatonia, ac Oasis.

Mae arlunwyr enwog o'r DU yn cynnwys pobl megis John Constable, Joshua Reynolds,
William Blake a J.M.W. Turner. Yn yr 20fed ganrif, mae Francis Bacon, David
Hockney, Bridget Riley, Kyffin Williams a'r celfyddwyr pop Richard Hamilton a
Peter Blake yn bwysig. Yn ein hamser ni mae arlunwyr eraill wedi bod yn enwog,
yn enwedig Damien Hirst a Tracey Emin.

Mae gan y Deyrnas Unedig draddodiad theatraidd, ac mae gan Lundain lawer o
theatrau, gan gynnwys y Theatr Genedlaethol Frenhinol.



https://cy.wikipedia.org/wiki/Yr_Almaen

Gweriniaeth Ffederal yr Almaen neu'r Almaen (Almaeneg: Bundesrepublik
Deutschland  ynganiad Almaeneg ). Gweriniaeth ffederal yng nghanol Ewrop yw'r
Almaen. Mae'n ffinio â Môr y Gogledd, Denmarc, a'r Môr Baltig (Almaeneg: Ostsee,
sef Môr y Dwyrain) yn y gogledd, Gweriniaeth Tsiec a Gwlad Pwyl yn y dwyrain, y
Swistir ac Awstria yn y de, a Ffrainc, Lwcsembwrg, Gwlad Belg a'r Iseldiroedd yn
y gorllewin. Berlin yw'r brifddinas.

Ni chafwyd chwyldro Almaenig ond y mae’r modd yr ymatebodd y tiroedd Almaenig i
her chwyldroadol y Chwyldro Ffrengig, gan addasu syniadau 1789, wedi llunio
datblygiad gwleidyddol a chymdeithasol yr Almaen hyd at yr ugeinfed ganrif.

Y cofnod cyntaf a geir o hanes yr Almaen yw am nifer o lwythau Almaenig a oedd
yn byw yn y diriogaeth sy'n awr yn wladwriaeth yr Almaen. Gorchfygwyd rhai o'r
rhain gan y Rhufeiniaid, a daeth y rhannau i'r gorllewin o Afon Rhein yn rhan
o'r Ymerodraeth Rufeinig. Bu'r Rhufeiniaid yn ymgyrchu tu hwnt i afon Rhein
hefyd, ond ni lwyddasant i'w gwneud yn rhan o'r ymerodraeth. Yn 9 OC.
gorchfygwyd byddin Rufeinig dan Publius Quinctilius Varus gan gynghrair o
lwythau Almaenig dan Arminius ym Mrwydr Fforest Teutoburg. Dinistriwyd tair
lleng Rufeinig yn llwyr. Dilynwyd y frwydr gan saith mlynedd o ymladd, cyn i'r
ffin gael ei sefydlogi ar hyd afon Rhein.

Sefydlwyd yr Ymerodraeth Lân Rufeinig yn y 9g, a pharhaodd hyd 1806. Yr Almaen
oedd cnewyllyn yr ymerodraeth, er ei bod ar adegau yn cynnwys Awstria, Slovenia,
Gweriniaeth Tsiec, gorllewin Gwlad Pwyl, yr Iseldiroedd, dwyrain Ffrainc, y
Swistir a rhan o ogledd yr Eidal. Collwyd llawer o'r tiriogaethau hyn erbyn
canol y 16g, a daeth i'w galw yn "Ymerodraeth Lân Rufeinig y Genedl Almaenig".

Rhwng 1618 a 1648, effeithiwyd yn fawr ar yr Almaen gan frwydrau'r Rhyfel Deng
Mlynedd ar Hugain. Dechreuodd y rhyfel fel anghydfod crefyddol rhwng y
Protestaniaid a'r Catholigion o fewn yr Ymerodraeth Lân Rufeinig. Yn raddol,
tynnwyd y rhan fwyaf o wledydd Ewrop i mewn i'r ymladd, llawer ohonynt am
resymau nad oedd yn gysylltiedig â chrefydd. Ymladdwyd y rhan fwyaf o'r brwydrau
yng nghanolbarth Ewrop, yn enwedig yr Almaen. Gwneid llawer o ddefnydd o
fyddinoedd o hurfilwyr, ac anrheithiwyd tiriogaethau eang ganddynt. Credir i
boblogaeth y gwladwriaethau Almaenig ostwng o tua 30% yn ystod y rhyfel; yn
Brandenburg roedd y colledion tua hanner y boblogaeth. Diweddodd y rhyfel gydag
arwyddo Cytundeb Münster, rhan o Heddwch Westphalia.

Ffurfiwyd y Conffederasiwn Almaenig yn 1815, yna ffurfiwyd Ymerodraeth yr Almaen
yn 1871, gydag Otto von Bismarck yn ffigwr allweddol. Daeth yr ymerodraeth i ben
ar ddiwedd y Rhyfel Byd Cyntaf, a ffodd yr ymerawdwr Wilhelm II i'r Iseldiroedd.

Sefydlwyd Gweriniaeth Weimar yn 1919, ond dilynwyd y rhyfel gan gyni mawr, a
wnaed yn waeth gan y teimlad gan ran o'r boblogaeth o ddarostyngiad cenedlaethol
oherwydd Cytundeb Versailles. Yn 1933 daeth Adolf Hitler yn Ganghellor. Daeth
diwedd ar Weriniaeth Weimar a dechreuodd y Drydedd Reich. Arweiniodd hyn at yr
Ail Ryfel Byd 1939 - 1945. Wedi i'r Almaen gael ei gorchfygu, rhannwyd y wlad yn
ddwy, Gorllewin yr Almaen a Dwyrain yr Almaen. Parhaodd hyn hyd 1990, pan
adunwyd y wlad.

Gwastadedd yw rhan helaeth o ogledd yr Almaen, rhan o Wastadedd Canolbarth
Ewrop. Mae'r de yn llawer mwy mynyddig, yn enwedig yn yr Alpau, lle mae'r copa
uchaf, y Zugspitze, yn cyrraedd 2,962 medr o uchder.

Ac eithrio Afon Donaw yn y de, mae afonydd yr Almaen yn llifo tua'r Môr Tawch
a'r Môr Baltig, gan gynnwys Afon Rhein, Afon Elbe, Afon Weser ac Afon Ems, sy'n
llifo tua'r gogledd. Y llyn mwyaf yw'r Bodensee, er nad ydyw yn ei gyfanrwydd yn
gyfan gwbl o fewn ffiniau'r Almaen.

Gyda phoblogaeth o tua 81,198,000 (Rhagfyr 2014), yr Almaen yw'r wlad fwyaf o
ran poblogaeth sy'n gyfan gwbl o fewn Ewrop, a'r 14eg fwyaf poblog yn y byd. O'r
rhain, mae tua 16 miliwn heb fod o dras Almaenig, gyda phobl o dras Tyrcaidd y
mwyaf niferus o'r rhain, 1,713,551 yn 2007. Nid yw'r boblogaeth yn cynyddu ar
hyn o bryd.

Gelwir pedwar grŵp o bobl yn "lleiafrifoedd cenedlaethol", y Daniaid, Frisiaid,
Roma a Sinti, a'r Sorbiaid. Wedi'r Ail Ryfel Byd, symudodd tua 14 miliwn o
Almaenwyr ethnig i'r Almaen o Ddwyrain Ewrop, ac ers y 1960au bu mewnfudo
Almaenwyr ethnig o Casachstan, Rwsia a'r Wcrain. Er i'r rhan fwyaf o Iddewon yr
Almaen gael eu llofruddio yn yr Holocost, mae'r niferoedd wedi cynyddu yn
ddiweddar, gyda thros 200,000 wedi ymfudo i'r Almaen o Ddwyrain Ewrop ers 1991.

Ceir y rhan fwyaf o Gatholigion yn y de-ddwyrain, yn ne Bafaria, ac yn ardal
Cwlen, tra bo Protestaniaid yn fwyaf niferus yn y gogledd.

Mae'r Almaen yn weriniaeth ffederal sy'n cynnwys 16 o daleithiau ffederal a
elwir yn Länder (unigol: Land):



https://cy.wikipedia.org/wiki/Unol_Daleithiau_America

Gweriniaeth ffederal yng Ngogledd America yw Unol Daleithiau America (Saesneg:
United States of America) neu'r Unol Daleithiau (hefyd, yn enwedig ar lafar,
"America"). Mae hanner cant o daleithiau yn yr undeb. Lleolir y 48 talaith
gyfagos rhwng Canada i'r gogledd a Mecsico i'r de. Lleolir Alaska yng
ngogledd-orllewin y cyfandir i'r gorllewin o Ganada. Ynysfor yng nghanol y
Cefnfor Tawel yw'r dalaith arall, sef Hawaii.

Cyn glaniad yr Ewropeiaid cyntaf roedd y diriogaeth gyfandirol yn gartref i sawl
llwyth o Americanwyr brodorol, e.e y Sioux a'r Navajo.

Roedd y 13 talaith wreiddiol yn wladfeydd Prydeinig hyd yr 1700au cyn iddynt
ennill eu hannibyniaeth yn sgil Gwrthryfel America (1776-1783).

Bryd hynny, roedd Florida a thiriogaethau eraill yn y de a'r de-orllewin (Texas,
California, Arizona a.y.y.b.) yn perthyn i Sbaen; roedd rhan sylweddol o'r tir
yng nghanol y cyfandir i'r gorllewin o Afon Mississippi hyd at ffin Canada yn
perthyn i Ffrainc, ac roedd Alaska yn perthyn i Rwsia. Yn 1803 prynodd yr Unol
Daleithiau y tir Ffrengig am 60 miliwn o ffranciau, neu tua 15 miliwn o ddoleri
(Pryniant Louisiana) a dwblodd hynny faint y wlad. Yn 1836 cafodd Texas
annibyniaeth oddiwrth Mecsico ac ar ôl naw mlynedd fel Gweriniaeth Texas ymunodd
y dalaith â'r undeb. Ar ôl y rhyfel rhwng yr Unol Daleithiau a Mecsico, roddodd
Cytundeb Guadeloupe-Hidalgo (1848) 200,000 milltir sgwar o dir, sydd heddiw yn
cynnwys y rhan fwyaf o daleithiau New Mexico, Arizona, California, Colorado,
Utah a Nevada, i'r Unol Daleithiau.

Ymladdwyd Rhyfel Cartref America (1861 - 1865) rhwng unarddeg talaith yn y de
oedd yn dymuno gadael yr Unol Daleithiau a'r gweddill o'r wlad. Dechreuodd y
rhyfel yn dilyn etholiad Abraham Lincoln yn Arlywydd yr Unol Daleithiau yn 1861.
Prif asgwrn y gynnen oedd caethwasiaeth; yr oedd pob un o'r taleithiau oedd yn
dymuno gadael yr Undeb yn rhai lle roedd caethwasiaeth yn elfen bwysig. Tra nad
oedd Lincoln wedi bygwth dileu caethwasiaeth, ystyrid ef yn elyn i'r gyfundrefn.
Dewisodd y gwrthryfelwyr Jefferson Davis fel Arlywydd.

Dechreuodd yr ymladd ar 12 Ebrill, 1861, pan ymosododd y gwrthryfelwyr ar Fort
Sumter yn nhalaith De Carolina. Erbyn 1862 yr oedd brwydro ar raddfa eang wedi
datblygu, gyda niferoedd mawr yn cael eu lladd. Ym mis Medi 1862, cyhoeddodd
Lincoln ryddid y caethion. Erbyn hyn yr oedd y de wedi darganfod cadfridogion o
athrylith yn Robert E. Lee a "Stonewall" Jackson, ac enillasant nifer o
fuddugoliaethau dros yr Undebwyr. Lladdwyd Jackson mewn camgymeriad gan ei
filwyr ei hun ym mrwydr Chancellorsville ym Mai 1863, a gorchfygwyd Lee ym
Mrwydr Gettysburg yn nhalaith Pennsylvania ym mis Gorffennaf 1863. Yn y
gorllewin, cipiodd byddin dan Ulysses S. Grant Vicksburg yn nhalaith
Mississippi, a thrwy hynny enillodd yr Undebwyr reolaeth ar Afon Mississippi. Bu
brwydro ffyrnig rhwng Grant a Lee yn nhalaith Virginia yn ystod haf 1864 a
chipiodd William Tecumseh Sherman Atlanta, Georgia. Ar fore'r 9fed o Ebrill
1865, ildiodd Lee ei fyddin i Grant yn Appomattox a daeth y rhyfel i ben.
Rhyddhawyd y caethion i gyd.

Yn 1868 gwerthodd Rwsia Alaska i'r Unol Daleithiau am 7,200,000 o ddoleri; roedd
llawer o bobol yn y Senedd yn meddwl bod hynny'n ormod i'w dalu am "greigiau ac
iâ", ond mae llawer o aur ac olew wedi dod o Alaska ers hynny.

Ceir sawl cadwyn o fynyddoedd yng ngorllewin y wlad megis y Rockies a'r Sierra
Nevada. Lleolir mynyddoedd yr Appalachians ger yr arfordir dwyreiniol. Rhwng y
Rockies a'r Appalachians, ceir basn afonydd Mississippi a Missouri, y Llynnoedd
Mawr a'r Gwastadeddau Mawr.

Undeb ffederal o 50 talaith yw'r Unol Daleithiau. Lleolir y brifddinas,
Washington D.C., mewn ardal ffederal sy ddim yn perthyn i unrhyw dalaith.

Mae gan Unol Daleithiau America fwy o garcharorion nag unrhyw wlad arall yn y
byd. Yn ogystal â hyn, mae'r niferoedd y pen yn uwch nag unrhyw wlad - ar wahân
i Seychelles. Yn 2012 roedd y nifer yn 707 oedolyn am bob 100,000 o'r
boblogaeth.

Ar 3 Chwefror 2014 cafwyd anerchiad yn Nhŷ Cynrychiolwyr yr Unol Daleithiau gan
Shelia Jackson Lee a ddywedodd: "5% yn unig o boblogaeth y byd sydd yn byw yn yr
Unol Daleithiau, ond eto, er hyn, rydym wedi carcharu oddeutu chwarter holl
garcharorion y byd."



https://cy.wikipedia.org/wiki/Cyfathrach_rywiol

Math o ymddygiad rhywiol rhwng pobl neu anifeiliaid yw cyfathrach rywiol neu
ymrain. Y modd mwyaf cyffredin o gael rhyw yw i'r gwryw osod ei bidyn yn
fagina'r fenyw. Esblygodd cyfathrach rywiol fel rhan o'r broses atgenhedlu, ond
mae agweddau emosiynol a chymdeithasol i gyfathrach rywiol yn ogystal â rhai
biolegol. Yn wir, yn aml mae pobl yn cael rhyw fel rhan o berthynas, neu er mwyn
y cyffro a'r pleser corfforol yn unig, heb gael plant.

Yn aml, mae gweithredoedd megis fflyrtian, cusanu, cyffwrdd, mwytho, a dadwisgo
yn rhagarweiniad i gyfathrach rywiol. Wrth i hyn ddigwydd, mae pidyn y dyn yn
ehangu a'n caledu (codiad), ac mae organau cenhedlu'r ddynes yn cynhyrchu
hylifau llithrigol. Pan osodir y pidyn o fewn y fagina, mae'r dyn neu'r ferch
neu'r ddau yn symud eu morddwydydd, fel bod y pidyn yn symud nôl ac ymlaen tu
fewn i'r fagina, sy'n creu ffrithiant a phleser gan ymgyffroi'r ddau ag arwain
at orgasm ac alldafliad, fel arfer.

Cyfathrach rywiol faginaidd yw'r modd sylfaenol o atgenhedlu ymysg bodau dynol.
Mae'n arwain at alldafliad, lle mae cyfangiad nifer o gyhyrau cludo semen o'r
pidyn i gromgell y fagina (fel arfer, mae'r dyn yn cael orgasm wrth i hyn
ddigwydd). Mae'r semen yn cynnwys miliynau o gelloedd sberm, y gametau
gwrywaidd. Gall sberm nofio wefyn trwy geg y groth i'r groth, ac o'r groth i'r
tiwbiau Ffalopaidd. Os yw'r ddynes yn cael orgasm wrth i'r dyn alldaflu, neu'n
fuan wedyn, fe all y lleihad dros dro yn maint y fagina, a chyfyngiadau cyhyrol
yn y groth, yn cynorthwyo i'r sberm cyrraedd y tiwbiau ffalopaidd (er hynny,
mae'n bosib i ddynes mynd yn feichiog heb iddi gael orgasm). Os yw ŵygell
ffrwythlon (gamet benywaidd) yn bresennol yn y tiwbiau ffalopaidd, mae'r sberm
yn uno â hi, proses o'r enw ffrwythloniad sy'n creu embryo newydd. Pan mae
embryo o'r fath yn mewnblannu ar fur y groth, mae'r ddynes yn feichiog. Mae
beichiogrwydd yn parhau am dua naw mis, ac yna mae plentyn yn cael ei eni.

Os yw'r dyn a'r ddynes yn ffrwythlon, mae beichiogrwydd pob tro yn ganlyniad
posib i gyfathrach rywiol. Gellir defnyddio dulliau effeithlon o atal-cenhedlu i
osgoi hyn.

Yn ogystal â chyfathrach rywiol faginaidd, ceir sawl fath arall. Mewn gweinlyfu
a chalyfu, defnyddir y geg a'r tafod i gyffroi'r organau cenhedlu. Mewn
cyfathrach refrol, fel arfer, mae dyn yn gosod ei bidyn yn anws ei gymar.
Hunan-leddfu ar y cyd yw'r ffurf fwyaf diogel o gael rhyw mae'n debyg.



https://cy.wikipedia.org/wiki/Ffrainc

Gwladwriaeth yng ngorllewin Ewrop yw Ffrainc (Ffrangeg: France); enw swyddogol:
Gweriniaeth Ffrainc (Ffrangeg: République française). Mae'n ffinio â Gwlad Belg
a Lwcsembwrg yn y gogledd, yr Almaen, y Swistir, a'r Eidal yn y dwyrain, Monaco,
Môr y Canoldir, Sbaen ac Andorra yn y de, a Môr Iwerydd yn y gorllewin. Paris
ydy'r brifddinas.

Mae'r mwyafrif o bobl Ffrainc yn siarad Ffrangeg, unig iaith swyddogol y wlad,
ond ceir sawl iaith arall hefyd, megis Llydaweg yn Llydaw, Basgeg yn y rhan o
Wlad y Basg sydd yn ne-orllewin Ffrainc, Corseg ar ynys Corsica, ac Ocsitaneg -
iaith draddodiadol rhan helaeth o'r De. Mae nifer o fewnfudwyr a'u teuluoedd,
o'r Maghreb yn bennaf, yn siarad Arabeg yn ogystal.

Yng nghyfnod yr Henfyd, adnabyddid rhan helaaeth y diriogaeth sy'n awr yn
Ffrainc fel Gâl, ac fe'i preswylid gan nifer o lwythau Celtaidd mewn sawl
teyrnas frodorol annibynnol. Yn 125 CC ymosododd y Rhufeiniaid ar dde Gâl, yn
dilyn cais am gymorth gan drigolion Groegaidd dinas Massilia. Erbyn 121 CC
roeddynt wedi concro rhan dde-ddwyreiniol Gâl; yn ddiweddarch daeth y rhan yma
yn dalaith Rufeinig dan yr enw Gallia Narbonensis. Concrwyd gweddill Gâl gan Iŵl
Cesar mewn cyfres o ymgyrchoedd rhwng 58 CC a 51 CC. Y frwydr dyngedfennol oedd
Brwydr Alesia yn 52 CC, pan orchfygodd Cesar gynghrair o lwythau Celtaidd dan
arweiniad Vercingetorix o lwyth yr Arverni.

Daeth Gâl yn rhan o'r Ymerodraeth Rufeinig, a datblygodd diwylliant
Galo-Rufeinig nodweddiadol yma. Daw enw presennol y wlad o'r Ffranciaid, yn
wreiddiol yn nifer o lwythau Almaenig a ddaeth at ei gilydd mewn cynghrair. Yn
ddiweddarch llwyddasant i greu teyrnas dan yr enw Francia mewn ardal sy’n
cynnwys Ffrainc a rhan orllewinol yr Almaen. Bu Ffrainc yn rhan o deyrnas
Siarlymaen a'i fab Louis Dduwiol. Wedi marwolaeth Louis, rhannwyd ei deyrnas
rhwng ei dri mab yng Nghytundeb Verdun. Derbyniodd Siarl Foel Ffrancia
Orllewinol, a ddaeth yn deyrnas Ffrainc yn ddiweddarach.

Yn 1337 dechreuodd rhyfel am orsedd Ffrainc rhwng Brenhinllin Plantaganet o
Loegr a Brenhinllin Valois o Ffrainc, y Rhyfel Can Mlynedd. Parhaodd yr ymladd
am 116 mlynedd, hyd 1453, ond gyda nifer o ysbeidiau byr o heddwch a dwy ysbaid
hirach. Bu tua 81 mlynedd o ymladd i gyd. Diweddodd gyda'r Saeson yn cael eu
gyrru allan o Ffrainc heblaw am Calais, ond roedd rhannau helaeth o Ffrainc wedi
eu hanrheithio.

Dymchwelwyd y frenhiniaeth gan y Chwyldro Ffrengig rhwng 1789 a 1799. Cipiwyd
grym gan Napoleon Bonaparte fel yr ymerawdwr Napoleon I, ac enillodd byddinoedd
Ffrainc gyfres o fuddugoliaethau. Daeth y cyfnod o lwyddiannau i ben pan
ymosododd Napoleon ar Rwsia yn 1812; collwyd y rhan fwyaf o'r fyddin wrth geisio
dychwelyd o Rwsia. Alltudiwyd Napoleon i Ynys Elba wedi iddo gael ei orchfygu ym
Mrwydr Leipzig, a phan geisiodd dychwelyd, gorchfygwyd ef yn Mrwydr Waterloo a'i
alltudio i Ynys Sant Helena. Adferwyd y frenhiniaeth dros dro, yna daeth nai
Napoleon yn ymerawdwr.

Yn y Rhyfel Byd Cyntaf, bu ymladd anm flynyddoedd ar diriogaeth Ffrainc rhwng yr
Almaen a Ffrainc a'i chyngheiriaid. Ymhlith brwydrau enwocaf byddinoedd Ffrainc
yn y cyfnod yma mae Brwydr y Marne a Brwydr Verdun. Er i Ffrainc a'i
chyngheiriaid fod yn fuddugol, dioddefodd y wlad golledion enbyd.

Yn ystod yr Ail Ryfel Byd, bu Ffrainc yn un o'r Cynghreiriaid. Yn dilyn Brwydr
Ffrainc ym 1940 rhannwyd Ffrainc fetropolitanaidd yn rhanbarthau a feddiannwyd
gan yr Almaen a'r Eidal a rhanbarth Llywodraeth Vichy oedd yn cydweithio â
Phwerau'r Axis. Yn ystod blynyddoedd y feddiannaeth, brwydrodd mudiad y
résistance yn erbyn y meddianwyr a'r cydweithredwyr. Adferwyd sofraniaeth
Ffrengig ym 1944 ac aeth y Cynghreiriaid ymlaen i ennill y rhyfel ym 1945.

Tyfir gwenith yng ngogledd-ddwyrain Ffrainc, ac yno hefyd mae'r diwydiannau
trymion. O gwmpas y maes glo sy'n ymestyn o Béthune hyd at Valenciennes mae'r
diwydiannau haearn a dur, cemegau a gweolion. Mae ffatrioedd y cwmni rwber
Michelin yn y Massif Central. Yn y de-ddwyrain tyfir gwinwydd, ffrwythau a
llysiau ac wrth gwrs mae cynhyrchu gwin yn bwysig yn Ffrainc.

Mae gan Ffrainc amrywiaeth mawr o ran tirwedd, o'r gwastadeddau arfordirol yn y
gogledd a'r gorllewin i fynyddoedd yr Alpau a'r Pyreneau yn y de-ddwyrain a'r
de-orllewin. Yn yr Alpau Ffrengig y mae Mont Blanc, y mynydd uchaf yng
ngorllewin Ewrop gydag uchder o 4810 m. Mae ardaloedd mynyddig eraill yn
ogystal, gan gynnwys y Massif central, y Jura, y Vosges, y massif armoricain a'r
Ardennes. Mae sawl afon nodedig yn llifo trwy'r wlad, gan gynnwys Afon Loire,
Afon Rhône (sy'n tarddu yn y Swistir), Afon Garonne (sy'n tarddu yn Sbaen), Afon
Seine, ac Afon Vilaine.

Gyda phoblogaeth o 64.5 miliwn, saif Ffrainc yn 19eg ymysg gwledydd y byd. Mae
tŵf naturiol (heb gynnwys mewnfudiad) y boblogaeth wedi cyflynu yn ystod y
blynyddoedd diwethaf. Yn 2004, tyfodd y boblogaeth o 0.68%, tra yn 2006 roedd
299,800 mwy o enedigaethau nag o farwolaethau.

Yn 2004, ymfudodd 140,033 o bobl i Ffrainc, 90,250 ohonynt o wledydd Affrica a
13,710 o Ewrob. Yn ôl y Sefydliad Cenedlaethol dros Ystadegau ac Astudiaethau
Economaidd, roedd tua 4.9 miliwn o bobl wedi ei geni mewn gwledydd eraill yn byw
yn Ffrainc, 2 filiwn ohonynt wedi dod yn ddinasyddion Ffrengig.

Er fod poblogaeth y wlad yn cynyddu, mae poblogaeth llawer o ardaloedd gwledig
yn parhau i leihau. Yn y cyfnod 1960-1999, gostyngodd poblogaeth pymtheg o
départements gwledig; y gostyngiad mwyaf oedd 24% yn Creuse.

Rhennir Gweriniaeth Ffrainc yn 27 région. Mae 21 ohonynt yn ffurfio'r Ffrainc
gyfandirol, felly wrth gyfri Corsica hefyd, mae yna 22 région yn Ffrainc
fetropolitanaidd. Y régions tramor — Guadeloupe, Martinique, Réunion, Mayotte a
Guyane Ffrengig — yw'r 5 arall.

Rhennir y régions ymhellach yn 101 département. Mae pob un o'r régions tramor
hefyd yn département ynddi'i hun. Mae rhif gan bob département rhif a ddefnyddir
ar gyfer codau post, cofrestru ceir ac yn y blaen. Rhennir pob un o'r
départements metropolitanaidd yn sawl arrondissement, a rennir wedyn yn cantons
llai. Rhennir y cantons yn communes - mae yna 36,697 commune, ac mae cyngor
trefol etholedig gan bob un. Rhennir communes Paris, Lyon a Marseille yn
arrondissements trefol yn ogystal.



https://cy.wikipedia.org/wiki/Sbaen

Gwlad yn ne-orllewin Ewrop yw Teyrnas Sbaen neu Sbaen (Sbaeneg: Reino de España
neu España). Mae'n rhannu gorynys Iberia gyda Gibraltar a Phortiwgal, ac mae'n
ffinio â Ffrainc ac Andorra yn y gogledd. Madrid yw'r brifddinas. Felipe VI yw
brenin Sbaen.

Mae Sbaen yn wlad yn ne-orllewin Ewrop sy'n llenwi'r rhan fwyaf o orynys Iberia.
Mae hi'n ffinio â Portiwgal i'r gorllewin, Gibraltar i'r de, a Ffrainc ac
Andorra i'r gogledd dros y Pyreneau. Mae dinasoedd Sbaen yng ngogledd yr Affrig
(Ceuta a Melilla) yn ffinio â Moroco.

Ceir llawer o lwyfandiroedd uchel a mynyddoedd fel y Sierra Nevada. Rhed sawl
afon o'r ucheldiroedd, Afon Tajo, Afon Ebro, Afon Duero, Afon Guadiana a
Guadalquivir, er enghraifft.

Dechreua 'hanes Sbaen gyda dyfodiad Homo sapiens i Benrhyn Iberia a'r diriogaeth
sy'n awr yn Sbaen tua 35,000 o flynyddoedd yn ôl. Yn ddiweddarach, meddianwyd y
diriogaeth yn eu tro gan y Celtiaid, y Ffeniciaid a'r Groegiaid. Dechreuodd
Gweriniaeth Rhufain feddiannu Sbaen yn y drydedd ganrif CC, ac yn ddiweddarach
daeth yn rhan bwysig o'r Ymerodraeth Rufeinig. Wedi cwymp yr ymerodraeth
Rufeinig yn y gorllewin, meddiannwyd Sbaen gan y Fisigothiaid. Yn 711 ymosodwyd
ar y deyrnas Fisigothig gan fyddin Islamaidd, a chyn pen ychydig flynyddoedd
roedd bron y cyfan o Sbaen ym meddiant dilynwyr Islam, heblaw am ran fechan yn y
gogledd. Dan yr enw Al-Andalus, datblygodd Sbaen Islamaidd ei diwylliant unigryw
ei hun yn ystod y 750 mlynedd nesaf.

Yn rhannol oherwydd ymraniadau'r Mwslimiaid, gallodd y Cristionogion yn y
gogledd ddechrau proses o adennill tiriogaeth, a elwir y Reconquista, a ddaeth i
ben pan orchfygwyd y deyrnas Islamaidd olaf, Teyrnas Granada. Gyda chwymp dinas
Granada yn 1492 dechreuodd cyfnod newydd yn hanes Sbaen, oherwydd yr un flwyddyn
hwyliodd Christopher Columbus i'r Byd Newydd. Hyn oedd dechrau Ymerodraeth
Sbaen; goresgynnwyd Mexico gan Hernando Cortés (1485 - 1547), a goresgynnodd
Francisco Pizarro (1476 - 1541) diriogaeth Periw gan ddinistrio Ymerodraeth yr
Inca. Meddiannwyd rhannau helaeth o ganolbarth a de America gyda rhai meddiannau
yn Asia ac Affrica hefyd.

Dechreuodd nerth milwrol Sbaen edwino yn y 18g, ac yn nechrau'r 19g rhoddodd
Napoleon ei frawd José Bonaparte ar orsedd Sbaen. Bu gwrthryfel poblogaidd yn
erbyn y Ffrancod, a chyda chymorth byddin Brydeinig gyrrwyd hwy o'r wlad.
Dilynwyd hyn gan gyfnod o ansefydlogrwydd, a chollodd Sbaen ei meddiannau
tramor.

Yn 1936 dechreuodd Rhyfel Cartref Sbaen, a arweiniodd at fuddugoliaeth Francisco
Franco, a fu'n rheoli Sbaen fel unben hyd ei farwolaeth yn 1975. Wedi ei
farwolaeth ef, daeth y brenin Juan Carlos I i'r orsedd, a chytunwyd ar
gyfansoddiad democrataidd yn 1978. Ymunodd Sbaen a'r Undeb Ewropeaidd, a gwelwyd
tŵf economaidd sylweddol. Yn 2002 derbyniwyd yr Euro fel arian.

Ar 1 Ionawr 2008, roedd poblogaeth Sbaen yn 46,063,511 yn ôl yr Instituto
Nacional de Estadística (INE). Sbaen yw'r bumed wlad yn yr Undeb Ewropeaidd o
ran poblogaeth, ond mae dwysder y boblogaeth yn gymharol isel, 91.2 person/km
sgwar.

Fel llawer o wledydd Ewrop, mae'r boblogaeth yn tueddu i heneddio; yn 2006 roedd
cyfartaledd oedran trigolion Sbaen yn 40.2. Roedd 14.3% o'r boblogaeth dan 15
oed, 69,0% rhwng 15 a 64, a 16.7% dros 65. I raddau, mae mewnfudiad wedi
gwrthweithio'r duedd yma. Yn 2005, roedd disgwyliad bywyd yn Sbaen yn 80.2 ar
gyfartaledd; 77.0 i ddynion a 83.5 i ferched.

Mae dwysder y boblogaeth yn uwch o gwmpas yr arfordir ac o amgylch Madrid. Yng
nghanol y wlad, mae diboblogi yn broblem yn yr ardaloedd gwledig (mae llawer o
bentrefi wedi'u gadael).

Yn ôl cyfrifiad 2006, roedd 9.27 o boblogaeth Sbaen yn dramorwyr. Roedd y
mwyafrif o America Ladin (36.21%), Gorllewin Ewrop (21.06%), Dwyrain Ewrop
(17.75%) a'r Magreb (14.76%).

Rhennir y wlad yn nifer o Gymunedau ymreolaethol ("Comunidades autonomas" yn
Sbaeneg).



https://cy.wikipedia.org/wiki/Portiwgal

Gwlad a gweriniaeth yn ne-orllewin Ewrop yw'r Weriniaeth Bortiwgalaidd neu
Portiwgal (Portiwgaleg: Português). Mae hi'n gorwedd rhwng Sbaen a'r Cefnfor
Iwerydd ac mae'r ynysoedd Azores a Madeira hefyd yn rhan o'r wlad. Prifddinas
Portiwgal yw Lisbon.

Mae hanes Portiwgal yn y cyfnod cynnar yn rhan o hanes Penrhyn Iberia yn
gyffredinol. Daw'r enw Portiwgal o'r enw Rhufeinig Portus Cale. Yn y cyfnod cyn
dyfodiad y Rhufeiniad, poblogid yr ardal sydd yn awr yn ffurfio Portiwgal gan
nifer o bobloedd wahanol, yn cynnwyd y Lwsitaniaid a'r Celtiaid. Ymwelodd y
Ffeniciaid a'r Carthaginiaid a'r ardal, a bu rhan ohoni dan reolaeth Carthago am
gyfnod.

Ymgorfforwyd yr ardal yn yr Ymerodraeth Rufeinig wedi i Cathago gael ei
gorchfygu; roedd talaith Rufeinig Lusitania, wedi 45 CC, yn cyfateb yn fras i'r
wlad bresennol. Wedi diwedd yr ymerodraeth, meddiannwyd y wlad gan lwythau
Almaenig megis y Suevi, Buri a'r Fisigothiaid. Wedi'r goresgyniad Islamaidd ar
ddechrau'r 8g daeth yn rhan o Al Andalus. Ffurfiwyd tiriogaeth o'r enw Portiwgal
yn 868, wedi i'r Cristioniogion ddechrau ad-ennill tir yn y Reconquista. Wedi
buddigoliaeth dros y Mwslimiaid yn Ourique yn 1139, ffurfiwyd Teyrnas Portiwgal.
Parhaodd yr ymladd yn erbyn y Mwslimiaid, ac yn 1249 cipiwyd yr Algarve gan y
Cristionogion, gan sefydlu ffiniau presennol Portiwgal.

Yn niwedd y 14g, hawliwyd coron Portiwgal gan frenin Castilla, ond bu gwrthryfel
poblogaidd, a gorchfygwyd Castillia ym Mrwydr Aljubarrota gan Ioan o Aviz, a
ddath yn Ioan I, brenin Portiwgal. Drod y blynyddoedd nesaf, bu gan Portiwgal
ran flaenllaw yn y gwaith o fforio a gwladychu gwledydd tu allan i Ewrop. Yn
1415, meddiannodd Ceuta yng Ngogledd Affrica, ei gwladfa gyntaf; dilynwyd hyn
gan feddiannu Madeira a'r Azores. Yn 1500, darganfuwyd Brasil gan Pedro Álvares
Cabral, a'i hawliodd i goron Portiwgal, a deng mlynedd wedyn, cipiwyd Goa yn
India, Ormuz yng Nghulfor Persia a Malacca yn yr hyn sy'n awr yn Malaysia.
Cyrhaeddodd llongwyr Portiwgal cyn belled a Siapan ac efallai Awstralia.

Wedi marwolaeth y brenin Sebastian heb aer mewn brwydr ym Moroco, hawliwyd ei
orsedd gan Philip II, brenin Sbaen, a rhwng 1580 a 1640, roedd brenin Sbaen yn
frenin Portiwgal hefyd, er ei bod yn parhau i gael ei hystyried fel teyrnas
annibynnol. Yn 1640, bu gwrthryfel, a chyhoeddwyd Ioan IV yn frenin Portiwgal.

O ddechrau'r 19g, dechreuodd grym Portiwgal edwino; daeth Brasil yn annibynnol
yn 1822, er iddi feddiannu rhannau o Affrica yn nes ymlaen yn y ganrif, yn
cynnwys y tiriogaethau sy'n awr yn wledydd Cabo Verde, São Tomé a Príncipe,
Gini-Bissau, Angola a Mozambique.

Wedi gwrthryfel yn Lisbon, dymchwelwyd y frenhiniaeth a sefydlwyd gweriniaeth
ddemocrataidd yn 1910. Yn 1926, bu gwrthryfel milwrol a sefydlwyd llywodraeth
filwrol a arweiniodd at unbennaeth António de Oliveira Salazar. Collodd
Portiwgal ei meddiannau yn India pan oresgynnwyd hwy gan fyddin India yn 1961.
Tua dechrau'r 1960au hefyd y dechreuodd rhyfeloedd annibyniaeth yn Angola a
Mozambique. Wedi gwrthryfel a adnabyddir fel y Chwyldro Carnasiwn yn 1974,
rhoddwyd diwedd ar undennaeth a daeth Portiwgal yn wlad ddemocrataidd. Yn 1999,
dychwelwyd Macau, yr olaf o'i meddiannau tramor, i Tseina.



https://cy.wikipedia.org/wiki/Deniz_Naki

Mae Deniz Naki yn beldroediwr o dras Cwrdaidd a aned yn yr Almaen (ganed 9
Gorffennaf 1989), sy'n chwarae i Amed S.K. ar hyn o bryd.

Dechreuodd Naki ei yrfa gyda Bayer 04 Leverkusen, ond ni chafodd lwyddiant y tu
hwnt i'r ail dîm.

Ar 2 Chwefror 2009, aeth ar fenthyg i Rot Weiss Ahlen, gan chwarae unarddeg gêm
a sgorio pedair gôl. Ar 8 Chwefror, gwnaeth ei ymddangosiad proffesiynol cyntaf
yn yr ail adran, pan ddaeth i'r maes fel eilydd yn lle Marco Reus mewn gêm yn
erbyn FC Augsburg.

Ar 25 Mehefin 2009, gadawodd Naki Bayer Leverkusen ac arwyddo cytundeb tair
blynedd gyda St. Pauli.  Ar 2 Tachwedd, ar ôl sgorio ail gôl ei dîm mewn
buddugoliaeth 2-0 yn erbyn Hansa Rostock, achosodd gyn ddadlau pan ddathlodd
drwy wneud arwydd 'torri-gwddf' tuag at gefnogwyr y gwrthwynebwyr. Cyfranodd
saith gôl wrth i St. Pauli ddychwelyd i'r prif adran.

Ar ôl cyfnod prawf aflwyddiannus gyda Nottingham Forest, symudodd Naki i SC
Paderborn 07 yn haf 2012.

Yn nhymor 2013/14 ymunodd â chlwb Gençlerbirliği SK yn Ankara. Ym mis
Tachwedd 5, penderfynodd Naki adael Gençlerbirliği yn dilyn ymododiad hiliol
honnedig. Dyweoddod Naki i dri dyn ymosod arno ar y stryd ym mhrifddinas
Twrci gan weiddi pethau hiliol ato a'i herio ynglŷn â'i genfogaeth i'r dref
Gwrdaidd Kobane y Syria, a oedd dan warchae gan y Wladwriaeth Islamaidd (ISIS).

Yn mis Chwefror 2016 cafodd Naki ei atal rhag chwarae am 12 gêm a dirwy fawr am
ysgrifennu cofnod Facebook yn talu teyrnged i'r rhai a fu farw ac a anafwyd wrth
amddiffyn ardaloedd Cyrdaidd rhag y Wladwriaeth Islamaidd..

Fel aelod o dim Dan-19 yr Almaen cynrychiolodd Naki y wlad ym Mhencampwriaeth
Dan-19 UEFA 2008, yn y Weriniaeth Siec.



https://cy.wikipedia.org/wiki/Yr_Eidal

Gwlad yn ne Ewrop yw Gweriniaeth yr Eidal neu'r Eidal (Eidaleg: Italia). Mae'r
rhan fwyaf o'r wlad yn benrhyn mawr siâp esgid uchel gyda nifer o ynysoedd yn y
Môr y Canoldir: Sicilia a Sardegna ydyw'r mwyaf. Yn y gogledd mae mynyddoedd yr
Alpau. Ceir môr ar dair ochr i'r Eidal, ond yn y gogledd mae'n ffinio ar
Ffrainc, y Swistir, Awstria, a Slofenia. Y tu mewn i'r Eidal mae dwy wladwriaeth
fach: San Marino a Dinas y Fatican.

Daw'r enw Italia o'r hen enw am bobloedd a thiriogaeth de yr Eidal. Yn y rhan
yma, roedd nifer o bobloedd wahanol, megis yr Etrwsciaid, Samnitiaid, Umbriaid a
Sabiniaid. Yn y gogledd, ymsefydlodd llwythau Celtaidd o gwmpas dyffryn afon Po.

Yn rhan ddeheuol yr orynys ac ar ynys Sicilia, ymsefydlodd Groegiaid rhwng 800 a
600 CC, a gelwid y rhan yma yn Magna Graecia ("Groeg Fawr") mewn Lladin. Yn y
gogledd, yr Etrwsciaid oedd y grym mwyaf yn y cyfnod cynnar. Yn y 4 CC
gorchfygwyd hwy gan y Rhufeiniaid, ac yn y 3 CC gorchfygodd Rhufain y Groegiaid
yn y de hefyd.

Bu cyfres o ryfeloedd, y Rhyfeloedd Pwnig, rhwng Rhufain a Carthago; yn ystod yr
Ail Ryfel Pwnig bu'r cadfridog Carthaginaidd Hannibal yn ymgyrchu yn yr Eidal am
flynyddoedd. Er iddo ennill nifer o fuddugoliaethau ysgubol dros y Rhufeiniaid,
bu raid iddo encilio o'r Eidal yn y diewedd. Ar ddiwedd y Trydydd Rhyfel Pwnig
yn 146 CC, dinistriwyd Carthago.

Tyfodd Ymerodraeth Rhufain yn gyflwym yn y cyfnod canlynol; concrwyd Gâl gan Iŵl
Cesar rhwng 60 a 50 CC. Daeth ei fab mabwysiedig, Augustus, yn ymerawdwr cyntaf
Rhufain.

Daeth yr ymerodraeth yn y gorllewin i ben yn y 5g, a meddiannwyd yr Eidal gan
bobloedd Almaenig megis yr Ostrogothiaid a'r Lombardiaid. Ffurfiwyd nifer o
wladwriaethau.

Dim ond yn y 19g yr ad-unwyd yr Eidal, gyda Giuseppe Garibaldi yn un o'r prif
ysgogwyr. Sefydlwyd Teyrnas yr Eidal yn 1861. Daeth Benito Mussolini, arweinydd
plaid y Ffasgwyr yn Brif Weinidog yn 1922. Pan ddechreuodd yr Ail Ryfel Byd,
daeth Mussolini a'r Eidal i mewn i'r rhyfel ar ochr yr Almaen. Diswyddwyd ef yn
1943, a'i saethu yn 1945.

Ar 2 Mehefin 1946, cafwyd pleidlais mewn refferendwm i ddileu'r frenhiniaeth ac
i sefydlu Gweriniaeth yr Eidal. Mabwysiadwyd y cyfansoddiad newydd ar 1 Ionawr
1948.

Ar 8 Mai, 2008, daeth Silvio Berlusconi yn Brif Weinidog yr Eidal am y trydydd
tro, fel olynydd i Romano Prodi. Roedd Berlusconi hefyd yn Brif Weinidog o 1994
hyd 1995 ac o 2001 hyd 2006. Ymddiswyddodd mewn cywilydd ar 16 Tachwedd 2011
oherwydd diffyg arian y wlad a phenodwyd Mario Monti yn ei le.

Gwlad yn ne Ewrop sy'n ymestyn allan fel gorynys hir i ganol Môr y Canoldir yw'r
Eidal. Mae hefyd yn cynnwys nifer o ynysoedd; y mwyaf yw Sicilia a Sardinia.
Mae'n ffinio ar y Swistir, Ffrainc, Awstria, Slofenia, ac mae San Marino a Dinas
y Fatican yn cael eu hamgylchynu gan yr Eidal.

Gwlad fynyddig yw'r Eidal. Yn y gogledd, ceir yr Alpau, sy'n ffurfio ffîn
ogleddol y wlad. Y copa uchaf yw Monte Bianco (Ffrangeg: Mont Blanc), 4,807.5
medr o uchder, ar y ffîn rhwng yr Eidal a Ffrainc. Mynydd adnabyddus arall yw'r
Matterhorn (Cervino mewn Eidaleg, ar y ffîn rhwng yr Eidal a'r Swistir.
Ymhellach tua'r de, mae mynyddoedd yr Apenninau yn ymestyn o'r gogledd i'r de ar
hyd yr orynys. Ceir y copa uchaf yn yr Apenninau Canolog, y Gran Sasso d'Italia
(2,912 m). Ceir nifer o losgfynyddoedd byw yn yr Eidal: Etna, Vulcano, Stromboli
a Vesuvius.

Afon fwyaf yr Eidal yw Afon Po, sy'n tarddu yn yr Alpau Cottaidd ac yn llifo
tua'r dwyrain am 652 km (405 milltir) i'r Môr Adriatig ar hyd gwastadedd eang. Y
llyn mwyaf yw Llyn Garda yn y gogledd.

Ar 31 Rhagfyr 2006 roedd poblogaeth yr Eidal yn 59,131,287. Roedd 30,412,846 o'r
rhain yn ferched a 28,718,441 yn ddynion.

Eidaleg yw iaith swyddogol yr Eidal. Yn nhalaith Bolzano-Bozen, mae'r mwyafrif
o'r boblogaeth yn siarad Almaeneg fel iaith gyntaf, ac mae Almaeneg yn iaith
swyddogol yno ar y cyd ag Eidaleg. Mae Ffrangeg yn gyd-iaith swyddogol yn Val
d'Aosta,

Oherwydd na unwyd yr Eidal fel un wladwriaeth hyd yn gymharol ddiweddar, bu
amrywiaeth mawr mewn diwylliant. Yn yr Eidal y dechreuodd y Dadeni yn Ewrop.

Gosodwyd sylfeini yr iaith Eidaleg lenyddol fodern gan Dante Alighieri o
Fflorens. Ei waith enwocaf yw'r Divina Commedia, a ystyrir yn un o brif
gampweithiau Ewrop yn y Canol Oesoedd. Llenorion amlwg eraill yw Giovanni
Boccaccio, Giacomo Leopardi, Alessandro Manzoni, Torquato Tasso, Ludovico
Ariosto, a Petrarch. Ymysg llenorion diweddar yr Eidal, enillwyd Gwobr Nobel am
Lenyddiaeth gan Giosuè Carducci (1906), Grazia Deledda (1926), Luigi Pirandello
(1936), Salvatore Quasimodo (1959), Eugenio Montale (1975) a Dario Fo (1997).

Ymysg athronwyr amlwg yr Eidal mae Giordano Bruno, Marsilio Ficino, Niccolò
Machiavelli a Giambattista Vico.

Yn y Canol Oesoedd a chyfnod y Dadeni, roedd arlunwyr yr Eidal yn enwog trwy
Ewrop. Ymysg yr arlunwyr a cherrflunwyr enwocaf, mae Michelangelo, Leonardo da
Vinci, Donatello, Botticelli, Fra Angelico, Tintoretto, Caravaggio, Bernini,
Titian a Raphael.

Bu cerddoriaeth yn elfen bwysig iawn yn niwylliant yr eidal o gyfnod cynnar. Yn
yr Eidal y dyfeisiwyd opera, ac mae'n parhau'n boblogaidd iawn hyd heddiw. Y tŷ
opera enwocaf yw La Scala yn Milan.

Ymysg cyfansoddwyr enwog yr Eidal mae Alessandro Scarlatti, Arcangelo Corelli,
Antonio Vivaldi, Niccolò Paganini, Gioacchino Rossini, Giuseppe Verdi a Giacomo
Puccini. Canwr enwocaf yr Eidal yn y cyfnod diweddar oedd Luciano Pavarotti.



https://cy.wikipedia.org/wiki/Gwlad_yr_I%C3%A2

Mae Gweriniaeth Gwlad yr Iâ neu Gwlad yr Iâ yn ynys yng Ngogledd y Cefnfor
Iwerydd rhwng yr Ynys Las a Phrydain.

Ymsefydlodd Norwy-wyr yng Ngwlad yr Iâ gyda'u caethweision o'r Alban ac Iwerddon
yn hwyr yn y 9fed ganrif a'r 10fed. Nhw a sefydlodd y Senedd hynaf yn y byd, yr
Althing, yn y flwyddyn 930.

Roedd Gwlad yr Iâ yn annibynol am dros 300 mlynedd, ond cyn hir daeth o dan
reolaeth Norwy a Denmarc. Sefydlwyd rheolaeth cartref ym 1874, ac annibyniaeth
ym 1918. Arhosodd brenin Denmarc, Christian X, yn frenin ar Wlad yr Iâ tan 1944
pan sefydlwyd gweriniaeth.

Mae gan yr Althing 63 o aelodau, a etholir pob pedair mlynedd. Y Prif Weinidog
sy'n bennaeth ar y llywodraeth, tra bod yr arlywydd, a etholir am 4 mlynedd, yn
penodi'r Prif Weinidog.

Mae Gwlad yr Iâ ar smotyn poeth daearegol ar y Grib Canol-Iwerydd. Mae yna lawer
o losgfynyddoedd, yn enwedig Hekla. Hyd heddiw mae llosgfynyddoedd yn cael eu
creu— crëwyd ynys newydd Surtsey ar ôl ffrwydrad ar 14 Tachwedd 1963. Mae tua
10% o'r ynys o dan iâ, ac mae ei rhewlifoedd yn enwog ledled y byd. Mae gan y
wlad lawer o geysir (gair Islandeg), ac mae ynni daearthermol yn rhoi dŵr poeth
a gwres cartref rhad yn y trefi.

Mae mwyafrif y trefi ar lan y môr. Y prif drefi yw Reykjavík, Keflavík—lleoliad
y maes awyr cenedlaethol— ac Akureyri.

Mae mwyafrif yr adeiladau wedi eu hadeiladu o goncrit gan fod mewnforio pren yn
ddrud. Yn y 1990au dewisodd llywodraeth Gwlad yr Iâ amrywio'r economi drwy
ganolbwyntio mwy ar ddiwydiannau gwneuthur a gwasanaeth, gyda datblygiadau ym
miotechnoleg, gwasanaethau ariannol, a chynhyrchiad meddalwedd. Mae twristiaeth
hefyd yn dod yn bwysicach.

Mae geneteg pobl Gwlad yr Iâ yn debyg ac yn unigryw hyd heddiw, gan nad oes
llawer o fewnfudo wedi digwydd dros y canrifoedd. O ganlyniad mae gwyddonwyr ar
draws y byd yn astudio pobl yr ynys er mwyn darganfod mwy am etifeddu genynnau.

Ei llenor amlycaf, efallai, oedd Snorri Sturluson. O Wlad yr Iâ daw'r gantores
pop Björk, Magnús Scheving o'r rhaglen deledu Lazytown, a'r nofelydd Halldór
Laxness, enillwr Gwobr Nobel am lenyddiaeth ym 1955.



https://cy.wikipedia.org/wiki/Wikipedia

Gwyddoniadur rhyngwladol, amlieithog a reolir gan y Wikimedia Foundation yw
Wikipedia (Cymraeg: Wicipedia). Dechreuodd y fersiwn Saesneg ar y 10 Ionawr
2001, ac yn ystod y pum mlynedd ddilynol, dechreuwyd fersiynau mewn dros 200
iaith arall. Ar ddiwedd 2001, roedd dros 20,000 erthygl yn y fersiwn Saesneg a
18 o wahanol ieithoedd. Erbyn Mehefin 2010, roedd 3.3 miliwn erthygl.

Lansiwyd y Wicipedia Cymraeg ar 14 Gorffennaf 2003. Roedd dros 21,600 erthygl yn
y Wicipedia Cymraeg ym Mai 2009 ac roedd yn 60ain o ran safle ieithyddol â 5,500
o ddefnyddwyr cofrestredig. Erbyn Rhagfyr 2010 roedd nifer yr erthyglau wedi
codi i dros 30,000 a'i safle ar y rhestr yn 66ed. Ar hyn o bryd, ceir 90,858
erthygl ar y fersiwn Cymraeg, sef y 64ydd iaith allan o 280 iaith. Yn 2012 roedd
y nifer o dudalennau a oedd yn cael eu hagor ar y Wicipedia Cymraeg (ar
gyfartaledd y diwrnod) yn: 62,161.

Ymhlith y fersiynau eraill o Wicipedia a geir mae Catalaneg, Llydaweg a
Gwyddeleg.

Mae gan brosiect Wicipedia dair nodwedd bwysig, sy'n diffinio'i le ar y we
fyd-eang:

Mae Wicipedia wedi cael ei newid gan filoedd o bobl. Mae Wicipedia yn galw pobl
sydd yn ei newid yn Wicipedwyr. Mae cyfanswm y newidiadau yn y fersiwn Saesneg
wedi dyblu rhwng Ionawr 2002 ac Ionawr 2003, o 1000 y dydd i 2000 y dydd.

Dywedodd Richard Stallman, yr ymgyrchydd dros feddalwedd di-dâl, fod sefydliad
Wicipedia yn "newyddion cyffrous".

UseModWiki, a ysgrifennwyd gan Clifford Adams ("Cyfnod I"), oedd y fersiwn o
feddalwedd wici a ddefnyddid i gynnal Wicipedia yn wreiddiol. I gychwyn, roedd
rhaid defnyddio CamelCase ar gyfer dolenni, ond yn fuan roedd yn bosibl
defnyddio'r dull cromfachau dwbl presennol. Yn Ionawr 2002, fe gychwynnodd
Wicipedia ddefnyddio meddalwedd wici PHP a ysgrifennwyd ar gyfer Wicipedia gan
Magnus Manke, gyda chronfa ddata MySQL, ac ychwanegwyd sawl rhinwedd newydd
("Cyfnod II"). Ar ôl ychydig, arafodd y safle nes bod golygu bron yn amhosibl;
fe newidwyd y feddalwedd sawl tro ond dim ond am ychydig y lleddfodd hynny'r
broblem. Yna, ysgrifennodd Lee Daniel Crocker y feddalwedd o'r newydd, ac mae'r
fersiwn newydd, sy'n llawer gwell, wedi bod yn rhedeg ers Gorffennaf 2002.
Gelwid y meddalwedd "Cyfnod III" hwn yn MediaWiki. Ers hynny, mae Brion Vibber
wedi ymgymryd â thrwsio gwallau.

Yn Rhagfyr 2009, roedd 300 gweinydd (Saesneg: server) yn Fflorida a 44 yn
Amsterdam yn cynnal holl wybodaeth Wikipedia. Tan 2004 un gweinydd oedd yn dal
yr holl wybodaeth.

Cynhelir y prosiect ar weinydd neilltuol, a leolwyd yn San Diego. Mae'r gweinydd
hwn yn gyfrifol am Wicipedia ymhob iaith. CPU Athlon deublyg 1700+ ydyw, gyda 2
GB o RAM, ac yn rhedeg Red Hat Linux â'r gweinydd gwe Apache.

Yng Ngorffennaf 2013 bydd rhyngwyneb Wicipedia yn newid (pob iaith), gan
symlhau'r weithred o olygu. Bydd y "Golygydd Gweladwy" (Visual Editor) yn
caniatau golygu ar y sgrin, yn ogystal â thrwy'r ffenestr olygu a wici-gôd
arferol. Dywedir mai hwn fydd y datblygiad mwyaf, yn weladwy, o fewn Wicipedia
ers ei chreu. Ni fydd yn gweithio ar y tudalennau Sgwrs, fodd bynnag.



https://cy.wikipedia.org/wiki/Ewrop

Un o'r saith cyfandir yw Ewrop, sydd, yn yr achos hwn, yn fwy o gyfandir yn yr
ystyr ddiwylliannol a gwleidyddol nag yn ffisioddaearyddol. Yn ffisegol ac yn
ddaearegol, mae Ewrop yn isgyfandir neu'n benrhyn mawr, sy'n ffurfio'r rhan
fwyaf gorllewinol o Ewrasia. Ar y ffin i'r gogledd ceir y Cefnfor Arctig, i'r
gorllewin Cefnfor Iwerydd ac i'r de ceir y Môr Canoldir a'r Cawcasws. Mae ffin
Ewrop i'r dwyrain yn amhendant, ond yn draddodiadol ystyrir Mynyddoedd yr Wral a
Môr Caspia i'r de-ddwyrain fel y ffin dwyreiniol. Ystyrir yr Wrals gan y rhan
fwyaf o ddaearyddwyr fel y tirffurf daearyddol a tectonig sy'n gwahanu Asia oddi
wrth Ewrop.

Ewrop yw'r cyfandir lleiaf ond un yn nhermau arwynebedd, sy'n cynnwys tua
10,790,000 km² (4,170,000 mi sg) neu 7.1% o arwynebedd y Ddaear, gyda Awstralia
yn unig yn llai. Yn nhermau poblogaeth, dyma'r cyfandir trydydd mwyaf (mae Asia
ac Affrica yn fwy) efo poblogaeth o dros 700,000,000, neu tua 11% o boblogaeth y
byd.

Ym mytholeg Roeg, roedd Europa yn dywysoges Ffeniciaidd a gafodd ei herwgipio
gan Zeus mewn ffurf tarw a'i gymryd ganddo i ynys Creta, lle rhoddodd hi
enedigaeth i Minos. I'r bardd Homer, roedd Europé (Groeg: Ευρωπη) yn frenhines
fytholegol o Creta, yn hytrach na dynodiad daearyddol. Daeth Europa yn enw am
dir mawr Groeg, ac erbyn 500 CC roedd ei ystyr wedi ehangu i gynnwys gweddill y
cyfandir.

Rhannodd ffin ogleddol yr Ymerodraeth Rhufeinig y cyfandir ar hyd afonydd Rhein
a Donaw am sawl canrif. Yn dilyn cwymp yr Ymerodraeth Rhufeinig, syrthiodd rhan
helaeth o Ewrop i'r Oesoedd Tywyll. Ond parhaodd gwareiddiad y Rhufeinwyr i
flodeuo, ond ar ffurfiau newydd, mewn rhannau o dde Ewrop ac yn y de-dwyrain dan
yr Ymerodraeth Fysantaidd. Yn raddol, troes yr Oesoedd Tywyll yn gyfnod goleuach
a adnabyddir fel yr Oesoedd Canol. Blodeuodd dysg eto ond ar ffurf geidwadol a
dueddai i edrych yn ôl i'r Byd Clasurol a'r Beibl. Ar ddiwedd yr Oesoedd Canol,
cwncwerodd Ymerodraeth yr Otomaniaid ddinas Caergystennin (Istanbwl) - gan dod â
diwedd yr Ymerodraeth Fysantaidd - a daeth yn bŵer pwysicaf Ewrop. Un canlyniad
o hynny oedd y Dadeni, cyfnod o ddarganfyddiad, fforio a chynydd mewn gwybodaeth
wyddonol. Yn ystod y bymthegfed ganrif agorodd Portiwgal yr oes o
ddarganfyddiadau, efo Sbaen yn ei dilyn. Ymunodd Ffrainc, yr Iseldiroedd a
Phrydain Fawr yn y ras i greu ymerodraethau trefedigaethol enfawr yn Affrica, yr
Amerig, Asia ac Awstralasia.

Ar ôl yr oes o ddarganfyddiadau, dechreuodd cysyniadau democratiaeth gymryd
drosodd yn Ewrop. Cafwyd nifer o frwydrau am annibyniaeth, er enghraifft yn
Ffrainc yn ystod cyfnod y Chwyldro Ffrengig. Arweiniodd y cynydd hwn mewn
democratiaeth i gynydd mewn tensiynau yn Ewrop ar ben y tensiynau oedd yn
bodoli'n barod oherwydd cystadleuaeth â'r Byd Newydd. Y gwrthdaro mwyaf enwog
oedd hwnnw pan daeth Napoleon Bonaparte i rym a dechrau ar gyfres o oresgyniadau
a ffurfiodd yr Ymerodraeth Ffrengig, ac wedyn cwympo'n fuan iawn. Ar ôl y
concwestau yma, ymsadrodd Ewrop, ond roedd yr hen sefydliadau eisoes yn ddechrau
cwympo.

Dechreuodd y Chwyldro Diwydiannol ym Mhrydain Fawr yn hwyr yn y ddeunawfed
ganrif, ac arweiniodd hyn at symud i ffwrdd o amaeth, mwy o ffyniant economaidd
a chynydd cyfatebol mewn poblogaeth. O ddiwedd yr Ail Ryfel Byd tan ddiwedd y
Rhyfel Oer, rhannwyd Ewrop yn ddau brif bloc gwleidyddol ac economaidd: y
gwledydd Comiwnyddol yn Nwyrain Ewrop (ac eithrio Twrci a Gwlad Groeg) a
gwledydd cyfalafol Gorllewin a De Ewrop. O gwmpas 1990, yn ddilyn cwymp Wal
Berlin, chwalodd y Bloc Dwyreiniol.

Yn daearyddol mae Ewrop yn rhan o'r ehangdir fwy a elwir yn Ewrasia. Mae'r
cyfandir yn dechrau ym Mynyddoedd yr Wral yn Rwsia, sy'n diffinio'r ffin rhwng
dwyrain Ewrop ac Asia. Nid yw'r ffin dde-ddwyreiniol ag Asia yn cael ei
diffinio'n gyffredinol; gan amlaf mae Afon Wral neu, fel arall, Afon Emba, yn
cael ei disgrifio fel ffin y cyfandir yn yr ardal yma. Mae'r ffin yn parhau â
Môr Caspia, ac yna Afon Araxes yn y Cawcasws, ac ymlaen i'r Môr Du; mae'r
Bosphorus, Môr Marmara, a'r Dardanelles yn diweddu'r ffin ag Asia. Mae Môr y
Canoldir i'r de yn gwahanu Ewrop ac Affrica. Y Cefnfor Iwerydd sy'n ffurfio'r
ffin orllewinol, ond mae Gwlad yr Iâ, sydd llawer pellach i ffwrdd na'r pwyntiau
agosaf i'r cyfandir yn Affrica ac Asia, fel arfer yn cael ei chynnwys yn Ewrop.

1 Nid yw Armenia a Cyprus yn rhan o Ewrop yn ddaearyddol, ond gellir eu ystyried
yn Ewropeaidd yn diwylliannol. 2 Mae gan Aserbaijan and Georgia tir yn Ewrop i'r
gogledd o frig y Cawcasws a'r Afon Kura. 3 Lleolir rhai rhannau o Ffrainc tu fas
i Ewrop (megis Guadeloupe, Martinique, Guyane Ffrengig a Réunion). 4 Mae gan
Rwsia a Casachstan tir yn Ewrop i'r gorllewin o Mynyddoedd yr Wral ac yr Afonydd
Wral ac Emba. 5 Mae enw'r wlad yma yn dadl ryngwladol. 6 Mae gan yr Iseldiroedd
dwy endid tu fas i Ewrop (Arwba ac Antilles yr Iseldiroedd, yn y Caribi). 7
Lleolir Ynysoedd Madeira Portiwgal yng ngogledd y Cefnfor Iwerydd yn agos i tir
mawr Affrica. 8 Lleolir Ynysoedd Dedwydd Sbaen yng ngogledd y Cefnfor Iwerydd;
lleolir plazas de soberanía (allglofannau) ar tir mawr Affrica. 9 Mae gan Twrci
tir yn Ewrop i'r gorllewin a'r gogledd o'r Bosphorus a'r Dardanelles.



https://cy.wikipedia.org/wiki/Brasil

Gwlad fwyaf De America yw Brasil (Portiwgaleg: Brasil), República Federativa do
Brasil yn swyddogol (Portiwgaleg: República Federativa do Brasil). Wrwgwái,
Ariannin, Paragwâi, Bolifia, Periw, Colombia, Feneswela, Gaiana, Swriname, a
Guyane Ffrengig yw'r gwledydd cyfagos, gyda Chefnfor Iwerydd yn gorwedd i'r
dwyrain. Mae amaethyddiaeth yn bwysig ym Mrasil ac mae ynddi fforestydd glaw
eang.

O ran arwynebedd, mae Brasil yn gorchuddio bron hanner cyfandir De America. Hi
yw'r bumed wlad yn y byd o ran arwynebedd; dim ond Rwsia, Canada, China a'r Unol
Daleithiau sy'n fwy. Mae'n ffinio ar wledydd Wrwgwái, yr Ariannin, Paragwâi,
Bolifia, Periw, Colombia, Feneswela, Gaiana, Swriname, a Guyane Ffrengig. Dim
ond dwy wlad yn Ne America sydd heb ffin â Brasil, sef Chile ac Ecwador.

Ceir nifer o afonydd mwyaf y cyfandir ym Mrasil. Tardda Afon Amazonas, afon
fwyaf y byd, ym Mheriw, ond mae'n llifo tua'r dwyrain gyda'r rhan fwyaf o'i
chwrs ym Mrasil. Mae nifer o'r afonydd sy'n llifo i mewn i'r Amazonas hefyd yn
bwysig iawn, yn enwedig y Rio Negro.

Mae'r ail hwyaf o afonydd De America, Afon Paraná yn tarddu yn ne Brasil ac yn
llifo tua'r de-orllewin. ,Ger dinas Salto del Guairá, mae'r afon yn ffurfio'r
ffin rhwng tair gwlad: yr Ariannin, Paragwâi a Brasil. Gerllaw'r fan hon mae
Afon Iguazú, sydd hefyd yn tarddu ym Mrasil, yn ymuno a hi.

Yn nalgylch afon Amazonas mae'r darn mwyaf o fforest law drofannol yn y byd, er
bod llawer ohoni wedi ei cholli yn y blynyddoedd diwethaf.

Dechreuodd hanes Brasil pan gyrhaeddodd y bobl gyntaf tua 8,000 o flynyddoedd yn
ôl o Asia; yr adeg honno roedd tir yn cysylltu Asia a chyfandir America yn y
gogledd. Erbyn i'r Ewropeaid cyntaf gyrraedd yn y 16g, roedd dros 2,000 o
lwythau gwahanol yn nhiriogaeth Brasil. Wedi dyfodiad y Portiwgaliaid, lleihawyd
niferoedd y brodorion yn fawr gan glefydau megis y frech wen.

Credir mai'r Ewropead cyntaf i ddarganfod Brasil oedd y fforiwr Portiwgeaidd
Pedro Álvares Cabral ar 22 Ebrill, 1500. O'r 16g hyd y 19g roedd Brasil yn rhan
o ymerodraeth Portiwgal.

Yn 1808, bu raid i'r brenin Ioan VI a theulu brenhinol Portiwgal ffoi pan
feddianwyd y wlad gan Ffrainc dan Napoleon. O hynny hyd 1821, o Rio de Janeiro y
gweinyddid ymerodraeth Portiwgal. Yn 1815, cyhoeddodd y brenin fod Portiwgal a
Brasil yn un deyrnas unedig.

Ar 7 Medi, 1822, cyhoeddodd y wlad ei hun yn annibynnol, a daeth yn frenhiniaeth
gyfansoddiadol dan yr enw Ymerodraeth Brasil, gyda Pedro yn teyrnasu fel Pedro
I, Ymerawdwr Brasil. Wedi i'r fyddin gipio grym yn 1889, daeth y wlad yn
weriniaeth. Heblaw am dri chyfnod o lywodraeth unbenaethol ym 1930-1934,
1937-1945, a 1964-1985, mae wedi bod yn weriniaeth ddemocrataidd ers hynny.

Portiwgaleg yw unig iaith swyddogol Brasil; mae bron bawb yn y wlad yn ei medru
a dyma'r unig iaith a ddefnyddir mewn addysg ac ar y cyfryngau. Brasil yw'r unig
wlad yn Ne America sy'n defnyddio Portiwgaleg (Sbaeneg yw iaith y mwyafrif o'r
gwledydd), ac mae'r iaith yn rhan bwysig o hunaniaeth genedlaethol Brasil. Ceir
rhywfaint o wahaniaethau rhwng yr iaith ym Mrasil ac ym Mhortiwgal.

Siaredir cryn nifer o ieithoedd eraill yn y wlad, yn cynnwys tua 180 o ieithoedd
brodorol. Ceir hefyd gymunedau sy'n siarad Almaeneg ac Eidaleg.

Ceir nifer o ddylanwadau ar ddiwylliant Brasil, ond diwylliant Portiwgal yn
bennaf, ond hefyd ddiwylliant y bobl frodorol, yn enwedig y Tupi), a
chaethweision o Affrica. Gwelir dylanwad Affricanaidd mewn cerddoriaeth a bwyd
yn arbennig.

O ran cerddoriaeth, ceir arddulliau megis samba, bossa nova, forró, frevo,
pagode ac eraill. Mae'r carnifal yn ddigwyddiad poblogaidd dros ben mewn llawer
o ddinasoedd, ac mae carnifal Rio de Janeiro yn fyd-enwog.

Yr Eglwys Gatholig yw'r enwad cryfaf ym Mrasil, ac yma y mae'r nifer mwyaf o
Gatholigion yn y byd. Mae'r nifer o Brotestaniaid o wahanol enwadau yn llai ond
yn cynyddu. Yn ôl y cyfrifiad diwethaf mae 74% o'r boblogaeth yn Gatholigion
(tua 139 miliwn); 15.4% yn Brotestaniaid (tua 28 miliwn), 7.4% yn agnostigiaid
neu anffyddwyr, 1.3% yn dilyn crefyddau Ysbrydiaeth, 0.3% yn dilyn crefyddau
Affricanaidd traddodiadol a 1.7% yn aelodau o grefyddau eraill.

Pêl-droed yw'r mwyaf poblogaidd o'r chwaraeon ym Mrasil, ac mae'r tîm
cenedlaethol wedi ennill Cwpan y Byd bum gwaith, yn 1958, 1962, 1970, 1994 a
2002, mwy nag unrhyw wlad arall. Yr enwocaf o bêl-droedwyr Brasil yw Pelé, enw
llawn Edison Arantes do Nascimento, a ystyrir gan lawer fel y pêl-droediwr gorau
yn hanes y gêm.



https://cy.wikipedia.org/wiki/Japan

Mae Japan (Japaneg: 日本  ynganiad Nihon; Nippon neu Nihon-koku) (hefyd yn Gymraeg
Siapan) yn wlad sy'n cynnwys 6,852 o ynysoedd yn nwyrain Asia; y 4 fwyaf yw
Honshu, Hokkaido, Kyushu, a Shikoku. Fe'i hamgylchynnir gan y Cefnfor Tawel
(Taiheiyō), Setonaikai a Môr Japan (Nihonkai). Gorwedda i'r de-ddwyrain o Rwsia,
i'r dwyrain o Tseina a Chorea ac i'r gogledd-ddwyrain o ynys Taiwan.

Ecsonym yw'r gair Japan a ddatblygodd trwy lwybrau masnach cynnar, yn debygol
iawn o ynganiad Tseiniaidd Wu neu Mandarin cynnar o'r gair gwreiddiol Japaneg.
Yr enw Japaneg ar y wlad yw Nihon, neu yn llai aml defnyddir yr hen enw Nippon.
Mae gan y ddau enw yr un ystyr sef "tarddiad yr haul", a chaiff y ddau eu
hysgrifennu gan ddefnyddio'r ddau kanji 日本. Ystyr y kanji cyntaf 日 (Ni-) yw dydd
neu haul; ystyr yr ail 本 (-hon) yw gwraidd, tarddiad neu lyfr.

Prifddinas Siapan yw Tokyo (Tōkyō), canolbwynt wleidyddol ac economaidd y wlad.
Ger Tokyo, mae dinas fawr Yokohama ynghyd â rhannau helaeth o daleithiau cyfagos
yn ffurfio Ardal Tokyo Fwyaf, un o ardaloedd dinesig mwyaf poblog y byd gyda
phoblogaeth o tua 36 miliwn yn 2010 . Dinasoedd mawr eraill Japan yw Osaka,
Nagoya, Sapporo, Kobe, Kyoto, Fukuoka, Kawasaki a Saitama.

Mae bron i 7,000 o ynysoedd yn Japan, ond yr ynys fwyaf o ran maint a
phoblogaeth yw Honshū sydd yn ymestyn ar hyd ganolbarth y wlad. Mae tair ynys
arall nodweddol o ran maint a phoblogaeth - Hokkaidō yn y gogledd, Kyūshū yn y
de-orllewin a Shikoku yn y de. Mae Japan yn wlad fynyddig ac ychydig o
wastadeddau sydd i'w cael sydd yn addas i'w trigiannu, sef y rheswm dros y
dwysedd poblogaeth uchel. Y copa uchaf yw Mynydd Fuji (富士山 Fuji-san) (3776m).

Gan fod Japan yn rhan o'r Cylch Tân (y gadwyn o losgfynyddoedd o gwmpas y
Cefnfor Tawel) ceir llawer o losgfynyddoedd, daeargrynfeydd a ffynhonnau poeth
yn y wlad.

Mae Japan yn deyrnas seneddol. Ceir Tenno (天皇Ymerawdwr) a senedd, system debyg
iawn i'r hyn sydd ym Mhrydain.

Shinzo Abe o'r Blaid Ddemocrataidd Ryddfrydol (neu'r LDP) ydy Prif Weinidog
Japan ers Rhagfyr 2012.

Tarddodd anime yn Japan, math o animeiddio gyda chryn ddylanwad manga arno. Ceir
genre unigryw a marchnad enfawr ar ei gyfer ar ffurf gemau fideo hefyd, sydd
wedi bod ers y 1980au.

Mae cerddoriaeth Japan yn amrywiol iawn, ac yn adlewyrchu'r hen a'r newydd; ceir
llawer o hen offerynau fel y koto sy'n mynd yn ôl i'r 9fed a'r 10fed ganrif. Mae
canu gwerin yn mynd nol i'r 17fed canrif. Dau o'u cyfansoddwr modern gora nhw yw
Toru Takemitsu a Rentarō Taki. Ers yr Ail Ryfel Byd mae cerddoriaeth America ac
Ewrop wedi dylanwadu'n fawr ac mae carioci'n bwysig iawn ganddynt.

Yn 2009 Japan oedd ail economi fwyaf y byd ar ôl yr Unol Daleithiau. Mae bancio,
yswiriant, eiddo diriaethol, masnach, trafnidiaeth, telathrebu ac adeiladwaith i
gyd yn ddiwydiannau mawr. Mae gan Japan gynhwysedd sylweddol i gynhyrchu ar
raddfa fawr, ac mae'n gartref i nifer o ddatblygiadau a newyddbethau technogol
yn y meysydd moduro, electroneg, offer peiriannau, haearn a metelau anfferrus,
llongau, sylweddau cemegol, tecstiliau a bwyd wedi eu prosesu.

Mae'r sector gwasanaethau yn cyfri fel dros dri chwarter o'i CMC, llawer mwy nac
amaethyddiaeth a gwneuthuriaeth. Gan fod prinder o adnoddau yn y wlad, mae'n
rhaid mewnforio deunyddiau crai a mwynau fel olew a haearn. Mae'r wlad yn
allforio cynhyrchion technologol, er enghraifft, ceir neu gynhyrchion trydanol a
chemegol.

Yng ngogledd y wlad y mae grŵp o bobl a elwir yr Ainu yn byw. Pobl wreiddiol
ardal gogledd-ddwyrain Siapan. Mae mwyafrif y tramorwyr sy'n byw yn Siapan yn
dod o Frasil a Korea.

Mae 47 talaith (Saesneg: Prefecture) yn ffurffio Japan, pob un â llywodraethwr
etholedig ynghyd â deddfwrfa a biwrocratiaeth weinyddol. Mae taleithiau yn
cyfuno i greu rhanbarth ac yn is-rannu i greu dinasoedd, trefi a phentrefi.



https://cy.wikipedia.org/wiki/Llundain

Prifddinas y Deyrnas Unedig a phrifddinas Lloegr yw Llundain (Saesneg: London).
Saif y ddinas ar lan afon Tafwys yn ne-ddwyrain Lloegr, gyda phoblogaeth o tua
7.5 miliwn. Mae 130 o filltiroedd rhwng Llundain a Chaerdydd.

Mae'r ddinas wedi bodoli ymhell cyn dyfodiad y Saeson i Loegr: ceir olion
Celtaidd a Rhufeinig, ac mae'n debyg bod yr enwau modern arni, drwy'r enw Lladin
'Londinium, o darddiad Celtaidd. Yn ôl Sieffre o Fynwy yn ei Historia Regum
Britanniae (12fed ganrif) a'r chwedl Gymraeg Cyfranc Lludd a Llefelys, Lludd fab
Beli a roddodd ei enw i'r ddinas drwy'r enw 'Caer Ludd'.

Mae pencadlys a phrif faes rygbi Lloegr yn Twickenham, ardal faestrefol yn
ne-orllewin y ddinas. Mae'r ddinas hefyd yn gartref i sawl tîm pêl-droed.
Lleolir stadiwm genedlaethol newydd Lloegr yn Wembley ers 2007; fe'i codwyd ar
gost o £800,000,000.

Mae tarddiad yr enw Llundain yn dal i fod yn ddirgelwch. Sieffre o Fynwy oedd yn
gyfrifol am darddiad yr enw cynnar gan iddo ysgrifennu hanes y brenin Celtaidd
Lludd fab Beli, a gymerodd drosodd y ddinas a'i galw'n Kaerlud. Newidiodd yr enw
yma dros amser i Kaerludien ac yna London. Mae yna ddamcaniaethau eraill dros
darddiad y gair, rhai yn dod o'r Frythoneg ac un honiad heb fawr o goel arno yn
deillio nôl i'r Eingl-sacsonaidd. Mae tystiolaeth fod aneddiadau Brythonig
gwasgaredig yn yr ardal yn deillio nôl cyn y Rhufeiniaid, ond sefydlwyd yr
anheddiad sylweddol cyntaf gan y Rhufeiniaid a'i alw'n Londinium, yn dilyn
concwest y Rhufeiniaid yng ngwledydd Prydain. Goroesodd y Londinium yma am 17
mlynedd yn unig oherwydd yn y flwyddyn 61 O.C. ymosododd Llwyth yr Iceniaid ar
Lundain o dan arweiniad Brenhines Buddug (Boundica). Roedd hon yn fuddugoliaeth
ysgubol a llosgwyd Llundain (a oedd eisoes yn datblygu'n brifddinas de facto y
dalaith) i'r llawr. Mae'r lludw yn dal i gael ei gloddio oddi yno ddwy fil o
flynyddoedd yn ddiweddarach.. Ailadeiladwyd Llundain ar ôl yr ymosodiad, a daeth
yn brif ddinas ar ôl Colchester. Roedd gan y Llundain Rhufeinig boblogaeth o tua
60,000 erbyn yr amser yma.

Erbyn y 600au, cododd yr Eingl-sacsonaidd adeiladau newydd a galw'r dref yn
Lundenwic a oedd tua 1000 troedfedd i fyny’r afon o’r hen ddinas Rufeinig;
bellach a elwir yn Covent Garden. Mae'n debygol y byddai harbwr wedi bod ar aber
yr afon Fleet bryd hynny ar gyfer pysgota a masnachu. Tyfodd y masnachu hyd oni
chafodd yr ardal ei goresgyn gan Y Llychlynwyr. Bu'n rhaid i’r ddinas ailsefydlu
ei hun yn yr hen safle, sef safle Llundain Rufeinig lle'r oedd yna furiau i'w
hamddiffyn. Parhaodd yr ymosodiadau gan y Llychlynwyr yn ne-ddwyrain Lloegr tan
886 pan ail-gipiodd Alfred Fawr y ddinas a chreu heddwch efo’r arweinydd Daneg,
Guthrum. Daeth y ddinas Sacsonaidd, wreiddiol sef ‘’Lundenwic’’ yn ‘’Ealdwic’’
(Hen Ddinas), enw a oroesodd tan heddiw fel ‘’Aldwych’’ sydd yn Ninas San
Steffan.

Mewn dial, ymosododd byddin y Saeson gan ddymchwel ‘’London Bridge’’. Roedd y
Saeson yn ôl, ac yn rheoli mewn safle pwerus. Daeth Canute Fawr i rym yn 1016,
arweiniodd y ddinas tan ei farwolaeth yn 1035. Pan fu farw, dychwelodd arweiniad
y dalaith i'r Sacsoniaid. Erbyn hyn, roedd Llundain yn un o ddinasoedd mwyaf (a
mwyaf ffyniannus) Lloegr er bod pencadlys y llywodraeth yn Winchester. Yn dilyn
buddugoliaeth Brwydr Hastings yn 1066, coronwyd Gwilym y Gorchfygwr ac yna Dug
Normandi fel Brenin Lloegr mewn abaty newydd yn San Steffan ar ddydd Nadolig
1066. Rhoddodd Gwilym (William) freintiau i’r dinasyddion, ac ar yr un pryd
adeiladwyd Tŵr Llundain i gadw trefn ar ei dinasyddion.

Dechreuwyd adeiladu Palas San Steffan yn 1097 yn agos i’r abaty o’r un enw. Mae
San Steffan wedi bod yn ardal lywodraethol o’r cyfnod hwnnw hyd heddiw. Tyfodd
Llundain mewn cyfoeth a phoblogaeth yn ystod yr Oesoedd Canol. Yn 1100 roedd
poblogaeth Llundain tua 18,000; erbyn 1300 tyfodd i bron 100,000. Gwaharddodd
Brenin Edward Iddewon o'r ddinas a lleihaodd y boblogaeth.

Daeth trychineb y Pla du yn y 14eg ganrif. Collodd Llundain traean o’i
phoblogaeth. Roedd yn weddol dawel yn ystod y canol oesoedd, oni bai am rhai
rhyfeloedd cartref megis Rhyfeloedd y Rhosynnau. Ar ôl trechu'r Armada Sbaeneg
yn 1588, cafwyd sefydlogrwydd llywodraethol a gwelwyd twf yn y ddinas. Yn 1603
daeth Iago, brenin Lloegr (I) a'r Alban (VI) yn frenin Lloegr. Roedd ei ddeddfau
gwrth-Gatholig yn amhoblogaidd iawn, ac felly cafwyd ymgais i'w lofruddio;
adnabyddir hyn fel Cynllwyn y Powdr Gwn (‘’gunpowder plot’’) ar y 5ed o Dachwedd
1605.

Achosodd y Pla Mawr nifer o broblemau yn Llundain yn gynnar yn yr 17eg ganrif.
Lladdwyd rhwng 70,000 a 100,000 yn y pla rhwng 1665-66. Daeth y pla i ben fwy na
thebyg oherwydd i’r dân mawr Llundain, ei glirio yn 1666. Cynnwyd y tân yn y
ddinas wreiddiol ac ymledodd drwy’r adeiladau pren a'r toeau gwellt. Cymerodd yr
ailadeiladu 10 mlynedd i'w hailadeiladu.

Lladdwyd dros 30,000 o bobl yn ystod Y Blitz gan ddinistrio nifer fawr o
adeiladau ar draws Llundain.

Awdurdodau lleol o fewn Llundain Fawr yw Bwrdeistrefi Llundain (Saesneg: London
Boroughs). Ceir 32 o Fwrdeistrefi Llundain ynghyd a Dinas Llundain, nad sydd yn
cael ei ystyried yn fwrdeistref.

Yn anad un ddinas arall yn Lloegr mae gan Lundain gysylltiadau hir â Chymru. Mae
Cymry Llundain wedi cael eu disgrifio fel "yr hynaf a'r fwyaf o'r holl gymunedau
o alltudion o Gymru". O'r Oesoedd Canol Diweddar ymlaen, ceir cofnodion am Gymry
yn ymweld â Llundain - ac weithiau'n aros yno - fel milwyr hur, masnachwyr, ac
ati. Erbyn canol y ddeunawfed ganrif roedd cymuned bur sylweddol o Gymry alltud
yn byw yno, naill ai dros dro neu'n barhaol. Am fod Cymru yn amddifad o
brifddinas a chanolfannau trefol mawr, daeth Llundain yn ganolbwynt i lenorion a
hynafiaethwyr hefyd a sefydlwyd sawl cymdeithas ddiwylliannol wladgarol yno, gan
gynnwys y Gwyneddigion a'r Cymmrodorion. Sefydlwyd Ysgol Gymraeg Llundain a fu'n
gartref dros dro i gasgliad pwysig o lawysgrifau Cymraeg.

Daeth newid pwysig yn y 1950au a'r 1960au gyda chyhoeddi Caerdydd yn brifddinas
Cymru a'r cynnydd mewn gwaith gweinyddol a ddaeth yn sgil hynny, a lleihaodd
nifer y Cymry a aethai i Lundain er mwyn eu gyrfa broffesiynol. Amcangyfrifir
gan rai bod tua 100,000 o bobl a aned yng Nghymru (heb sôn am bobl o dras
Gymreig) yn byw yn Llundain heddiw, ond erbyn hyn mae rhwymau cymdeithas wedi
llacio a bychan iawn mewn cymhariaeth â'r hen ddyddiau y mae cymdeithas
Gymraeg/Gymreig y ddinas erbyn heddiw.

Mae gan Lundain y system trenau dan-ddaear hynaf yn y byd, y London Underground
a adnabyddir fel yr "Underground" neu'r "Tube".



https://cy.wikipedia.org/wiki/Esblygiad

Esblygiad yw'r ddamcaniaeth fod nodweddion etifeddadwy poblogaethau biolegol yn
newid ac yn datblygu dros filiynau o flynyddoedd. Mae'r broses yn gyfrifol am y
cymhlethdod a'r amrywiaeth enfawr sydd yn nodweddu bywyd fel y'i welir ar y
Ddaear heddiw. Gan fod rhai unigolion yn atgenhedlu'n fwy llwyddianus nag
eraill—oherwydd nodweddion sy'n eu galluogi i oroesi'n well, i atynu cymar yn
fwy llwyddianus, neu i fanteisio'n well o'u amgylchedd—a gan fod yr unigolion
hyn yn tueddu i drawsyrru i'w epil y nodweddion a arweinodd at eu llwyddiant,
tueddir i rywogaethau addasu dros amser i'w hamgylchedd. Dyma brif fecaniaeth
esblygiad.

Mae ein dealltwriaeth heddiw o fioleg esblygol yn cychwyn gyda chyhoeddiad
papurau Alfred Russel Wallace a Charles Darwin ym 1858 a'i phoblogeiddio yn 1859
pan gyhoeddodd Charles Darwin ei On the Origin of Species. Cyplyswyd hyn a
gwaith mynach o'r enw Gregor Mendel a'i waith ar blanhigion a'r hyn rydym yn ei
alw'n etifeddeg a genynau.

Oddeutu 4 biliwn o flynyddoedd yn ôl, yn dilyn adweithiau cemegol cryf, crewyd
moleciwlau a oedd yn medru creu copi ohonynt eu hunain drwy'r broses a elwir yn
'atgynhyrchu'. Hanner biwliwn o flynyddoedd yn ddiweddarach crewyd yr hynafiad
sy'n perthyn i bopeth byw. Drwy ddatblygu'r broses o ffotosynthesis, cynaeafwyd
golau'r haul gan yr hynafiaid hyn a gynhyrchodd ocsigen moleciwlar (O2) a
ymledodd drwy'r atmosffer, a ffurfiodd yn ei dro darian o haen osôn a
amddiffynodd yr hyn a oedd yn brysur ddatblygu oddi tano: bywyd. O'r hynafiaid
un-gell yma, datblygwyd y gallu i gell ffurfio oddi fewn i gell arall, gan greu
organebau amlgellog sef ewcaryotau (eukaryotes). Drwy arbenigedd, ffurfiwyd
mathau gwahanol a thrwy amsugno ymbelydredd electromagnetig uwchfioled, lledodd
y bywyd newydd hwn ar draws ac ar hyd wyneb y Ddaear. Mae'r ffosil cyntaf (neu
hynaf) a ganfuwyd hyd yma (2015) oddeutu 3.7 biliwn o flynyddoedd oed, mewn
tywodfaen yng Ngorllewin yr Ynys Las.

Charles Darwin a Gregor Mendel yw sylfaenwyr damcaniaeth esblygiad fodern.
Cyflwynodd Darwin ei syniadau am ddetholiad naturiol yn 1859. Roedd y syniad yma
yn hanfodol bwysig i syniadau Darwin.

Fel mae gwybodaeth gwyddonol yn newid, oherwydd tystiolaeth neywdd, mae ein
syniadau am bethau yn newid. Yn amser Darwin roedd y mwyafrif o bobl yn credu
bod y rhywogaethau naturiol sy'n byw ar y ddaear wedi cael eu creu mewn chydig
ddyddiau ac eu bod wedi goroesi heb newid ers hynny. Gelwir hyn yn Greadaeth
(o'r gair 'creu'). Cafodd Darwin lawer o bobl crefyddol yn gwrthwynebu ei
syniadau gwyddonol newydd. Erbyn heddiw, mae'r rhan fwyaf o wyddonwyr yn derbyn
mai detholiad naturiol, ynghyd â mecaniaethau esblygiadol eraill, sy'n gyfrifol
am amrywiaeth bywyd.

Trwy astudio ffosilau mewn creigiau o wahanol oedran (fel y gwnaeth Darwin yng
Nghwm Idwal) a'r newidiadau yn eu ffurf dros gyfnod o amser down i wybod mwy am
amser a pha bryd y crewyd y gwahanol rywogaethau.



https://cy.wikipedia.org/wiki/Yr_Iseldiroedd

Gwlad a theyrnas ar lan Môr y Gogledd yng ngorllewin Ewrop sy'n ffinio â'r
Almaen i'r dwyrain a Gwlad Belg i'r de yw'r Iseldiroedd (Iseldireg:
 Nederland ). Amsterdam yw'r brifddinas a'r Iseldireg yw prif iaith y wlad a'i
hiaith swyddogol.

Cyfaneddwyd tiriogaeth presennol yr Iseldiroedd yn Hen Oes y Cerrig. Mae'r oes
hanesyddol yn dechrau yng nghyfnod yr Ymerodraeth Rhufeinig, gan gynhwyswyd y
rhannau o'r wlad i'r de o afon Rhein yn nhalaith Rufeinig Gallia Belgica, ac yn
ddiweddarach Germania Inferior. Cyfaneddid y wlad ar y pryd gan amryw o lwythi
Germanaidd, a chyfaneddid y de gan y Gâliaid, a gyfunodd gyda newydd-ddyfodiaid
yn perthyn i lwythau Germanaidd yn ystod Cyfnod yr Ymfudo. Ymfudodd Ffranciaid
Salia i Âl o'r ardal yma, gan sefydlu llinach pwerus y Merovingiaid erbyn y 5g.

Rhennir yr Iseldiroedd yn ddeuddeg o daleithiau fel a ganlyn (gyda'i
prifddinasoedd):

Nodweddion pwysicaf daearyddiaeth yr Iseldiroedd yw fod y tir yn isel a dwysder
y boblogaeth yn uchel. Mae tua 40% o'r wlad, yn cynnwys rhan helaeth o ardaloedd
poblog y gorllewin, yn is na lefel y môr. Ffurfir de-orllewin y wlad gan ddelta
anferth sydd wedi ei greu gan dair afon fawr, Afon Rhein, Afon Waal ac Afon
Schelde. Yn fuan wedi croesi'r ffîn rhwng yr Almaen a'r Iseldiroedd, mae Afon
Rhein yn ymrannu yn dair cangen fawr. Llifa dwy o'r rhain, Afon Waal a'r
Nederrijn, tua'r gorllewin, tra mae'r drydedd, Afon IJssel yn llifo tua'r
gogledd i ymuno a'r IJsselmeer.

Y man uchaf yn yr Iseldiroedd yw bryn y Vaalserberg, sydd 322.7 medr uwch lefel
y môr. Y pwynt isaf yw man yng nghymuned Nieuwerkerk aan den IJssel yn nhalaith
Zuid-Holland sydd 6.76 medr islaw lefel y môr.

Gyda poblogaeth o 16,491,461 ac arwynebedd y wlad yn 41,526 km², mae dwysedd
poblogaeth yr Iseldiroedd yn uchel. Saif yn 23ain ymysg gwledydd y byd o ran
dwysedd poblogaeth, a dim ond Bangladesh a De Corea sy'n wledydd mwy ac a
dwysder poblogaeth uwch.

Ceir cryn dipyn o fewnfudo i'r Iseldiroedd, a hefyd gryn dipyn o allfudo. O'r
trigolion heb fod yn Iseldirwyr ethnig, y grwpiau mwyaf yw Indonesiaid (2.4%),
Almaenwyr (2.4%), Twrciaid (2.2%) a Swrinamiaid (2.0%).

1 Amsterdam (Noord-Holland) 744,740 2 Rotterdam (Zuid-Holland) 581,615 3 Den
Haag ('s-Gravenhage) (Zuid-Holland) 474,245 4 Utrecht (Utrecht) 290,529 5
Eindhoven (Noord Brabant) 209,601 6 Tilburg (Noord Brabant) 200,975 7 Almere
(Flevoland) 181,990 8 Groningen (Groningen) 180,824 9 Breda (Noord Brabant)
170,451 10 Nijmegen (Gelderland) 160,732 11 Apeldoorn (Gelderland) 155,328 12
Enschede (Overijssel) 154,311 13 Haarlem (Noord-Holland) 147,179 14 Arnhem
(Gelderland) 142,638 15 Zaanstad (Noord-Holland) 141,829 16 Amersfoort (Utrecht)
139,914 inh. 17 Haarlemmermeer (Noord-Holland) 139,396 18 's-Hertogenbosch
(Noord Brabant) 135,787 19 Zoetermeer (Zuid-Holland) 118,534 20 Dordrecht
(Zuid-Holland) 118,443

Mae nifer o'r dinasoedd yng ngorllewin a gogledd canolbarth y wlad yn ffurfio
cytref fawr a elwir y Randstad ('Dinas yr Ymyl' yr yr Iseldireg). Mae'n cynnwys
pedair dinas fwya'r Iseldiroedd, Amsterdam, Rotterdam, Den Haag ac Utrecht a'r
ardaloedd a'r mân drefi o'u cwmpas, fel Almere, Delft, Dordrecht, Gouda,
Haarlem, Hilversum, Leiden a Zoetermeer. Mae dinasoedd y Randstad yn llunio
hanner gylch neu gilgant, ac mae'r enw yn tarddu o'r siap hwnnw.

Daeth yr Iseldiroedd yn enwog trwy'r byd am ei harlunwyr. Yn y 17g, yng nghyfnod
Gweriniaeth yr Iseldiroedd, roedd arlunwyr megis Rembrandt van Rijn, Johannes
Vermeer, Jan Steen, Jacob van Ruysdael ac eraill. Dilynwyd hwy yn y 19eg a'r 20g
gan Vincent van Gogh a Piet Mondriaan.

Ymhlith athronwyr enwog yr Iseldiroedd mae Erasmus o Rotterdam a Spinoza, ac yn
yr Iseldiroedd y gwnaeth René Descartes ei waith pwysicaf. Mae gwyddonwyr o'r
Iseldiroedd yn cynnwys Christiaan Huygens (1629-1695), darganfyddwr Titan, un o
leuadau Sadwrn, a dyfeisiwr y cloc pendil, ac Antonie van Leeuwenhoek, y cyntaf
i ddisgrifio organebau un gell gyda meicroscop.

Ymhlith awduron pwysicaf yr Iseldiroedd mae Joost van den Vondel a P.C. Hooft
o'r 17g, Multatuli yn y 19g ac yn yr 20g awduron fel Harry Mulisch, Jan Wolkers,
Simon Vestdijk, Cees Nooteboom, Gerard (van het) Reve a Willem Frederik Hermans.
Cyfieithwyd dyddiadur Anne Frank i lawer o ieithoedd.



https://cy.wikipedia.org/wiki/Caerdydd

Prifddinas Cymru yw Caerdydd (Saesneg: Cardiff); hon yw dinas fwyaf Cymru a'r
ddegfed fwyaf yn y Deyrnas Unedig. Daeth yn ddinas yn 1905 ac ym mhrifddinas
Cymru yn 1955. Yma mae canolfan fasnachol fwyaf Cymru ac mae'r rhan fwyaf o
sefydliadau cenedlaethol Cymru wedi eu lleoli yma hefyd.

Roedd Caerdydd yn dref fechan tan ddechrau'r 19eg ganrif. Tyfodd yn gyflym gyda
dyfodiad y chwyldro diwydiannol ac yn enwedig pan gysylltwyd cymoedd De Cymru â
rheilffyrdd fel y gellid allforio glo o borthladd Caerdydd. Yn 1851 roedd
poblogaeth Caerdydd yn 20,000 ond erbyn 1911 roedd yn 182,000 ac erbyn 1991
roedd yn 269,000. Yn 1891 roedd Caerdydd yn allforio 708,000 o dunelli o lo:
erbyn 1911 roedd yr allforion yn 10 miliwn tunnell.

Roedd porthladd Caerdydd yn cael ei adnabod fel "Tiger Bay", ac ar un adeg hon
oedd un o borthladdoedd prysuraf y byd. Ar ôl cyfnod hir o ddirywiad, mae'r
ardal wedi cael ei hadnewyddu fel Bae Caerdydd. Gobeithir y daw yn ardal
boblogaidd ar gyfer y celfyddydau, bywyd nos ac adloniant. Daw'r twf aruthrol
yma ar ôl adeiladu argae ar draws y bae, gan greu llyn enfawr. Yr oedd hyn yn
ddadleuol iawn ar y pryd, ac yr oedd hefyd yn ofid fod y gymuned leol a oedd yn
bodoli yn Tiger Bay yn cael ei chwalu. Ym Mae Caerdydd yr ymsefydlodd Cynulliad
Cenedlaethol Cymru ac yno mae Canolfan y Mileniwm hefyd, sydd yn gartref i Urdd
Gobaith Cymru ac Opera Cenedlaethol Cymru yn ogystal â Stadiwm y Mileniwm.

Fel prifddinas Cymru, economi Caerdydd yw'r brif fan am dwf economi Cymru. Mae'r
ddinas wedi'i lleoli ar Goridor yr M4, ac mae ei heconomi a'i hardaloedd cyfagos
yn cyfrif am bron 20% o CMC Cymru. Yn y bedwaredd ganrif ar bymtheg, allforio
glo a chynhyrchu dur oedd seiliau economi Caerdydd, gyda phorth y brifddinas yn
allforio mwy o lo na Llundain a Lerpwl. Heddiw, mae'r ddinas yn dibynnu ar
sectorau adwerthu, gwasanaethau ariannol, y cyfryngau, a thwristiaeth, ac wedi
bod yn lleoliad i adfywiad ers hwyr yr ugeinfed ganrif yn enwedig yng nghanol
dinas Caerdydd a Bae Caerdydd.

Mae'r rhwydwaith trafnidiaeth cyhoeddus yn y ddinas yn cael ei redeg gan Fws
Caerdydd a Threnau Arriva Cymru. Mae'r rhwydwaith yn cynnwys wyth rheilffordd, i
Faesteg, Bro Morgannwg a Maes Awyr Caerdydd, Treherbert, Merthyr Tudful ac
Aberdâr, Coryton, Rhymni, a Bae Caerdydd. Mae gan y ddinas 22 orsaf fel
gorsafoedd Caerdydd Canolog a Chaerdydd Heol Y Frenhines, ill dwy yng nghanol y
ddinas.

Cynhaliwyd Eisteddfod Genedlaethol yng Nghaerdydd ym 1883, 1899, 1938, 1960,
1978 a 2008. Am wybodaeth bellach gweler:



https://cy.wikipedia.org/wiki/Hen_Wlad_fy_Nhadau

Hen Wlad fy Nhadau yw anthem genedlaethol Cymru. Ysgrifenwyd geiriau'r anthem
gan Evan James (1809-1878), a chyfansoddwyd y dôn gan ei fab James James
(1833-1902) ym mis Ionawr 1856. Roedd y ddau yn drigolion o Bontypridd.

Perfformiwyd y gân, neu Glan Rhondda fel y gelwid hi’n wreiddiol, am y tro
cyntaf yn festri Capel Tabor, Maesteg unai ym mis Ionawr neu Chwefror, 1856 gan
gantores leol, Elizabeth John, ac wedi hynny, daeth y gân yn boblogaidd drwy'r
ardal. Daeth hi'n fwy adnabyddus fyth yn Eisteddfod Llangollen, 1858, ar ôl i
Thomas Llewelyn o Aberdâr ddod yn fuddugol mewn cystadleuaeth yn gofyn am
gasgliad o alawon Cymreig oedd heb eu cyhoeddi. Yn Rhuthun y cafodd ei hargraffu
yn gyntaf - yn yr adeilad du-a-gwyn a ddefnyddir heddiw yn gaffi 'Siop Nain'.

Gwnaed y recordiad Cymraeg cyntaf, sydd yn hysbys, yn Llundain ar 11 Mawrth
1899, pan recordiwyd y gantores Madge Breese gan y Gramophone Company. Ymhlith y
caneuon roedd yr anthem genedlaethol, a gwnaed y recordiad gwreiddiol ar ddisg
unochrog 7 modfedd ac mae copi o’r anthem yn dal i oroesi hyd heddiw, ac yn rhan
o gasgliadau y Llyfrgell Genedlaethol.

Defnyddir fersiynau o’r anthem gan Gernyw, Bro Goth Agan Tasow ac yn Llydaw ers
1902, Bro Gozh ma Zadoù. Mae’n debyg fod fersiwn i’w chael yn India yn ogystal.
Mae pobl y Khasi, yng ngogledd ddwyrain y wlad wedi mabwysiadu ein hanthem ni
fel un eu hunain. Enw eu hanthem yw Ri Khasi, ac aiff y traddoddiad nôl i’r
1800au, pan aeth cenhadon meddygol Cymraeg drosodd i’r ardal.

Bu cryn dynnu coes ar John Redwood (Ysgrifennydd Gwladol Cymru ar y pryd) am ei
ymdrechion i ganu'r anthem yn ystod cynhadledd Gymreig y Blaid Geidwadol. Yn
anffodus, doedd ddim yn gwybod y geiriau, ac ni lwyddodd guddio'r ffaith mai
meimio oedd o.



https://cy.wikipedia.org/wiki/Rhyngrwyd

System gysylltiedig o rwydweithiau cyfrifiadurol byd-eang, sydd ar gael i'r
cyhoedd, yw'r rhyngrwyd ac sy'n gwasanaethu biliynau o ddefnyddwyr. Mae'n
trosglwyddo amrywiaeth o ddata gan gynnwys lluniau, sain, fideo a thestun, ac yn
cludo amrywiaeth o wybodaeth a gwasanaethau. Trosglwyddir y data hyn gyda'r
safon Protocol Rhyngrwyd (IP). Y gwasanaethau mwyaf amlwg yn strwythur y
rhyngrwyd yw'r we fyd-eang (WWW) ac e-bost, a hefyd gwasanaethau sgwrsio a
throsglwyddo ffeiliau. Mae'r defnyddrwyd ('usenet' neu 'newsnet') hefyd yn
bodoli ar y rhyngrwyd, ond nid mor boblogaidd bellach. Hyd at ddiwedd y 2000au
roedd angen cyfrifiadur i gysylltu â'r rhyngrwyd, ond yna gwelwyd y cyfryngau
traddodiadol i gyd yn cael eu hailbobi i gario rhan o'r rhyngrwyd e.e. y ffôn,
systemau cerdd, ffilm a'r teledu. Gwelwyd hefyd cyhoeddwyr yn addasu ar gyfer y
dechnoleg newydd er mwyn dosbarthu eu cynnyrch; yng Nghymru er enghraifft bu
Gwasg y Lolfa'n flaenllaw iawn yn gwerthu e-lyfrau a Golwg360 yn bapur newydd
digidol.

Nid yw'r rhyngrwyd a'r we fyd-eang yn gyfystyr. Casgliad o ddogfennau
hyperdestun yw'r we, a defnyddir y rhyngrwyd (sy'n llawer mwy na'r we) i gael
mynediad i'r dogfennau hyn.

Crewyd y rhyngrwyd yn yr Unol daliaethau America ar ffurf rhwydwaith o
gyfrifiaduron yn 1969 gan adran amddifynnol y llywodraeth. Pwmpiwyd arian i'r
cynllun gan y National Science Foundation (ac arian preifat) yn y 1980au a
chysylltwyd y cyfan gan linell ffôn. Erbyn 2012 roedd 2.4 biliwn o bobl ledled y
byd - dros draean poblogaeth y byd - wedi defnyddio gwasanaethau'r rhyngrwyd.

Cafodd y We fyd-eang ei chreu yn CERN yn y Swistir yn yr 1990'au gan Sais o'r
enw Tim Berners-Lee i gysylltu gwyddonwyr gyda'i gilydd. Mae'r enw "net" yn dod
o'r term Saesneg llawn "the internet" a'r gair "internet" yn ei dro'n dalfyriad
o "internetworking" (rhyngrwydweithio). Defnyddir priflythyren yn yr enw ("y
Rhyngrwyd") a llythyren fach pan fo'r gair yn ansoddair "marchnata rhyngrwyd".



https://cy.wikipedia.org/wiki/India

Gwlad yn Ne Asia yw Gweriniaeth yr India neu India. Mae hi'n ffinio â Phacistan
i'r gorllewin (gan gynnwys rhanbarth Kashmir), Tibet (Tsieina), Nepal a Bhwtan
i'r gogledd, a Bangladesh a Myanmar i'r dwyrain. Mae ynys Sri Lanca yn gorwedd
dros y dŵr o Damil Nadu, penrhyn deheuol India. Er bod poblogaeth Tsieina'n fwy,
yr India yw gwlad ddemocrataidd fwya'r byd. Mae mwy na biliwn o bobl yn byw yn y
wlad a mae'n nhw'n siarad mwy nag 800 o ieithoedd. Delhi Newydd yw prifddinas y
wlad.

Mae India yn wlad anferth sy'n ymestyn o'r Himalaya yn y gogledd i draethau
trofannol Cefnfor India yn y de. Yn y gorllewin mae taleithiau Rajasthan a
Gujarat yn anial iawn tra bod y taleithiau dwyreiniol a'r de eithaf yn
nhiriogaethau is-drofannol. Mae gan y wlad arfordir hir iawn ar Fôr Arabia yn y
gorllewin, Cefnfor India yn y de a Bae Bengal yn y dwyrain.

Mae hanes India yn dechrau gyda dechreuad sefydliadau parhaol tua 9,000 o
flynyddoedd yn ôl. Yn yr ardal o amgylch Afon Indus, datblygodd rhain i greu
Gwareiddiad Dyffryn Indus tua 3300 CC.; un o'r gwareiddiadau cynharaf yn hanes
dynoliaeth. Dilynwyd y cyfnod yma gan y Cyfnod Fedig, pan osodwyd seiliau
crefydd Hindwaeth. O tua 550 CC. sefydlwyd nifer o deyrnasoedd a elwid y
Mahajanapadas ar draws y wlad.

Yn y 3 CC, roedd India a rhannau eraill o dde Asia yn rhan o Ymerodraeth Maurya
dan Ashoka Fawr. O tua 180 CC bu nifer o ymosodiadau ac ymfudiadau o'r gogledd.
O'r 3g OC sefydlwyd Ymerodraeth y Gupta.

O'r 12g ymlaen, daeth gogledd India gan ddylanwad rheolwyr Islamaidd, yn
wreiddiol o Ganolbarth Asia; yn gyntaf Swltaniaeth Delhi, ac yn ddiweddarach
Ymerodraeth y Mughal. Yn ne India, roedd nifer o deyrnasoedd brodorol, megis
Ymerodraeth Vijayanagara. Ganychodd pwer y Mughal yn y 17ed a'r 18g, a daeth
Ymerodraeth Maratha yn bwerus. Yn ystod y 18fed ganrif, dechreuodd nifer o
wledydd Ewropeaidd sefydlu tiriogaethau, ac erbyn 1856, roedd y rhan fwyaf o
India yng ngafael y British East India Company.

Y flwyddyn wedyn bu gwrthryfel ar raddfa fawr, Gwrthryfel India 1857. Cafodd y
gwrthryfelwyr gryn lwyddiant at y cychwyn, ond yn y diwedd gorchfygwyd hwy gan y
fyddin Brydeinig. Daeth India'n rhan o'r Ymerodraeth Brydeinig.

Dechreuodd mudiad cenedlaethol ym mlynyddoedd cynnar yr 20g, ac yn y 1920au a'r
1930au bu cyfres o brotestiadau di-drais dan arweniad Mahatma Gandhi. Ar 15 Awst
1947, daeth India yn wlad annibynnol, ond daeth rhan o'i thiriogaeth yn wlad
Pacistan. Dair blynedd yn ddiweddarach, ar 26 Ionawr 1950, daeth India yn
weriniaeth.

Ers hynny, bu rhyfel a China yn 1962 ynghylch y ffîn yn y gogledd-ddwyrain, a bu
tri rhyfel yn erbyn Pacistan, yn 1947, 1965 a 1971. Yn 1974, arbiorfodd India
fom atomig, gydag arbrofion pellach yn 1998. Ers newidiadau economaidd yn 1991,
mae economi India wedi tyfu'n gyflym, ac o ganlyniad mae dylanwad rhyngwladol y
wlad wedi cynyddu.

Mae mwy nag 800 o ieithoedd yn cael eu siarad yn India (gweler Rhestr o
ieithoedd India), rhai ohonynt gyda rhai cannoedd o filynau o siaradwyr ac
eraill gyda llai na 100. Mae'r ieithoedd mwyaf yn cynnwys Hindi (337 miliwn /
40.0%), Bengaleg (69 miliwn / 8.30%), Telugu (69 miliwn / 7.87%), Marathi (68
miliwn / 7.45%), Tamileg (66 miliwn / 6.32%), Wrdw (60 miliwn / 5.18%), Gujarati
(46 miliwn / 4.85%), Kannada (35 miliwn / 3.91%), Malayalam (35 miliwn / 3.62%),
Oriya (32 miliwn / 3.35%) a Punjabi (23 miliwn / 2.79%). Mae gan India sawl
llenyddiaeth felly. Mae'n gartref yn ogystal i lenyddiaeth Sanscrit, un o'r
hynaf yn y byd.

Hindŵaeth yw prif grefydd y wlad, ond ceir yn ogystal lleiafrifoedd sylweddol o
ddilynwyr Siciaeth, Jainiaeth ac Islam. Mewn rhai taleithiau, yn arbennig yn Goa
a'r Gogledd-ddwyrain (e.e. Khasia), ceir canran sylweddol o Gristnogion. India
yw mamwlad Bwdhiaeth ond ni cheir llawer o Fwdyddion yno heddiw, ac eithrio yn
Ladakh a Zanskar, a'r ffoaduriaid o Dibet mewn rhannau eraill o'r Himalaya
Indiaid.

Mae India'n wlad ddemocrataidd a reolir gan Senedd India. Rhennir y senedd yn
ddau siambr, sef y Lok Sabha etholedig sy'n cynrychioli'r bobl yn uniongyrchol
(fel Tŷ'r Cyffredin) a'r Rajya Sabha sy'n cynrychioli'r taleithiau. Mae'r blaid
gyda'r mwyafrif o seddau yn y Lok Sabha yn ffurfio'r llywodraeth ac yn dewis
prif weinidog. Mae gan India arlywydd yn ogystal. (Am lywodraeth y taleithiau
a'r rhanbarthau, gweler isod).

Rhennir India yn 29 talaith a saith tiriogaeth undebol a reolir gan y
llywodraeth ffederal. Mae gan bob talaith, ynghyd â thiriogaethau undebol Delhi
a Pondicherry, eu llywodraethau etholedig eu hunain. Mae'r pum tiriogaeth
undebol eraill yn cael eu rheoli gan weinyddwyr a apwyntir gan y llywodraeth
ganolog. Yn ogystal, rhennir pob talaith a thiriogaeth undebol yn rhanbarthau
(District). Weithiau, yn achos taleithiau mawr, unir rhai rhanbarthau i ffurfio
division. Rhennir pob rhanbarth yn ei thro yn sawl Tehsil.



https://cy.wikipedia.org/wiki/Yr_Ail_Ryfel_Byd

Yr Ail Ryfel Byd oedd y rhyfel mwyaf eang a chostus mewn hanes. Bu ymladd ar
draws rhan helaeth o'r byd, o Norwy hyd ynys Gini Newydd, ac amcangyfrifir i tua
60 miliwn o bobl gael eu lladd neu farw o newyn a achoswyd gan y rhyfel. Ar un
ochr yn y rhyfel roedd y Deyrnas Unedig a'r Gymanwlad Brydeinig, Ffrainc, yr
Unol Daleithiau, yr Undeb Sofietaidd a Tsieina, gyda nifer o wledydd llai.
Cyfeirir at yr ochr yma yn aml fel "y Cyngheiriaid". Ar yr ochr arall roedd yr
Almaen, yr Eidal a Siapan, gyda nifer o wledydd llai. Prif ardaloedd y brwydro
oedd Ewrop, Dwyrain Asia a'r Cefnfor Tawel.

Nid oes cytundeb ar union ddyddiad dechrau'r rhyfel. Y dyddiad mwyaf cyffredin a
dderbynnir yw 1 Medi 1939, pan ymosododd yr Almaen ar Wlad Pwyl, gyda Phrydain a
Ffrainc yn cyhoeddi rhyfel ar yr Almaen ddau ddiwrnod yn ddiweddarach. Mae
eraill yn crybwyll y 7 Gorffennaf 1937 fel dyddiad dechrau'r rhyfel, pan
ymosododd Siapan ar Tsieina ac eraill wedyn yn nodi Mawrth 1939 a'r adeg yr aeth
byddinoedd Hitler i mewn i Prague, Tsiecoslofacia. Dim ond yn 1941 y daeth y
rhyfel yn wirioneddol fyd-eang. Ym Mehefin y flwyddyn honno, ymosododd yr Almaen
ar yr Undeb Sofietaidd, tra ym mis Rhagfyr ymosododd Japan ar lynges yr Unol
Daleithiau yn Pearl Harbor. Yn fuan wedyn, cyhoeddodd yr Almaen ryfel ar yr Unol
Daleithiau i gefnogi Japan. Ystyrir fel rheol fod y rhyfel wedi dod i ben ar 2
Medi 1945, pan ildiodd Japan i'r Cyngheiriaid.

Roedd technoleg filwrol wedi datblygu yn sylweddol ers y Rhyfel Byd Cyntaf, ac
roedd awyrennau wedi dod yn llawer mwy pwysig. Daeth cyrchoedd awyr ar
ddinasoedd y gelyn yn elfen bwysig yn strategaeth y ddwy ochr, ac roedd hyn yn
un o'r rhesyymau fod y cyfanswm colledion ymhlith y boblogaeth sifil yn llawer
uwch yn y rhyfel yma nag yn y Rhyfel Byd Cyntaf. Daeth y rhyfel i ben pan
ollyngodd America fomiau atomig ar ddinasoedd Hiroshima a Nagasaki yn Japan.

Yn ystod y rhyfel hwn lladdwyd miliynau o bobl yng ngwersylloedd crynhoi a
gwersylloedd difa yr Almaen. Lladdwyd tua 6 miliwn o Iddewon yn yr Holocost, a
niferoedd llai ond sylweddol o nifer o grwpiau eraill. Erbyn diwedd y rhyfel, yr
Unol Daleithiau a'r Undeb Sofietaidd oedd y ddau bŵer mawr, gan osod patrwm a
barhaodd am rai degawdau. Rhannwyd yr Almaen yn ddwy, rhaniad a barhaodd hyd
1990. Er i'r hen bwerau ymerodrol fel y Deyrnas Unedig a Ffrainc fod ar yr ochr
fuddugol, caswant eu gwanhau yn sylweddol gan y rhyfel, ac yn ystod yr ugain
mlynedd dilynol dadfeiliodd eu hymerodraethau yn raddol.

Roedd nifer o resymau am y rhyfel hwn. Gwelodd y cyfnod yn dilyn y Rhyfel Byd
Cyntaf dŵf dwy ideoleg: Comiwnyddiaeth yn dilyn Chwyldro 1917 a ffurfio'r Undeb
Sofietaidd, a Ffasgaeth mewn rhai gwledydd yng ngorllewin Ewrop. Daeth Benito
Mussolini, arweinydd plaid y Ffasgwyr yn yr Eidal, yn brifweinidog yr Eidal yn
1922. Rheolodd y wlad fel unben.

Gwelwyd tŵf pleidiau adain dde yn yr Almaen yn y cyfnod yma hefyd. Roedd
Gweriniaeth Weimar wedi ei ffurfio yn 1919, ond ni lwyddodd i ennill cefnogaeth
rhan helaeth o boblogaeth yr Almaen. Dan delerau Cytundeb Versailles, a
arwyddwyd ar ddiwedd y Rhyfel Byd Cyntaf, roedd yr Almaen wedi colli tua 13% o'i
thiriogaeth a'r cyfan o'i threfedigaeth. Trosglwyddyd rhan o'i thiriogaeth i
Ffrainc a Gwlad Pwyl, tra cymerodd Prydain nifer o'i threfedigaethau. Roedd
llawer o anfodlonrwydd yn yr Almaen ynghylch hyn, yn enwedig ymhilth cyn-filwyr.
Tyfodd y syniad nad oedd yr Almaen wedi ei gorchfygu yn filwrol yn y rhyfel, ond
yn hytrach wedi ei bradychu gan y gwleidyddion.

Bu dirwasgiad difrifol yn yr Almaen rhwng y ddwy ryfel byd. Roedd hyn yn waeth
yn y 1920au nac yng ngweddill Ewrop. Erbyn y 1930au fodd bynnag roedd rhan
sylweddol o'r byd datblygedig yn dioddef caledi ac anghydfod gwleidyddol a
cymdeithasol y Dirwasgiad Mawr. Ar y chwith, roedd y Comiwnyddion yn ennill tir,
tra ar y dde roedd nifer o bleidiau, yn eu plith Plaid y Gweithwyr Sosialaidd
Cenedlaethol Almaenig (Almaeneg: Nationalsozialistische Deutsche Arbeiterpartei)
dan arweiniad Adolf Hitler. Ar y cyntaf, ni chafodd lawer o lwyddiant
etholiadol, ond yn etholiad Gorffennaf 1932 enillodd 37.4% o'r bleidlaid a 230 o
seddi yn y Reichstag. Yn etholiad Tachwedd yr un flwyddyn, gostyngodd ei
phleidlais ychydig. Ar 30 Ionawr 1933, apwyntiodd yr Arlywydd, Paul von
Hindenburg, Hitler yn Ganghellor yr Almaen. Credai y pleidiau adainodde mwy
cymedrol y gallent reoli Hitler, ond ni allasant wneud hynny. Wedi i Hindenburg
farw, cyhoeddodd Hitler ei fod yn gadael y swydd o Arlywydd yn wag, a
chyhoeddodd ei hyn yn arweinydd yr Almaen fel Führer und Reichskanzler.

Bu nifer o ryfeloedd yn ail ran degawd y 1930au. Ym mis Hydref 1935, ymosododd
yr Eidal ar Ethiopia, gan feddiannu'r wlad erbyn mis Mai 1936. Dangosodd y
rhyfel yma aneffeithiolrwydd Cynghrair y Cenhedloedd; er bod Ethiopia yn aelod,
ni allodd y Cynghrair wneud dim effeithiol i'w hamddiffyn rhag yr ymosodiad. Ar
17 Gorffennaf 1936, dechreuodd Rhyfel Cartref Sbaen. Rhoddodd Hitler a Mussolini
gefnogaeth filwrol i wrthryfel adain-dde y Cadfridog Francisco Franco, tra
rhoddodd yr Undeb Sofietaidd gefnogaeth i'r llywodraeth weriniaethol. Ystyrir y
rhyfel yma, a barhaodd hyd 1 Ebrill 1939, yn fath o ragarweiniad i'r Ail Ryfel
Byd, gan iddo roi cyfle i'r Almaen, yr Eidal a'r Undeb Sofietaidd brofi eu
harfau.

Yn y dwyrain pell, roedd Japan wedi cipio Manchuria oddi ar Tseina yn 1931. Ar 7
Gorffennaf 1937, ymosododd Japan ar Tseina, gyda'r bwriad o feddiannu'r holl
wlad. Er i'r Siapaneaid ennill llawr o dir, parhaodd y rhyfel yma hyd nes iddo
ddod yn rhan o'r Ail Ryfel Byd ei hyn.

Wedi i Hitler ddod i rym, torrodd Gytundeb Versailles trwy yrru'r fyddin i'r
Rheindir, oedd i fod yn ardal anfilwrol, ym mis Mawrth 1936. Ychydig fisoedd
wedyn, dechreuodd Rhyfel Cartref Sbaen, a chefnogodd Hitler a Benito Mussolini,
arweinydd yr Eidal, wrthryfel Francisco Franco.

Yn y blynyddoedd nesaf, dechreuodd Hitler ar ymgyrch i geisio ymestyn tiriogaeth
yr Almaen. Un ardal oedd o ddiddordeb arbennig iddo oedd y Sudetenland, lle'r
oedd mwyafrif y trigolion yn Almaenwyr ethnig. Ar un adeg, roedd y Sudetenland
yn perthyn i Awstria-Hwngari. Ar ddiwedd y Rhyfel Byd Cyntaf, daeth yr ardaloedd
hyn yn eiddo Tsiecoslofacia. Pan ddaeth Hitler i rym yn yr Almaen, dechreuodd
annog trigolion Almaeneg y Sudetenland i alw am gael dod yn rhan o'r Almaen.
Datblygodd plaid Natsïaidd gref yno dan arweiniad Konrad Henlein. Cyfarfu
Henlein a Hitler ar 28 Mawrth 1938, a dywedwyd wrth Henlein am fynnu
hunanlywodraeth i'r Sudetenland a'r hawl i ddilyn polisiau Natsïaidd, gan wybod
y byddai hyn yn annerbyniol i lywodraeth Edvard Beneš yn Tsiecoslofacia. Gwnaeth
Henlein hyn ar 24 Ebrill. Cyhoeddodd yr Undeb Sofietaidd y byddai'n barod i
ymladd i amddiffyn Tsiecoslofacia, ond dim ond os byddai Ffrainc a Phrydain yn
ymuno a hi. Ar 29 Medi, arwyddwyd Cytundeb München rhwng Hitler a'i gynghreiriad
Benito Mussolini a Neville Chamberlain, prif weinidog y Deyrnas Unedig, a
Raymond Daladier, prif weinidog Ffrainc. Daethant i gytundeb y byddai raid i
Tsiecoslofacia ildio'r Sudetenland i'r Almaen, gyda'r Almaen i gymyryd meddiant
o'r diriogaeth erbyn 10 Hydref. Yn fuan wedyn yn 1939 meddiannodd Hitler y
gweddill o Tsiecoslofacia hefyd.

Ar 1 Medi 1939, ymosododd yr Almaen ar Wlad Pwyl. Ar 3 Medi, cyhoeddodd Ffrainc
a'r Deyrnas Unedig ryfel yn erbyn yr Almaen. Mae lle i gredu nad oedd Hitler
wedi rhagweld hyn, gan nad oeddynt wedi ymateb i'w ymosodiad ar Tsiecoslofacia.
Parhaodd yr ymladd yn erbyn y Pwyliaid am bedair wythnos. Meddiannodd yr Almaen
ran orllewinol y wlad, tra yn unol â'r cytundeb rhwng Molotov a Ribbentrop.
Meddiannodd yr Undeb Sofietaidd ran ddwyreiniol y wlad ar 17 Medi. Ac eithrio un
ymosodiad yn ardal y Saar gan Ffrainc ni fu llawer o ymateb gan y cynghreiriad,
ac ildiodd y fyddin Bwylaidd ar 6 Hydref 1939.

Ers dechrau'r 20g, roedd Japan wedi bod yn ceisio ymestyn ei dylanead tros
ddwyrain Asia, yn enwedig dros Tseina. Ar 7 Gorffennaf 1937, ymosododd Japan ar
Tsieina, gan ddechrau rhyfel a barhaodd hyd nes iddo ddod yn rhan o'r Ail Ryfel
Byd. Roedd Japan wedi datblygu yn bwer economaidd a militaraidd sylweddol, ond
roedd yn brin o ddefnyddiau crai hanfodol, yn arbennig olew. Un o amcanion
llywodraeth Japan oedd sicrhau cyflenwad diogel o'r rhain. Gyrrwyd y Tsienaid yn
ôl yn raddol, ac ym mis Rhagfyr 1937, cipiodd y Japaneaid y brifddinas, Nanjing.
Lladdwyd nifer fawr o'r boblogaeth sifil yn Nanjing.

Fel rhan o'r ymgyrch yn erbyn Tsieina, cipiodd Japan dde Indotseina yn 1940.
Gwaethygodd hyn ei pherthynas a'r Unol Daleithiau a'r pwerau gorllewinol eraill,
ac yn 1941 gwrthodasant gyflenwi olew i Japan. Y bwriad oedd gorfodi Japan i
roi'r gorau i'w hymosodiadau yn Tsieina a'r gwledydd cyfagos, ond dewisodd
llywodraeth Japan ymosod ar yr Unol Daleithiau a'i chynghreiriad.

Ni fu fawr o ymladd hyd wanwyn 1940. Ar 9 Ebrill, ymosododd yr Almaen ar Norwy,
gan lanio milwyr yn Oslo, Bergen, Trondheim a Narvik, ac ar Denmarc. Ildiodd
Denmarc bron yn syth, ac ildiodd Norwy ar 9 Mehefin.

Ar 10 Mai, ymosododd byddin yr Almaen ar yr Iseldiroedd, Gwlad Belg a
Lwcsembwrg. Ar yr un dyddiad, daeth Winston Churchill yn Brif Weinidog y Deyrnas
Unedig yn lle Neville Chamberlain. Ar 14 Mai, bu cyrch awyr yn erbyn Rotterdam,
a'r diwrnod wedyn ildiodd byddin yr Iseldiroedd. Ar 28 Mai, gorfodwyd byddin
Gwlad Belg i ildio.

Roedd Ffrainc yn dibynnu ar Linell Maginot fel amddiffynfa yn erbyn yr Almaen,
ond llwyddodd yr Almaenwyr i dorri trwodd gerllaw Sedan. Gorfodwyd byddinoedd
Ffrainc, a byddin Brydeinig oedd wedi cyrraedd Ffrainc i gynorthwyo, i encilio.
Ar 2 Mehefin, llwyddwyd i achub tua 330,000 o filwyr Prydeinig a Ffrengig mewn
cychod o Dunkerque. Ar 14 Mehefin, cipiwyd dinas Paris gan y fyddin yr Almaen,
ac ar 22 Mehefin ildiodd Ffrainc. Gosodwyd 60% o Ffrainc dan lywodraeth filwrol
yr Almaen, tra sefydlwyd gwladwriaeth hanner-annibynnol yn y de-ddwyrain dan
Philippe Pétain, gyda Vichy fel prifddinas.

Dilynwyd hyn gan frwydrau yn yr awyr rhwng lluoedd awyr y Deyrnas Unedig a'r
Almaen, yn arbennig Brwydr Prydain yn ystod haf a hydref 1940. Ni lwyddodd yr
Almaen i ennill yr oruchafiaeth yn yr awyr a fyddai wedi gwneud glanio milwyr ar
dir mawr Prydain yn bosibl. Am gryn gyfnod wedi hyn, dim ond yn yr awyr y bu'r
brwydro yng ngorllewin Ewrop, gyda chyrchoedd bomio gan lu awyr ar Almaen ar
ddinasoedd ym Mhrydain a chyrchoedd gan y llu awyr Prydeinig, ac yn ddiweddarach
llu awyr yr Unol Daleithiau, ar ddinasoedd yr Almaen.

Ar 22 Mehefin 1941, ymosododd yr Almaen yn ddirybudd ar yr Undeb Sofietaidd mewn
ymgyrch a elwid yn Gyrch Barbarossa. Nôd Cyrch Barbarossa oedd meddiannu rhan
Ewropeaidd yr Undeb Sofietaidd. Roedd yr ymosodiad yn torri cytundeb heddwch
rhwng Adolf Hitler a Stalin. Ar y cychwyn, enillodd yr Almaenwyr fuddugoliaethau
mawr, gan lwyddo i amgylchynu nifer fawr o filwyr Rwsiaidd a'u cymyryd yn
garcharorion. Fodd bynnag, erbyn mis Hydref roedd yr ymosodiadau Almaenig yn
cael llai o lwyddiant, yn rhannol oherwydd y mwd oedd wedi dilyn glawogydd yr
hydref. Cyrhaeddodd yr Almaenwyr hyd gyrion Moscow, ond ni allasant fynd
ymhellach. Gwrthododd Hitler ganiatâd iddynt i encilio i safleoedd mwy pwrpasol
ar gyfer y gaeaf.

Dioddefodd y ddwy ochr golledion trwm, a dilynwyd yr ymgyrch yma gan frwydrau ar
raddfa enfawr yn ystod 1942 a 1943. Un o'r brrwydrau tyngedfennol oedd Brwydr
Stalingrad. Yn ystod haf 1942, ymosododd Chweched Fyddin yr Almaen dan Friedrich
Paulus yn y de. Dechreuodd yr ymgyrch ar 28 Mehefin. Ar 19 Awst gorchymynnwyd
cipio dinas Stalingrad. Ar 12 Medi, penodwyd Vasily Chukov i arwain yr
amddiffynwyr yn y ddinas. Dros y misoedd nesaf bu brwydro caled o gwmpas ac yn
adfeilion Stalingrad. Bu colledion trwm ar y ddwy ochr, a lladdwyd tua 40,000 o
drigolion y ddinas.

Tra roedd yr ymladd yn parhau yn y ddinas, cynlluniodd y cadfridog Georgi Zhukov
wrth-ymosodiad i godi'r gwarchae ar Stalingrad ac amgylchynu'r Chweched Fyddin.
Dechreuodd yr ymosodiad hwn ar 19 Tachwedd. Ar 23 Tachwedd, gorchymynnodd Hitler
nad oedd y Chweched Fyddin i encilio, ond i amddiffyn eu safleoedd hyd angau.
Llwyddodd y Fyddin Goch i amgylchynu'r Almaenwyr. Ym mis Chwefror, ildiodd
Paulus a gweddillion ei fyddin i'r Fyddin Goch. Dyma'r tro cyntaf i'r Almaen
golli brwydr ar raddfa fawr yn yr Ail Ryfel Byd, a Paulus oedd y cadlywydd
Almaenig cyntaf erioed i'w gymyryd yn garcharor.

Yn haf 1943, ymosododd yr Almaenwyr eto. Rhwng 4 Gorffennaf a 22 Gorffennaf,
ymladdwyd Brwydr Kursk, y frwydr danciau fwyaf erioed. Roedd gan yr Almaenwyr
tua 800,000 o droedfilwyr, 3,000 o danciau a 2,000 o awyrennau, tra'r oedd gan y
Fyddin Goch tua 1,3000,000 o droedfilwyr, 3,6000 o danciau a 2,400 o awyrennau.
Er i'r Fyddin Goch ddioddef mwy o golledion na'r Almaenwyr, methodd yr ymosodiad
a thorri trwy eu llinellau amddiffynnol. Dyma'r tro olaf i fyddin yr Almaen
fedru ymosod yn strategol ar raddfa fawr ar y ffrynt dwyreiniol, ac o hyn ymlaen
fe'u gorfodwyd i encilio yn raddol o Rwsia a thrwy ddwyrain Ewrop. Aeth y Fyddin
Goch ymlaen i feddiannu rhan ddwyreiniol yr Almaen. Lladdodd Hitler ei hun ar 30
Ebrill 1945 wrth i danciau'r Fyddin Goch nesáu at ganol Berlin.

Ar 6 Mehefin 1944, glaniodd milwyr yr Unol Daleithiau, y Deyrnas Unedig a nifer
o gynghreiriaid eraill dan Dwight D. Eisenhower ar draethau Normandi yng
ngogledd Ffrainc, gan ddefnyddio 6,000 o longau a chychod. Glaniodd 160,000 o
filwyr ar y diwrnod cyntaf, ac erbyn diwedd Awst roedd y nifer wedi cynyddu i 3
miliwn. Er eu bod yn llawer mwy niferus na'r milwyr Almaeneg oedd yn ei
gwrthwynebu, bu ymladd caled am y ddau fis nesaf. Tua diwedd Gorffennaf,
llwyddodd y Cynghreiriaid i dorri trwy linellau amddiffynnol y fyddin Almaenig,
a dechreuasant ennill tir yn gyflymach. Cipiwyd Paris oddi ar yr Almaenwyr ar 25
Awst 1944. Tua'r adeg yma, ymddangosai fel bod diwedd y rhyfel yn nesáu, ond ym
mis Medi methodd Cyrch Market Garden, ymosodiad oedd wedi ei fwriadu i groesu
afon Rhein yn Arnhem. Gwrth-ymosododd yr Almaenwyr yn yr Ardennes ym mis
Rhagfyr, ond er iddynt gael cryn lwyddiant yn y dyddiau cyntaf, fe'u gorfodwyd i
encilio. Ym mis Mawrth 1945, croesodd y Cynghreiriaid afon Rhein ger Wesel, ac
ar 25 Ebrill, cyraeddasant afon Elbe a chyfarfod y Fyddin Goch.

Roedd Albania eisoes wedi ei meddiannu gan yr Eidal yn Ebrill 1939. Roedd
Mussolini yn awyddus i efelychu llwyddiannau'r Almaen yn 1940, ac ar 28 Hydref
1940, ymosododd yr Eidalwyr ar Wlad Groeg. Cawsant beth llwyddiant ar y cychwyn,
ond bu raid iddynt encilio yn wyneb gwrth-ymosodiad y Groegiaid, a ddechreuodd
ar 14 Tachwedd. Ymunodd Hwngari, Rwmania a Bwlgaria a'r Axis, ac ymosododd yr
Almaenwyr ar Wlad Groeg o Bwlgaria. Er gwaethaf cymorth Prydeinig i'r Groegwyr,
cipiwyd Athen gan yr Almaenwyr ar 27 Ebrill 1941, ac ym mis Mai cipwyd ynys
Creta.

Ar 13 Medi 1940, ymosododd mwy na 200,000 o filwyr yr Eidal ar yr Aifft, gyda'r
bwriad o gael rheolaeth tros Gamlas Suez a meysydd olew'r Dwyrain Canol.
Gorchfygwyd hwy mewn nifer o frwydrau gan y fyddin Brydeinig, a bu raid i
Mussolini alw ar Hitler am gymorth. Gyrrwyd yr Afrikakorps i Ogledd Affrica, a
than Erwin Rommel gyrrodd y Prydeinwyr yn ôl am gyfnod. Ni allai'r Almaen ei
atgyfnerthu, fodd bynnag, ac roedd yn brin o olew. Yn 1942, gorchfygwyd yr
Afrikakorps gan y Prydeinwyr dan Bernard Montgomery ym mrwydr El Alamein.
Glaniodd yr Americanwyr yn Algeria a Morocco, ac yn raddol gyrrwyd yr Almaenwyr
o Ogledd Affrica. Ym mis Mai 1943, ildiodd yr Almaenwyr ac Eidalwyr olaf yn
Nhunisia.

Gwnaeth hyn ymosodiad ar yr Eidal yn bosibl. Ar 10 Gorffennaf 1943, glaniodd y
cynghreiriaid ar ynys Sicilia, ac ar 3 Medi, gallasant groesi Culfor Messina i'r
tir mawr. Wedi naw mis o ymladd, cipiwyd dinas Rhufain ar 4 Mehefin 1944.
Ildiodd yr Eidal, ac yna cyhoeddodd ryfel yn erbyn yr Almaen. Diarfogwyd byddin
yr Eidal gan yr Almaenwyr, a pharhaodd yr ymladd yng ngogledd yr Eidal. Daeth y
ffrynt yma yn llai pwysig wedi i'r Cynghreiriaid lanio yn Normandi, ond parhaodd
yr ymladd yma hyd fis Mai, 1945.

Ar 7 Rhagfyr 1941, ymosododd Japan ar nifer o dargedau, yn eu plith cyrch awyr
ar lynges yr Unol Daleithiau yn Pearl Harbor. Yr un pryd, glaniwyd milwyr yn
Malaya, oedd yn drefedigaeth Brydeinig. Pedwar diwrnod yn ddiweddarach,
cyhoeddodd yr Almaen ryfel ar yr Unol Daleithiau, i gefnogi Japan. Ar 10
Rhagfyr, suddodd llu awyr Japan y llongau rhyfel Prydeinig Prince of Wales a
Repulse, ac yn fuan wedyn syrthiodd Singapore i fyddin Siapan. Ym mis Ionawr
1942, ymosododd Japan ar Burma, Ynysoedd Solomon ac India'r Dwyrain Iseldiraidd.

Dechreuodd y llanw droi gyda buddugoliaeth llynges yr Unol Daleithiau dros
lynges Japan ym Mrwydr Midway rhwng 4 a 7 Mehefin 1942. Dioddefodd llynges Japan
golledion mawr, ac o hyn ymlaen llwyddodd yr Unol Daleithiau i gipio ynysoedd y
Cefnfor Tawel oddi arnynt fesul un, yn dilyn brwydro ffyrnig. Yn Awst 1942,
dechreuodd ymladd ffyrnig rhwng byddinoedd America a Japan am feddiant o ynys
Guadalcanal, un o Ynysoedd Solomon. Parhaodd yr ymladd am chwe mis, a lladdwyd
dros 40,000; yn y diwedd cafodd yr Americanwyr y fuddugoliaeth.

O hyn ymlaen, gotfodwyd y Siapaneiad i encilio'n raddol. Ar 19 Hydref 1944,
gwnaeth llu awyr Japan yr ymosodiad Kamikaze cyntaf ar lynges yr Unol
Daleithiau. Yr ymosodiadau hyn, byddai'r awyrennwr, mewn awyren oedd wedi ei
llenwi a deunydd ffrwydrol, yn ceisio taro llong â'r awyren, gan ei ladd ei hun
er mwyn niwedio'r gelyn. Cafodd y tactegau hyn beth llwyddiant, ond yn Chwwefror
- Mawrth 1945, cipiodd yr Americanwyr Iwo Jima, yna rhwng Ebrill a Mehefin,
cipiasant Okinawa. Roedd y colledion yn yr ymladd yma tua 20,000 o Americanwyr a
130.000 o Siapaneaid.

Lladdodd Adolf Hitler ei hun ar 30 Ebrill 1945 wrth i danciau'r Fyddin Goch
nesáu at ganol Berlin. Olynwyd ef fel Canghellor yr Almaen gan y Llyngesydd
Doenitz. Ychydig ddyddiad yn ddiweddarach, ar 7 Mai, ildiodd yr Almaen yn
ddiamod i'r Cynghreiriad. Rhannwyd yr Almaen yn bedwar rhanbarth dan feddiant
milwrol yr Unol Daleithiau, Prydain, Ffrainc a'r Undeb Sofietaidd. Yn 1949,
unwyd y rhanbarthau oedd dan reolaeth y pwerau gorllewinol fel Gweriniaeth
Ffederal yr Almaen, gyda Konrad Adenauer fel Canghellor. Daeth y rhan oedd ym
meddiant yr Undeb Sofietaidd yn wladwriaeth ar wahân, Gweriniaeth Ddemocrataidd
yr Almaen. Nid adunwyd y ddwy ran hyd 1990. Collodd yr Almaen diriogaethau
helaeth yn y dwyrain i Wlad Pwyl, gyda Gwlad Pwyl yn colli rhai o'i
thiriogaethau dwyreiniol hithau i'r Undeb Sofietaidd.

Parhaodd y rhyfel yn Asia a'r Cefnfor Tawel am rai misoedd. Gollyngodd yr Unol
Daleithiau fom atomig ar ddinas Hiroshima ar 6 Awst 1945, yna un arall ar ddinas
Nagasaki ar 9 Awst. Lladdwyd tua 165,000 o bobl yn yr ymosodiadau, a bu farw tua
145,000 arall yn yr wythnosau dilynol o effeithiau'r bomiau. Hefyd ar 9 Awst,
ymosododd byddin yr Undeb Sofietaidd ar Manchuria, oedd ar y pryd ym meddiant
Japan. Cyhoeddodd lywodraeth Japan ei bod yn barod i ildio ar 15 Awst, ac
arwyddwyd y ddogfen ar 2 Medi. Meddiannwyd Japan yn filwrol gan yr Unol
Daleithiau am gyfnod wedi iddi ildio, a dienyddiwyd rhai o uchel swyddogion y
lluoedd arfog wedi eu cael yn euog o droseddau thyfel, ond gadwyd i'r ymerawdwr
Hirohito barhau fel pennaeth y wladwriaeth.

Amcangyfrifir i tua 60 miliwn o bobl golli eu bywydau o ganlyniad i'r Ail Ryfel
Byd, y cyfanswm uchaf o unrhyw ryfel mewn hanes. Yn wahanol i'r Rhyfel Byd
Cyntaf, roedd canran uchel o'r colledion hyn ymysg y boblogaeth sifil. Yr Undeb
Sofietaidd a ddiddefodd fwyaf o golledion, gyda rhwng 8 a 10 miliwn o golledion
milwrol, yn cynnwys nifer fawr o garcharorion rhyfel a fu farw yng ngwersylloedd
crynhoi yr Almaen, a 10 - 15 miliwn o golledion sifil. Collodd Tseina yn agos at
20 miliwn o'i phoblogaeth i gyd, y mwyafrif ymhlith y boblogaeth sifil. Roedd
colledion milwrol yr Almaen dros 5 miliwn, y mwyafrif o'r rhain ar y ffrynt
dwyreiniol., a cholledion milwrol Japan dros 2 filiwn.

Roedd y colledion sifil yn cynnwys pobl a laddwyd mewn cyrchoedd awyr. Ymhlith y
cyrchoedd awyr a achosodd fwyaf o golledion, roedd cyrchoedd awyr Prydain ac
America ar ddinasoedd Hamburg a Dresden yn yr Almaen, a'r ymosodiadau atomig ar
Hiroshima a Nagasaki. Lladdwyd miliynau yng ngwesylloedd yr Almaen (gweler "Yr
Holocost" isod), a bu farw miliymau eraill o newyn o ganlyniad i'r rhyfel mewn
gwledydd fel Tseina ac India.

Yr Holocost yw'r term a ddefnyddir am ladd tua chwe miliwn o Iddewon Ewropeaidd
yn ystod yr Ail Ryfel Byd, fel rhan o raglen fwriadol o hil-laddiad gan y
Natsïaid. Lladdwyd nifer fawr o bobloedd a grwpiau eraill gan y Natsïaid hefyd,
yn cynnwys y Roma, carcharorion rhyfel o'r Undeb Sofietaidd, pobl hoyw, pobl
anabl, Tystion Jehovah ac eraill. Mae rhywfaint o anghytundeb ymysg ysgolheigion
a ddylid cynnwys y rhain yn y term "Holocost", neu a ddylid ei ddefnyddio am yr
Iddewon yn unig.

Dechreuodd yr erlid ar yr Iddewon a grwpiau eraill yn raddol wedi i'r Natsïaid
ddod i rym yn yr Almaen, ond dim ond wedi dechrau'r rhyfel y bu lladd ar raddfa
fawr. Erbyn y 1940au roedd gwersylloedd difa megis Auschwitz a Treblinka wedi eu
sefydlu, lle lladdwyd miliynau trwy ddefnyddio nwy a dulliau eraill. Credir i
1.4 miliwn o bobl gael eu lladd yn Auschwitz yn unig, a thuag 800,000 yn
Treblinka. Cysylltir y rhaglen yma yn arbennig â Heinrich Himmler a'r SS.

Roedd nifer o'r prif arweinwyr megis Hitler ei hun, Heinrich Himmler a Joseph
Goebbels wedi ei lladd ei hunain cyn cael eu dal gan y cyngheiriaid neu yn fuan
wedyn, ac ni wyddai neb beth oedd hanes Martin Bormann. Cynhaliwyd cyfres o
achosion llys gan y Cynghreiriaid, yn enwedig Profion Nuremberg, yn erbyn y
gweddill o arweinwyr llywodraeth Natsiaidd yr Almaen. Dedfrydwyd nifer ohonynt i
farwolaeth, a charcharwyd eraill am wahanol gyfnodau. Ystyrir y rhain yn
ddatblygiad pwysig ym maes cyfraith ryngwladol.

O ganlyniad i'r rhyfel hwn daeth ynysiaeth yr Unol Daleithiau i ben,
ail-adeiladwyd yr Almaen a Siapan fel gwledydd diwydiannol pwysig iawn, daeth yr
Unol Daleithiau a'r Undeb Sofietaidd yn ddwy arch bŵer, a sefydlwyd y
Cenhedloedd Unedig er mwyn ceisio rhwystro rhyfel byd yn y dyfodol. Yn Tseina,
cipiwyd gryn gan y Comiwnyddion dan Mao Zedong, ac yn 1949 cyhoeddodd Mao, a
oedd erbyn hynny'n Gadeirydd y Blaid Gomiwnyddol, Weriniaeth Pobl Tseina. Roedd
Prydain a Ffrainc wedi eu gwanhau yn fawr o ganlyniaid i'r rhyfel, ac yn y
blynyddoedd nesaf dechreuasant golli gafael ar eu hymerodraethau. Daeth India yn
annibynnol yn 1947. Un arall o ganlyniadau'r rhyfel oedd ffurfio gwladwriaeth
Israel.

Yn fuan datblygodd cystadleuaeth rhwng yr Undeb Sofietaidd a gwledydd Cytundeb
Warsaw ar y naill ochr a'r Unol Daleithiau a gwledydd NATO ar y llall a elwir y
Rhyfel Oer. Parhaodd o tua 1945 hyd i tua 1990.



https://cy.wikipedia.org/wiki/Gwyddoniadur

Cyfrol ysgrifenedig gynhwysfawr, sy'n gasgliad o wybodaeth ar bwnc neu
amrywiaeth o bynciau yw gwyddoniadur.

Ysgrifenwyd cyfrolau gwyddoniadurol gan rai o awduron Groeg yr Henfyd, megis
Aristoteles, a Plinius. Un o brif ganolfannau i weithgarwch o'r fath oedd
Llyfrgell enwog Alecsandria yn Yr Aifft.

Yn ystod yr Oesoedd Canol, datblygwyd y dull gwyddonol a'r arfer o nodi
ffynonellau gan ysgolheigion Mwslemaidd, a chynhyrchwyd sawl cyfrol gynhwysfawr.
Ymysg y rhai mwyaf nodedig mae gwaith Abu Bakr al-Razi ar wyddoniaeth, 270 llyfr
Al-Kindi, gwyddoniadur meddygol Ibn Sina, a chyfrolau hanes y Ash'ari, al-Tabri,
al-Masudi, ac eraill.

Ysgrifenodd Cassiodorus (c.490 - c.580) wyddoniadur ar ddysg a'r Saith
Celfyddyd, sef yr Institutiones divinarum et saecularium litterarum. Daeth y
llyfr yn waith safonol yn yr Oesoedd Canol a astudid ledled Ewrop.

Datblygodd y gwyddoniadur modern o'r geiriadur yn ystod y 18fed ganrif. Ymysg
cyfrolau arloesol y ganrif honno mae'r Cyclopaedia, or Universal Dictionary of
Arts and Sciences, Encyclopædia Britannica, a'r Brockhaus Konversations-Lexikon.

Cyhoeddwyd y gwyddoniadur aml-gyfrol Cymraeg cyntaf mewn deg cyfrol rhwng 1854 a
1879 dan yr enw Y Gwyddoniadur Cymreig, dan olygyddiaeth gyffredinol John Parry
(1812-1874).

Daw'r gair am wyddoniadur mewn llawer o ieithoedd (Saesneg encyclopaedia a
(Ffrangeg encyclopédie er enghraifft) o'r gair Lladin Canol encyclopaedia, o'r
gair Roeg ενγκύκλια παιδεία "addysg gyffredinol". Mae gan y Gymraeg gair
cynhenid am wyddoniadur, ac yn anarferol yn hynny o beth.



https://cy.wikipedia.org/wiki/Yr_Alban

Gwlad yng ngogledd orllewin Ewrop yw'r Alban (hefyd Sgotland) (Gaeleg yr Alban:
Alba; Sgoteg a Saesneg: Scotland). Perthynai trigolion ei deheudir i'r un grŵp
ethnig a phobl Cymru am gyfnod o fileniwm, gyda'r Frythoneg Orllewinol (ac yna'r
Gymraeg) yn cael ei siarad o lannau'r Fife i Fynwy. Mae felly'n un o'r gwledydd
Celtaidd ac yn un o wledydd Prydain, enwog am ei wisgi. Ar 18 Medi cynhaliwyd
Refferendwm annibyniaeth i'r Alban, 2014 a flwyddyn yn ddiweddarach cafwyd
Etholiad Cyffredinol lle gwelwyd newid syfrdanol yng nghenedlaetholdeb ei
thrigolion.

Sant Andreas, un o apostolion Iesu Grist, yw nawddsant yr Alban - y 30ain o
Dachwedd yw dyddiad dygwyl Sant Andreas. Roedd yr Alban yn deyrnas annibynnol
tan y 18g. Ar y 26ain o Fawrth 1707, unwyd senedd yr Alban â senedd Lloegr a
ffurfiwyd teyrnas unedig Prydain Fawr. Ail-sefydlwyd senedd yr Alban yn 1999 fel
senedd ddatganoledig o dan lywodraeth Llundain.

Siaredir dwy iaith frodorol yn yr Alban yn ogystal â'r Saesneg - Gaeleg a
Sgoteg. Mae Gaeleg yn iaith Geltaidd. Hi oedd iaith wreiddiol teyrnas yr Alban
ac mae'n dal yn iaith fyw yn y gogledd orllewin. Mae Sgoteg yn perthyn i'r
Saesneg, ac fe'i hystyrir yn dafodiaith Saesneg gan rai, er bod Llywodraeth yr
Alban a Siarter Ieithoedd Lleiafrifol Ewrop yn ei chyfrif yn iaith leiafrifol
draddodiadol. Mae'n dal i gael ei siarad yn nwyrain a de'r Alban.

O ran arwynebedd, mae'r tir mawr yn draean y gweddill o wledydd Prydain, sef
78,772 km2 (30,414 millt sg),. Mae felly tua'r un maint â'r Weriniaeth Tsiec. Yr
unig ffin wleidyddol ydy hwnnw yn ne'r wlad gyda Lloegr, sy'n 96 cilometres
(60 mi) - rhwng aber yr Afon Tweed yn y dwyrain hyd at Merin Rheged (Solway
Firth) Saif Iwerddon 30 km i'r gorllewin o benrhyn Kintyre; Mae Norwy 305 km i'r
gogledd ddwyrain, ac mae Ynysoedd Faroe 270 km i'r gogledd.

Mae'r Alban yn nodedig am ei mynyddoedd. Yn ystod y cyfnod Pleistosen, roedd y
wlad wedi'i gorchuddio o dan rew ac mae olion y rhewlifau i'w gweld yn amlwg ar
y tirwedd. Y prif nodwedd ddaearegol yw'r ffalt a red o Arran hyd at Stonehaven
ac mae'r creigiau sydd i'r gogledd o'r ffin hwn (sef Ucheldir yr Alban) yn hen
iawn ac yn perthyn i gyfnod Cambriaidd a Chyn-Gambriaidd.

Mae'r iseldir yn perthyn i ddau gyfnod gwahanol; mae gogledd yr iseldir yn
perthyn i'r Paleogen a'r de'n perthyn i'r cyfnod Silwraidd, sef 408.5 miliwn o
flynyddoedd yn ôl.

Dinistriodd y rhewlifoedd parhaus, a orchuddiai arwynebedd tir yr Alban yn
llwyr, unrhyw olion o fodolaeth dynol yn ystod y cyfnod Oes Ganol y Cerrig.
Credir i'r criwiau cyntaf o helwyr-gasglwyr gyrraedd yn yr Alban oddeutu 12,800
o flynyddoedd yn ôl, am fod yr iâ wedi diflannu wedi'r cyfnod rhewlifol olaf.

Dechreuodd y setlwyr cyntaf adeiladu eu tai parhaol cyntaf yn yr Albaen tua
9,500 o flynyddoedd yn ôl, a gwelwyd y pentrefi cyntaf tua 6,000 o flynyddoedd
yn ôl. Daw'r pentref Skara Brae ar prif dir Orkney o'r cyfnod hwn. Mae
cynefinoedd Neolithig, safleoedd claddu a defodau yn gyffredin iawn yn Ynysoedd
y Gogledd ac Ynysoedd y Gorllewin, lle roedd prinder o goed wedi arwain at y
rhan fwyaf o adeiladau'n cael eu codi o garreg.

Siaradwyd y Frythoneg Ddwyreiniol o lannau'r Fife i lannau'r Hafren a Chynfeirdd
o ddeheudir yr Alban oedd Taliesin ac Aneirin. Arweinydd o Fanaw Gododdin yn
Nyffryn y Forth oedd Cunedda yn ôl yr hanes, sef sefydlydd Teyrnas Gwynedd.
Roedd cryn gyfathrach a mynd-a-dod rhwng Cymru a'r Alban hefyd yn Oes y
Seintiau: mae Cyndeyrn (Saesneg: Mungo) yn dal i gael ei gofio yn Llanelwy ac yn
Glasgow.



https://cy.wikipedia.org/wiki/Llydaw

Un o'r gwledydd Celtaidd, yng ngweriniaeth Ffrainc, yw Llydaw (Llydaweg: Breizh,
Ffrangeg: Bretagne). Fe'i rhannwyd rhwng dau ranbarth (régions) Ffrengig gan
lywodraeth Vichy Ffrainc yn ystod yr Ail Ryfel Byd, sef Bretagne a Rhanbarth
Bröydd Liger. Yn y naill y mae pedwar o bum département y wlad; yn y llall y
mae'r pumed (Liger-Iwerydd), ynghŷd â départements sy'n rhan o fröydd eraill.

Yn 2006, amcangyfrifwyd fod poblogaeth Llydaw tua 4.3 miliwn. O'r rhain, roedd
72% yn byw yn region Bretagne, a 28% yn Pays-de-la-Loire.

Fe ymfudodd llawer o hynafiaid y Llydawyr o Ynys Prydain ar ôl ymadawiad y
Rhufeiniaid yn 410 OC. Yn y 9g, llwyddodd Nevenoe (Nominoë yn Ffrangeg) i gyfuno
Llydaw oll yn un deyrnas.

Yn Rhyfel Olyniaeth Llydaw, rhwng 1341 a 1364, fe wrthdarodd cynghreiriaid
Lloegr yn erbyn cynghreiriaid Ffrainc. Daeth annibyniaeth Llydaw i ben drwy
Ddeddf Uno yn 1532, ond roedd ganddi rywfaint o ymreolaeth o fewn Ffrainc tan
1789. Gwrthryfel yn erbyn y Chwyldro Ffrengig oedd y Chouanted, a gefnogwyd gan
y Saeson.

Datblygodd y mudiad cenedlaethol Llydewig modern tua diwedd y 19g a dechrau'r
20g. Pan orchfygwyd Ffrainc gan Yr Almaen yn yr Ail Ryfel Byd, bu hollt yn y
mudiad cenedlaethol. Roedd rhai cenedlaetholwyr Llydewig yn amlwg yn y
gwrthwynebiad arfog i'r Almaenwyr, tra dewisodd eraill megis Roparz Hemon
gydweithio gyda'r Almaenwyr yn y gobaith o ennill annibyniaeth i Lydaw. Yn
Rhagfyr 1943 llofruddiwyd yr Abbé Perrot, cenedlaetholwr Llydewig amlwg, gan
aelod o'r Blaid Gomiwnyddol, gan haeru ei fod yn cydweithio a'r Almaenwyr. Bu
raid i eraill, megis Roparz Hemon, ffoi i Gymru ac Iwerddon ar ddiwedd y rhyfel,
a bu adwaith cryf ar ran llywodraeth Ffrainc yn erbyn yr iaith a'r diwylliant
Llydewig.

Pan rannwyd Ffrainc yn ranbarthau gweinyddol, nid oedd rhanbarth Bretagne ond yn
cynnwys pedwar allan o'r pump departement oedd yn draddodiadol yn rhan o Lydaw.
Ni chynhwyswyd Loire-Atlantique, sy'n cynnwys Nantes, un o ddwy brifddinas
draddodiadol Llydaw. Bu dirywiad mawr yn sefyllfa'r iaith Lydaweg ers 1945; mewn
llawer o ardaloedd lle siaredid yr iaith, magwyd plant a aned ers y cyfnod yma
yn uniaith Ffrangeg. Ers y 1970au bu cynnydd mewn diddordeb yn iaith a
diwylliant Llydaw, yn arbennig mewn cerddoriaeth, lle daeth Alan Stivell yn
adnabyddus.Mae mudiad Diwan wedi sefydlu ysgolion Llydaweg i geisio achub yr
iaith.

Ar 16 Mawrth 1978, drylliwyd y llong Amoco Cadiz gerllaw porthladd bychan
Portsall yn Ploudalmézeau. Collwyd rhan helaeth o'i llwyth o olew i'r môr, gan
greu difrod mawr ar draethau gogleddol Llydaw.

Ers yr Oesoedd Canol, mae gwahanaeth eglur rhwng Llydaw Isel (yn yr Orllewin:
Breizh-Izel neu Goueled-Breizh; Basse-Bretagne) a Llydaw Uchel (yn y Dwyrain:
Breizh-Uhel neu Gorre-Breizh; Haute-Bretagne neu Pays Gallo). Mae'r mwyafrif o
siaradwyr Llydaweg yn Llydaw Isel, lle mae trefi Kemper (Quimper), Brest, an
Oriant (Lorient), a Gwened (Vannes). Yn Llydaw Uchel, pa fodd bynnag, yr oedd y
werin yn siarad Gallo, ac yma y mae'r ddwy ddinas fawr (Naoned a Roazhon) a
llawer o drefi eraill, er enghraifft Sant Maloù (Saint-Malo), Sant Nazer
(Saint-Nazaire) a Sant Brïeg (Saint-Brieuc). Mae'r "ffin" ddiwyllianol hon yn
ymestyn o Sant Brïeg i dre Gwened.

O fewn pob department ceir cymuned: kumunioù (Llydaweg) a communes (Ffrangeg) i
"gymuned".



https://cy.wikipedia.org/wiki/Y_Swistir

Mae'r Swistir (enw Lladin swyddogol: Confoederatio Helvetica, Almaeneg: Schweiz,
Ffrangeg: Suisse, Eidaleg: Svizzera, Romaunsch: Svizra) yn wladwriaeth ffederal
yng nghanol Ewrop, ac felly heb arfordir. Mae'n ffinio â'r Almaen, Ffrainc, yr
Eidal, Awstria a Liechtenstein. Bern ydy'r brifddinas, a Zürich ydy'r ddinas
fwyaf. Mae'n wlad fynyddig iawn ac mae rhan helaeth o'r Alpau o fewn ei ffiniau.

Mae'r Swistir yn un o wledydd cyfoethocaf y byd 'per capita', gyda thraddodiad
cryf o fod yn niwtral yn wleidyddol ac yn filwrol. Serch hynny, mae'r Swistir
wedi bod yn flaenllaw ym myd cydweithrediad rhyngwladol, gan roddi cartref i
nifer o fudiadau rhyngwladol megis Y Groes Goch.

Mae'r enw Lladin ar y wlad Confoederatio Helvetica yn osgoi gorfod dewis un o
bedair iaith swyddogol y wlad, sef Almaeneg, Ffrangeg, Eidaleg a Romaunsch.

Yn y cyfnod Rhufeinig, roedd nifer o lwythau Celtaidd yn byw yn yr ardal sy'n
awr yn ffurfio'r Swistir. Y pwysicaf o'r rhain oedd yr Helvetii. Daw enw
swyddogol Lladin y Swistir, Confoederatio Helvetica neu Helvetia, o enw'r llwyth
yma. Ceir manylion amdanynt gan Iŵl Cesar yn ei Commentarii de Bello Gallico.
Dywed Cesar fod un o uchelwyr yr Helvetii, Orgetorix, wedi cynllunio i'r holl
lwyth ymfudo o ardal yr Alpau i orllewin Gâl. Gadawodd yr Helvetii eu cartrefi
yn 58 CC. Erbyn iddynt gyrraedd ffîn tiriogaeth yr Allobroges, roedd Cesar wedi
malurio'r bont yn Genefa i'w hatal rhag croesi. Gyrrodd yr Helvetii lysgenhadon
i ofyn am ganiatad i fynd trwy'r tiriogaethau hyn, ond wedi i Cesar gasglu ei
fyddin ynghyd, gwrthododd roi hawl iddynt basio. Dilynodd yr Helvetii lwybr
arall, trwy diriogaethau'r Sequani, ac anrheithio tiroedd yr Aedui, a ofynnodd i
Cesar am gymorth. Ymosododd Cesar arnynt wrth iddynt groesi Afon Saône, a'u
gorchfygu. Gorchfygwyd hwy eto ger Bibracte, a bu raid iddynt ildio i fyddin
Cesar yn fuan wedyn. Gorchmynodd iddynt ddychwelyd i'w hen diriogaethau.

Sefydlwyd y Swistir ar 1 Awst 1291, pan ddaeth tri canton, Uri, Schwyz ac
Unterwalden, at ei gilydd a gwneud cytundeb i gynothwyo ei gilydd i ddod yn
annibynnol ar frenhinllin yr Habsburg.

Cydnabyddwyd annibyniaeth y Swistir yn Heddwch Westffalia yn 1648, a roddodd
ddiwedd ar y Rhyfel Deng Mlynedd ar Hugain. Ychwanegodd cantonau eraill ei
hunain at y conffederasiwn dros y blynyddoedd.

Yn ystod y Chwyldro Ffrengig, newidiwyd y dull o lywodraethu, a sefydlwyd y
Weriniaeth Helfetaidd fel gweriniaeth ganolog. Fodd bynnag, dychwelwyd at drefn
conffederasiwn yn 1803.

Dominyddir daearyddiaeth y Swistir gan ei mynyddoedd a'i bryniau. Saif y Swistir
yng nghanolbarth Ewrop fel gwlad tirgaeëdig, felly nid oes ganddi arfordir. Yn y
de mae prif gadwyn yr Alpau yn ymestyn ar hyd y ffin â'i copaon uchaf yn
dynodi'r ffin honno. Copa uchaf y Swistir yw'r Dufourspitze, 4634 medr o uchder.
Ymhlith copaon enwocaf yr Alpau Swisaidd mae'r Matterhorn, yr Eiger a'r
Jungfrau. Yn y canolbarth mae llwyfandir, tra yn y gogledd-orllewin mae
mynyddoedd y Jura o gwmpas y ffîn a Ffrainc. Mae'r mynyddoedd hynny a'r bryniau
llai sy'n llenwi'r rhan fwyaf o ganolbarth a gogledd y wlad yn cael eu gwahanu
gan nifer o ddyffrynoedd a chymoedd mawr a bach.

Y mae'r Swistir yn wlad â nifer fawr o lynnoedd ac afonydd yn ogystal. Rhennir y
ddau lyn mwyaf, Llyn Léman (Llyn Genefa) (581.3 km2) a'r Bodensee (541.1 km2)
gyda gwledydd eraill. Y llyn mwyaf sy'n gyfangwbl o fewn y Swistir yw Llyn
Neuchâtel (218.3 km2). Mae'n wlad goediog iawn.

Saif y Swistir yng nghanolbarth Ewrop, ac mae'n fan cyfarfod i nifer o
ddiwylliannau Ewrop, gan fod y wlad yn ffinio â Ffrainc, yr Almaen a'r Eidal.
Mae 75% o'r boblogaeth yn byw ar y llwyfandir yng nghanol y wlad, rhwng yr Alpau
a mynyddoedd y Jura ac o ddinas Genefa yn y gorllewin hyd at afon Rhein a'r
Bodensee yn y gogledd-ddwyrain. Mae gan y wlad safon byw gyda'r uchaf yn y byd.

Ceir nifer sylweddol o drigolion nad ydynt yn ddinasyddion y Swistir; 1,524,663
(20.56%) yn 2004, o'i gymharu a tua 5.9 miliwn o ddinasyddion yr un flwyddyn.
Roedd tua 623,100 o ddinasyddion y Swistir yn byw mewn gwledydd eraill, y nifer
fwyaf yn Ffrainc (166,200).

O ran crefydd, disgrifia 5.78 miliwn (79.2%) o'r trigolion eu hunain fel
Cristnogion yn 2000 (Catholig 41.8%, Protestaniaid 35.3%, Eglwys Uniongred
1.8%). Roedd 809,800 (11.1%) heb grefydd, 310,800 (4.3%) yn ddilynwyr Islam a
17,900 (0.2%) yn Iddewon.

Ceir nifer o ieithoedd swyddogol yn y Swistir. Almaeneg yw mamiaith y nifer
fwyaf o'r trigolion, 63.7% yn ôl cyfrifiad 2000. O 26 canton y Swistir, Almaeneg
yw iaith 17 ohonynt. Siaredir nifer o dafodieithoedd Almaeneg y Swistir,
Schwyzerdütsch, a dim ond yn y sefyllfaoedd mwyaf ffurfiol y defnyddir Almaeneg
safonol (Hochdeutsch).

Siaredir Ffrangeg fel mamiaith gan 20.4% o'r boblogaeth, yng ngorllewin y wlad
yn bennaf. Ffrangeg yw iaith swyddogol pedair canton: Genefa, Jura, Neuchâtel a
Vaud, gyda thair arall yn ddwyieithog gyda Ffrangeg yn un o'r ieithoedd
swyddogol. Siaredir Eidaleg fel iaith gyntaf gan 6.5%, yn y de yn bennaf, ac
mae'n iaith swyddogol canton Ticino. Siaredir Romawnsch gan 0.5%, yn bennaf yng
nghanton Grisons. Roedd tua 9% a mamiaith nad oedd yn un o ieithoedd swyddogol y
Swistir.



https://cy.wikipedia.org/wiki/Iwerddon

Mae Iwerddon (Gwyddeleg: Éire, a Saesneg: Ireland) yn un o'r gwledydd Celtaidd
yng ngogledd orllewin Ewrop ac yn ynys ym Môr Iwerydd. Gwyddeleg, iaith Geltaidd
yn perthyn i Aeleg a Manaweg, ydyw'r iaith gynhenid ond Saesneg a siaredir gan y
mwyafrif ers y 19g. Mae dwy uned wleidyddol yn rhannu'r ynys: Gweriniaeth
Iwerddon a Gogledd Iwerddon (darn o'r Deyrnas Unedig).

Yn y cyfnod cynnar, nid oedd Iwerddon yn ynys, gan fod tir yn ei chysylltu ag
Ynys Prydain ac ag Ewrop. Mae'r olion cyntaf sydd wedi eu darganfod hyd yn hyn
yn dyddio i tua 8000 CC.. Mae llawer mwy o olion o'r cyfnod Neolithig, gyda
nifer o feddau neu gromlechi enwog o'r cyfnod yma, megis Newgrange.

Credir i'r cenhadon Cristionogol cyntaf gyrraedd yr ynys tua dechrau neu ganol y
5g, gyda Sant Padrig yn arbennig o amlwg. Erbyn tua 600 roedd yr hen grefydd
wedi diflannu i bob pwrpas. O tua 800 bu llawer o ymosodiadau gan y Llychlynwyr,
a bu difrod fawr ar y mynachlogydd o ganlyniad. Ymsefydlodd rhai o'r Llychlynwyr
ar arfordir dwyreiniol Iwerddon a thyfodd Dulyn yn ganolfan bwysig yn y byd
Llychlynaidd. Roedd yna gysylltiadau cryf rhwng "Gwŷr Dulyn" a brenhinoedd
Gwynedd erbyn yr Oesoedd Canol. Ganwyd Gruffudd ap Cynan yn Nulyn a'i fagu yn
Swords gerllaw. Yr oedd yn fab i Cynan ap Iago a Ragnell ferch Olaf Arnaid,
brenin Daniaid Dulyn, ac yn ystod ei ymdrechion i ennill rheolaeth dros Wynedd
cafodd Gruffudd lawer o gymorth o Iwerddon. Yn 1169 ymosodwyd ar yr ynys gan
arglwyddi Normanaidd, llawer ohonynt o arglwyddiaethau Normanaidd Cymru, megis
eu harweinydd Richard de Clare, 2il Iarll Penfro, a elwid yn Strongbow. Roedd y
rhain yn ddeiliaid y goron Seisnig, ond dim ond yn raddol y daeth brenhinoedd
Lloegr i lwyr reoli Iwerddon. Am ganrifoedd dim ond Y Rhanbarth Seisnig yr
oeddynt yn ei reoli, gyda ffiniau hwn yn amrywio yn ôl llwyddiant milwrol y ddwy
ochr. Bu cyfres o ymgyrchoedd milwrol rhwng 1534 a 1691, yn cynnwys ymgyrch gan
Oliver Cromwell yn 1649–50 pan laddwyd miloedd o Wyddelod. Yn yr un cyfnod
trawsblannwyd miloedd o ymfudwyr o Loegr a'r Alban i Iwerddon.

Yn y cyfnod yma roedd gan Iwerddon ei senedd ei hun, er nad oedd gan y mwyafrif
o'r brodorion, oedd yn Gatholigion, unrhyw ran mewn llywodraeth. Bu gwrthryfel
yn 1798 gyda rhywfaint o gymorth o Ffrainc, ond cafodd ei orchfygu a lladdwyd
miloedd lawer. Yn 1801, gwnaed i ffwrdd a senedd Iwerddon a chafodd yr ynys ei
hymgorffori yn y Deyrnas Unedig. Yn 1823, dechreuodd cyfreithiwr Catholig,
Daniel O'Connell, ymgyrch i sicrhau'r bleidlaid i Gatholigion, a llwyddwyd i
sicrhau hyn yn 1829. Yn y cyfnod 1845-1849 effeithiwyd ar yr ynys gan "Y Newyn
Mawr" (Gwyddeleg: An Gorta Mór). Credir i tua miliwn o bobl farw o newyn a
gorfodwyd i nifer llawer mwy ymfudo o Iwerddon i geisio bywoliaeth. Lleihaodd
poblogaeth Iwerddon o 8 miliwn cyn y newyn i 4.4 miliwn yn 1911. Yn rhannol
oherwydd hyn, ac hefyd oherwydd effaith ysgolion Saesneg eu hiaith, dechreuodd y
ganran o'r boblogaeth a fedrai'r iaith Wyddeleg leihau, a diflannodd yn hollol o
rai ardaloedd.

Parhaodd cenedlaetholdeb yn gryf, a bu nifer o wrthryfeloedd yn ystod hanner
cyntaf y 19g. Bu hefyd ymgyrchoedd am hunanlywodraeth trwy ddulliau seneddol, ac
yn y 1870au daeth hyn yn bwnc llosg trwy ymdrechion Charles Stewart Parnell.
Cyflwynodd y prif weinidog Prydeinig William Ewart Gladstone ddau fesur i roi
hunanlywodraeth i Iwerddon yn 1886 a 1893, ond gorchfygwyd hwy yn Nhy'r
Cyffredin. Yn 1910 roedd y Blaid Seneddol Wyddelig dan John Redmond mewn
sefyllfa gref yn Nhy'r Cyffredin, gyda'r Rhyddfrydwyr yn dibynnu ar eu
cefnogaeth i barhau mewn grym. Yn 1912 cyflwynwyd mesur arall i roi
hunanlywodraeth i Iwerddon o fewn y Deyrnas Gyfunol, ond gwrthwynebwyd hyn yn
gryf gan y Protestaniaid yn y gogledd-ddwyrain. Rhoddodd dechreuad y Rhyfel Byd
Cyntaf yn 1914 derfyn ar y mesur am y tro.

Yn 1916 bu gwrthryfel arall, Gwrthryfel y Pasg, gydag ymladd ffyrnig yn ninas
Dulyn dros wythnos y Pasg. Gorchfygwyd y gwrthryfel gan y fyddin Brydeinig a
dienyddiwyd nifer o'r arweinwyr, yn cynnwys Padraig Pearse a James Connolly.
Fodd bynnag, trodd hyn lawer o boblogaeth Iwerddon o blaid annibyniaeth lwyr. Yn
Ethloliad Cyffredinol 1918, collodd y Blaid Seneddol Wyddelig, oedd yn ceisio
hunanlywodraeth, bron y cyfan o'u seddau yn Iwerddon i Sinn Féin, oedd yn hawlio
annibyniaeth lwyr. Roedd llawer o'r rhai a gymerodd ran yn y gwrthryfel ymysg y
rhai a sefydlodd y Dáil Cyntaf yn 1919, yn eu plith Éamon de Valera a Michael
Collins. Datblygodd rhyfel rhwng Byddin Weriniaethol Iwerddon (yr I.R.A) a'r
fyddin Brydeinig a'i hunedau cynorthwyol megis y "Black and Tans". Yn 1922
arwyddwyd cytundeb rhwng yr arweinwyr Gwyddelig, Arthur Griffith a Michael
Collins, a'r llywodraeth Brydeinig dan David Lloyd George. Roedd y cytundeb yma
yn rhoi annibyniaeth i 26 o siroedd Iwerddon, gan greu Gweriniaeth Iwerddon, ond
gyda chwech sir yn y gogledd-ddwyrain, lle roedd y mwyafrif o'r boblogaeth yn
Brotestaniaid, yn parhau yn rhan o'r Deyrnas Unedig.

Yn fras, gellir disgrifio nodweddion daearyddol Iwerdon fel gwastadeddau eang
yng nghanol yr ynys, gyda mynyddoedd gerllaw'r arfordir yn amgylchynu'r
gwastadedd hwn. Y mynydd uchaf yw Corrán Tuathail (Saesneg: Carrauntoohil), ym
mynyddoedd Macgillycuddy’s Reeks yn Swydd Kerry yn y de-orllewin, sy'n 1,041
medr (3,414 troedfedd) o uchder. Ymhlith mynyddoedd eraill yr ynys mae
Mynyddoedd Wicklow. Ceir nifer sylweddol o ynysoedd o amgylch yr arfordir, yn
enwedig oddi ar yr arfordir gorllewinol.

Yr afon fwyaf ar yr ynys yw Afon Shannon, sy'n 259 km (161 millir) o hyd, gydag
aber sy'n 113 km (70 milltir) arall o hyd. Mae'n llifo i Fôr Iwerydd ychydig i'r
de o ddinas Limerick. Ceir hefyd nifer o lynnoedd sylweddol o faint; Lough Neagh
yn y gogledd yw'r mwyaf; Loch Coiribe yn y gorllewin yw'r ail o ran maint, a
llyn mwyaf Gweriniaeth Iwerddon. Trydydd llyn Iwerddon o ran maint yw Loch
Deirgeirt (Lough Derg) ar Afon Shannon.

Mae gan Iwerddon nifer o ynysoedd, yn enwedig oddi ar yr arfordir gorllewinol. Y
fwyaf o'r ynysoedd hyn yw Ynys Achill; mae Ynysoedd Arann hefyd yn nodedig.
Ymhlith yr ynysoedd eraill mae Ynysoedd Blasket, Ynys Rathlin ac Ynys Toraigh.



https://cy.wikipedia.org/wiki/Cynnwys_rhydd

Cyfeiria'r term cynnwys rhydd, neu wybodaeth rhydd, at unrhyw fath o waith at
bwrpas, gwaith celf, neu gynnwys heb unrhyw gyfyngiad cyfreithiol arwyddocaol i
ryddid pobl i ddefnyddio, dosbarthu copïau, addasu ac i ddosbarthu gwaith sy'n
tarddu o'r cynnwys. Mae'n wahanol i gynnwys agored; gellir addasu cynnwys neu
ffeiliau "rhydd"; nid yw bob amser yn bosib gwneud hynny gyda ffeiliau "agored".

Mae cynnwys rhydd yn cwmpasu'r holl weithiau sydd yn y parth cyhoeddus a'r
gweithiau hynny sydd â hawlfraint arnynt sydd â thrwyddedau sy'n parchu ac
ategu'r rhyddid y sonir amdano uchod. Am fod cyfraith hawlfraint yn rhoi
rheolaeth fonopoliaidd i ddeiliaid gweithiau yn awtomatig dros eu creadigaethau
yn y mwyafrif o wledydd, rhaid nodi cynnwys sydd â hawlfraint arno'n rhydd, fel
arfer drwy gynnwys cyfeiriadau neu gynnwys datganiadau trwyddedu o fewn y
gwaith.

Er yr ystyrir darn o waith sydd yn y parth gyhoeddus am fod ei hawlfraint wedi
dirwyn i ben yn rhydd, gallai ddod yn an-rhydd unwaith eto gan ddod yn an-rhydd
neu anghyfreithlon os yw'r gyfraith hawlfraint yn newid.

Yn 2011 cyhoeddodd y Canghellor George Osborne ei fwriad i sefydlu Sefydliad y
Data Rhydd (Saesneg: Open Data Institute) i hyrwyddo rhannu data er mwyn gweld
twf o fewn byd busnes. Bydd y sefydliad yn cael ei reoli gan ddyfeisiwr y we
fyd-eang, sef Sir Tim Berners-Lee, a'r Athro Nigel Shadbolt o Brifysgol
Southampton.



https://cy.wikipedia.org/wiki/Y_Rhyfel_Byd_Cyntaf

Dechreuodd y Rhyfel Byd Cyntaf yn 1914 a daeth i ben yn 1918. Dyma'r tro cyntaf
y defnyddiwyd arfau cemegol a'r tro cyntaf y gollyngwyd bomiau o awyrennau. Nid
oedd cymaint o filwyr erioed o'r blaen wedi cael eu defnyddio mewn gwrthdaro neu
ryfel, ac anafwyd mwy o filwyr nag erioed o'r blaen.

Roedd y Rhyfel Byd Cyntaf yn gyfnod o newidiau mawr, gan roi terfyn ar yr hen
drefn a pharatoi'r ffordd i'r drefn newydd. Dyma gyfnod cwymp teuluoedd fel yr
Habsburg, y Romanov, a'r Hohenzollern a oedd wedi bod mor ddylanwadol yng
ngwleidyddiaeth Ewrop gyda'u gwreiddiau yn mynd yn ôl i ddyddiau y croesgadau.

Achosodd y rhyfel hon yr Ail Ryfel Byd yn ogystal a Chomiwnyddiaeth a'r Rhyfel
Oer ac felly roedd yn ddylanwad sylweddol ar fywyd yr ugeinfed ganrif.

Oherwydd y rhyfel hon daeth cyfnod absoliwtiaeth Ewrop i ben a chafwyd Chwyldro
Rwsia. Cwymp yr Almaen (heb ddatrys problemau'r wlad) oedd achos Natsïaeth a
dechrau yr Ail Ryfel Byd ym 1939.

Dyma'r rhyfel modern cyntaf i ddibynnu ar dechnoleg arfau a lledaenu dychryn
rhwng pobl cyffredin nad oeddent yn filwyr.

Lladdwyd mwy na 9 miliwn o filwyr yn ystod y brwydrau a bron cynnifer o bobl
cyffredin o achos newyn, hil-laddiad a bomiau. Lladdwyd 40,000 o Gymry a oedd yn
y lluoedd arfog.

Roedd ras arfau milwrol wedi tyfu ac wedi dwysau erbyn 1906 rhwng Prydain a'r
Almaen. Roedd adeiladu'r llong ryfel HMS Dreadnought wedi peri i'r holl longau
rhyfel blaenorol fod yn ddiwerth.

Yn 1914 roedd nifer o gytundebau milwrol rhwng gwledydd Ewrop, yn arbennig
cytundeb rhwng yr Almaen ac Awstria-Hwngari a chytundeb rhwng Ffrainc, y Deyrnas
Unedig a Rwsia. Y digwyddiad a ddechreuodd y broeses a arweiniodd at y rhyfel
oedd llofryddiaeth yr Archddug Franz Ferdinand, a etifedd coron Awstria, a'i
wraig Sofía Chotek, yn Sarajevo ar 28 Mehefin 1914 gan fyfyriwr Serbaidd ieuanc
o'r enw Gavrilo Princip. Gyda chefnogaeth yr Almaen, gyrrodd Awstria-Hwngari
restr o bethau y byddai'n rhaid i Serbia gytuno iddynt neu wynebu ymosodiad. Pan
na chafwyd ateb boddhaol gan Serbia, ymosododd Awstria ar Serbia ar yr 29
Gorffennaf 1914.

Wedi dechrau'r rhyfel rhwng Awstria-Hwngari a Serbia, canlyniad y gwahanol
gytundebau milwrol oedd fod yr Almaen yn dod i mewn i'r rhyfel ar ochr
Awstria-Hwngari - ac i Ffrainc a Rwsia ddod i mewn ar ochr Serbia erbyn 3 Awst
1914. Trannoeth ymunodd Prydain a'r rhyfel ar ochr Ffrainc a Rwsia.

Cafodd yr Almaen fuddugoliaethau cynnar ar y ffrynt gorllewinol ym Mrwydr y
Ffiniau (14 Awst - 24 Awst). Fodd bynnag, ymosododd Rwsia yn y dwyrain, gan
orfodi'r Almaen i symud milwyr a fwriedid i atgyfnerthu'r ffrynt gorllewinol i'r
dwyrain. Enillodd yr Almaen dan Paul von Hindenburg fuddugoliaeth dros Rwsia
mewn cyfres o frwydrau a adnabyddir fel Brwydr Gyntaf Tannenberg (17 Awst - 2
Medi), ond oherwydd yr angen i drosglwyddo adnoddau i'r dwyrain ac arafwch symud
adnoddau i'r ffrynt, a oedd yn dibynnu yn helaeth ar geffyl a throl, ni allwyd
gweithredu Cynllun Schlieffen yn llawn. Ym Mrwydr Gyntaf y Marne (5 Medi - 12
Medi), llwyddodd byddin Ffrainc, gyda pheth cymorth o Brydain, i atal ymosodiad
yr Almaen.

Ym Mrwydr Gyntaf Ypres (Hydref-Tachwedd 1914) llwyddodd y Prydeinwyr a'u
cynghreiriad i atal yr ymosodiad Almaenig ond roedd y colledion ar y ddwy ochr
yn anferth. Ym mis Tachwedd ymunodd Ymerodraeth yr Otomaniaid a'r rhyfel ar ochr
yr Almaen ac Awstria-Hwngari.

Ceisiodd byddin yr Ymerodraeth Brydeinig, milwyr o Awstralia a Seland Newydd yn
bennaf, gipio Penrhyn Gallipoli yn Chwefror 1915. Y bwriad oedd cipio Istanbul,
prifddinas Ymerodraeth yr Otomaniaid. Byddai hyn wedi agor y culfor sy'n arwain
i'r Môr Du, a'i gwneud yn bosibl i yrru adnoddau rhyfel i gynorthwyo Rwsia.
Parhaodd Brwydr Gallipoli hyd Ionawr 1916, pan orfododd y Twrciaid y
cyngheiriaid i encilio. Gwnaeth y frwydr yma Mustafa Kemal Atatürk yn arwr
cenedlaethol yn Nhwrci.

Ar 7 Mai suddwyd y llong Brydeinig Lusitania yn ddirybudd gan dorpedo a daniwyd
gan y llong danfor Almaenig U-20 gyferbyn a Kinsale ar arfordir deheuol
Iwerddon. Collwyd 1198 o fywydau; tua 228 ohonynt yn ddinasyddion Americanaidd.
Gwaethygodd hyn y berthynas rhwng yr Almaen a'r Unol Daleithiau yn fawr.

Ar 9 Mai ymosododd lluoedd Prydain a Ffrainc yn Artois; parhaodd Brwydr Lens hyd
ganol Mehefin, ond cafwyd colledion mawr heb fedru torri trwodd.

Erbyn dechrau 1916, roedd y sefyllfa ar y ffrynt gorllewinol wedi sefydlogi, a
nifer o ymdrechion gan y ddwy ochr i dorri trwodd wedi methu. Penderfynodd
pennaeth y fyddin Almaenig, Erich von Falkenhayn, ymosod ar ardal Verdun. Roedd
Brwydr Verdun, rhwng 21 Chwefror ac 18 Rhagfyr, yn un o frwydrau pwysicaf y
rhyfel ac un o'r rhai mwyaf gwaedlyd; lladdwyd dros chwarter miliwn o filwyr ar
y ddwy ochr a chlwyfwyd o leiaf filiwn.

Ar ddechrau'r ymosodiad, enillodd yr Almaenwyr lawer o diriogaeth. Ar 25
Chwefror cipiasant Fort Douaumont. Apwyntiwyd y cadfridog Philippe Pétain i fod
yn gyfriol am yr amddiffyniad Ffrengig, a llwyddwyd i arafu ymosodiad yr
Almaenwyr. Galluogodd hyn y Ffrancwyr i ddod a mwy o filwyr ac adnoddau rhyfel i
faes y gad ar hyd y Voie Sacrée. Parhaodd yr ymosodiadau am fisoedd, gyda
cholledion enbyd ar y ddwy ochr. Ar 1 Mai cymerodd y cadfridog Robert Nivelle
le'r cadfridog Pétain. Ar 22 Mehefin 1916, defnyddiodd yr Almaenwyr nwy
gwenwynig am y tro cyntaf yn y rhyfel.

Ar 1 Gorffennaf dechreuodd Brwydr y Somme, oedd wedi ei bwriadu i geisio
lleihau'r pwysau ar Verdun. Lladdwyd neu anafwyd mwy na miliwn a hanner o filwyr
ym Mrwydr y Somme, a barhaodd hyd fis Tachwedd . Ceisiodd y Cyngheiriaid, unedau
Prydeinig yn bennaf ond gyda rhai Ffrenngig, dorri trwy'r llinellau Almaenig ar
hyd ffrynt 12 milltir (19 km) o hyd i'r gogledd a'r de o Afon Somme yng ngogledd
Ffrainc. Cofir y frwydr yn bennaf am ei diwrnod cyntaf, 1 Gorffennaf 1916, pan
gollodd y fyddin Brydeinig 67,470 o filwyr, 19,240 wedi eu lladd; y nifer uchaf
yn ei hanes.

Gwrth-ymosododd y Ffrancwyr yn Verdun ar 21 Hydref 1916, a chipiasant Fort
Douaumont ar 24 Hydref. Erbyn ymosodiad olaf y Ffrancwyr a ddechreuodd ar 11
Rhagfyr, roedd yr Almaenwyr wedi eu gyrru yn ôl bron i'w man cychwyn. Ar 6
Rhagfyr daeth David Lloyd George yn Brif Weinidog y Deyrnas Unedig.

Yn Rwsia, arweiniodd prinder bwyd ac anfodlonrwydd ynghylch rôl y wlad yn ystod
y rhyfel at Chwyldro Chwefror ym 1917, pan sefydlwyd llywodraeth ddemocrataidd
yn lle teyrnas y Tsar Nicholas II o Rwsia. Yn ystod yr ail gyfnod, Chwyldro
Hydref, sefydlodd y sofietau lywodraeth dros dro dan arweiniad Lenin. Ar 7
Tachwedd, 1917 dymchwelwyd y llywodraeth dros dro o dan Aleksandr Kerensky gan
chwyldrowyr Lenin.

Ar 6 Ebrill cyhoeddodd yr Unol Daleithiau ryfel yn erbyn yr Almaen, yn bennaf
oherwydd ymosodiadau llongau tanfor yr Almaen ar ei llongau. Ar 9 Ebrill
dechreuodd milwyr Prydeinig, Canadaidd ac Awstralaidd yr ymosodiad a elwur yn
Frwydr Arras. Parhaodd hyd 16 Mai; enillwyd rhywfaint o dir ond ni lwyddwyd i
dorri trodd.

Gwelodd Brwydr Cambrai (20 Tachwedd - 3 Rhagfyr) y defnydd llwyddianus cyntaf o
danciau gan y fyddin Brydeinig. Enillwyd llawer o diriogaeth yn rhan gyntaf y
frwydr wrth eu defnyddio, ond ail-gipiwyd bron y cyfan gan wrth-ymosodiad
Almaenig yn ddiweddarch.

Yn dilyn y chwyldro yn Rwsia, arwyddwyd Cytundeb Brest-Litovsk rhwng Rwsia a'r
Almaen ar 3 Mawrth. Collodd Rwsia nifer o diriogaethau yn gyfnewid am heddwch.
Galluogodd hyn yr Almaen i symud milwyr i'r ffrynt gorllewinol. Ar yr ochr
arall, roedd nifer gynyddol o filwyr yr Unol Daleithiau yn ymuno a'r ymladd.

Ar 21 Mawrth, dechreuodd y fyddin Almaenig dan y cadfridog Erich Ludendorff
ymosodiad newydd yn y gorllewin, i geisio rhoi diwedd ar y rhyfel cyn i fwy o
luoedd yr Unol Daleithiau gyrraedd. Cawsant gryn lwyddiant, a dynesodd y ffrynt
hyd at 120 km (75 milltir) o ddinas Paris. Ar ôl ymladd caled, llwyddodd y
cyngheiriaid i sefydlogi'r ffrynt.

Dechreuodd gwrthymosodiad y cyngheiriaid ar 8 Awst, gyda byddinoedd Prydain,
Ffrainc, Awstralia a Chanada yn cymeryd rhan ym Mrwydr Amiens, gyda 414 o
danciau a 120,000 o filwyr. Erbyn yr Hydref, roedd gallu'r Akmaen a'i
chyngheiriaid i barhau'r rhyfel bron ar ben. Arwyddodd Bwlgaria gadoediad ar 29
Medi, ac ar 30 Hydref ildiodd Ymerodraeth yr Ottomaniaid. Ar 24 Hydref
dechreuodd byddin yr Eidal ymosodiad newydd yn erbyn Awstria-Hwngari, a
dinistriwyd byddin Awstria-Hwngait ym Mrwydr Vittorio Veneto. Ar 3 Tachwedd
gofynnodd Awstria-Hwngari am gadoediad,

Bu chwyldro yn yr Almaen, a chyhoeddwyd gweriniaeth ar 9 Tachwedd; ffôdd y
Kaiser Wilhelm II i'r Iseldiroedd. Arwyddwyd cadoediad a'r Almaen yn Compiègne,
ac am unarddeg y bore ar 11 Tachwedd 1918 daeth y rhyfel i ben.

Ar 28 Mehefin 1919, arwyddwyd Cytundeb Versailles rhwng yr Almaen a'r
Cyngheiriaid yn sgîl Cynhadledd Heddwch Paris 1919. Yn ddiweddarach arwyddwyd
cytundebau ag Awstria, Hwngari, Bwlgaria ac Ymerodraeth yr Ottomaniaid.

Y bardd Cymraeg a gysylltir yn arbennig a'r rhyfel yw Hedd Wyn (Ellis Humphrey
Evans, 1887 - 1917), brodor o Drawsfynydd, a aeth yn filwr ym 15fed Bataliwn y
Ffiwsilwyr Cymreig yn 1917 ac a laddwyd ym Mrwydr Cefn Pilkem (rhan o Frwydr
Passchendaele) ar 31 Gorffennaf yn yr un flwyddyn. Enillodd gadair Eisteddfod
Genedlaethol Cymru Penbedw 1917 am ei awdl "Yr Arwr", er iddo gael ei ladd chwe
mis ynghynt yn Ypres. Pan gyhoeddwyd ei fod wedi'i ladd yn y frwydr honno
gorchuddiwyd y gadair â llen ddu. Dyna pam y cyfeirir at yr eisteddfod honno fel
Eisteddfod y Gadair Ddu. Ysgrifennodd y bardd Robert Williams Parry gyfres
nodedig o englynion er cof amdano, sy'n dechrau gyda'r linell cofiadwy "Y bardd
trwm dan bridd tramor."

Mae'r nofel Plasau'r Brenin (1934) gan Gwenallt yn seiliedig ar brofiad yr awdur
fel carcharor cydwybodol oherwydd iddo wrthwynebu gwasanaethu yn y lluoedd arfog
am ei ddaliadau fel heddychwr. Nofel Gymraeg arall sy'n deillio o'r rhyfel yw
Amser i Ryfel gan T. Hughes Jones.

Ymhlith beirdd Saesneg y rhyfel, roedd Rupert Brooke, Wilfred Owen, Siegfried
Sassoon ac Isaac Rosenberg. Yr enwocaf o'r nofelau a ysbrydolwyd gan y rhyfel
oedd nofel Almaeneg gan Erich Maria Remarque, Im Westen nichts Neues ("Dim byd
newydd yn y gorllewin"), a gyhoeddwyd fel llyfr yn gynnar yn 1929 ac a oedd
eisoes wedi ei throsi i 26 o ieithoedd erbyn diwedd y flwyddyn honno.



https://cy.wikipedia.org/wiki/Wicipedia_Cymraeg

Gwyddoniadur Cymraeg sy'n seiliedig ar Wikipedia yw'r Wicipedia Cymraeg, a
lansiwyd ym mis Gorffennaf 2003. Roedd y Wikipedia (fersiwn Saesneg) wedi'i
chreu gan Jimmy Wales a Larry Sanger ar 15 Ionawr 2001. Hon, mae'n debyg, yw'r
wefan Gymraeg fwyaf poblogaidd o ran nifer y darllenwyr, gyda chyfartaledd o
500,000 o dudalennau'n cael eu hagor pob mis gan ddarllenwyr go-iawn (nid bots).
Mae ganddi heddiw 90,875 o erthyglau. Mae'r cyfan o gynnwys Wicipedia a'i
chwiorydd (testun, delweddau, ffilm ayb) wedi'u cofrestru ar drwydded CC-BY-SA
sy'n drwydded sy'n caniatáu defnydd masnachol ohoni, neu ar drwydded agored
tebyg ee gall cwmni cyfyngedig ddefnyddio'r cynnwys a'i werthu am elw, ar rai
amodau.

Yng Ngorffennaf 2013 yn dilyn ffurfio Wici Cymru, penodwyd Rheolwr Cymru, swydd
lawn amser, wedi'i noddi gan Lywodraeth Cymru a Wicimedia DU, er mwyn hyfforddi
golygyddion i wella ac ychwanegu i gynnwys Wicipedia. Yn Ionawr 2014 penodwyd
Trefnydd Hyfforddi sgiliau wici, a'r un mis hysbysebodd Y Coleg Cymraeg
Cenedlaethol am Gydlynydd Wicipedia yn y cylchgrawn Golwg. Yn Ionawr 2015
penododd Llyfrgell Genedlaethol Cymru Jason Evans yn Wicipediwr Preswyl llawn
amser am gyfnod o flwyddyn.

Ers Haf 2016 mae Geiriadur Rhywogaethau Llên Natur ('Y Bywiadur') yn tynnu llif
o dros 12,000 o ffotograffau o Gomin Wicimedia, drwy Wicidata, ac yn cynnwys
dolen i dros 10,000 o erthyglau ar y Wicipedia Cymraeg. Caiff Wicipedia hefyd ei
rhestru fel adnodd Cymraeg ar wefannau Llyfrgell Genedlaethol Cymru a'r BBC, a
chan borwr Mozilla Firefox. Mae S4C yn awgrymu Wicipedia fel adnodd i isdeitlwyr
Cymraeg y gellir ei defnyddio "gyda gofal".

Dechreuwyd y Wicipedia Cymraeg ym mis Gorffennaf 2003. Cyrhaeddodd mil o
erthyglau ar 9 Ebrill 2004, 2500 erbyn 15 Awst 2004, ac erbyn 23 Mehefin 2007
cyhoeddwyd 10,000 erthygl. Ar 20 Tachwedd 2008 roedd 20,000 erthygl, a llai na
flwyddyn yn ddiweddarach, cyrhaeddwyd y targed o 25,000 erthygl ar 28 Hydref
2009. Ym mis Ebrill 2013, roedd dros 40,000 o erthyglau gan y Wicipedia Cymraeg,
ac roedd y 71ain Wicipedia mwyaf allan o dros 280 o ieithoedd. Erbyn Gorffennaf
2013 roedd dros 50,000 o erthyglau ac roedd yn y 62ain mwyaf. Ddechrau mis Medi
2014 roedd gan y Wicipedia Cymraeg dros 60,000 o erthyglau ac roedd yn y 63ain
mwyaf. Roedd gan y wefan 16 o weinyddwyr, 93 o ddefnyddwyr gweithgar, a
"dyfnder" o 59. Mesuriad bras o safon Wicipedia yw dyfnder sy'n ystyried nifer
yr erthyglau, nifer y golygiadau a nifer y tudalennau "cynhaliaeth" (megis
tudalennau sgwrs, categorïau a nodiadau).

Ar 12 Medi 2012 cyflwynwyd Cynllun Datblygu gyda saith maes i'w datblygu, gan
gynnwys marchnata'r Wicipedia yn well, rhyddhau ffeiliau Cadw, y Llyfrgell
Genedlaethol ayb drwy drwyddedi agored Comin a hyfforddi golygyddion newydd i
Wicipedia. Er mwyn gwireddu'r rhain ffurfiwyd cymdeithas newydd i gefnogi'r
Wicipedia Cymraeg: Cymdeithas Wici Cymru a gyfarfu 23 Ebrill 2013 yn Rhuthun.
Cytunodd Barry Morgan, Archesgob Cymru a'r actor Rhys Ifans i fod yn un o ddau
Noddwr y Wicipedia Cymraeg (gweler Wicipedia:Wici Cymru).

Yng Ngorffennaf 2012 cafwyd cyfarfod rhwng y Gweinidog dros Dechnoleg Gwybodaeth
Llywodraeth Cymru,[1] sef Leyton Andrews, a Robin Owain, gyda'r ddau yn cytuno
ar saith pwynt a godwyd, gan gynnwys rhyddhau cynnwys cyrff cyhoeddus ar
drwydded agored. Ers y cyfarfod hwn, mae'r Llywodraeth wedi bod yn flaenllaw yn
y maes, gyda Phrif Weinidog Cymru, Carwyn Jones, yn Awst 2013 yn cyfarfod Robin
i agor y drws ymhellach. Yn Nhachwedd 2013 agorwyd cynhadledd addysg Wikimedia
UK gan Gareth Morlais, a draddododd am bwysigrwydd Wicipedia Cymraeg i addysg
Gymraeg.

Yn 2008 cydweithiodd y Wicipedia Cymraeg â Llyfrgell Genedlaethol Cymru mewn
rhaglen beilot i uwchlwytho delweddau i'r Wicipediau Cymraeg a Saesneg, yn
bennaf ffotograffau o gasgliad John Thomas. Ni chafodd y delweddau eu
huwchlwytho dan drwydded rydd, ond yn hytrach gyda chaniatâd perchennog yr
hawlfraint (sef y Llyfrgell Genedlaethol) i'w defnyddio. Yn 2009 ymunodd y
Llyfrgell Genedlaethol â'r wefan Flickr, gan uwchlwytho delweddau heb unrhyw
gyfyngiadau hawlfraint er mwyn annog pobl i ddefnyddio'r lluniau, a chychwynnodd
defnyddwyr Wicipedia uwchlwytho'r delweddau hyn i Wicipedia ym Mehefin 2012.

Ar 02 Mehefin 2015 rhoddwyd botwm 'Dyfynwch ar Wicipedia' ar bob un o dudalennau
Papurau Newydd Cymru Arlein y Llyfrgell Genedlaethol - yn Gymraeg ac yn Saesneg.
Roedd hyn yn galluogi pobl i gyfeirio at ffynhonnellau'r wybodaeth ar Wicipedia
yn seiliedig ar bapurau newydd a sganiawyd yn y Llyfrgell.

Cymerodd y Wicipedia Cymraeg ran mewn prosiect Pedia Trefynwy, cynllun
avant-garde, ar y pryd, i ddatblygu erthyglau a chyfryngau Wicipedia am Drefynwy
mewn nifer o ieithoedd. Gweithiodd Wikimedia UK â Chyngor Sir Fynwy i hybu'r
prosiect. Gosodwyd dros fil o godau QRpedia ar draws y dref, gan alluogi
defnyddwyr ffonau clyfar i gael mynediad i erthyglau Wicipedia ar eu ffonau.

Fel ymateb i'r Cynllun Datblygu, cynhaliwyd "Golygathon" gan gyfranwyr y
Wicipedia Cymraeg ar 30 Mehefin 2012 yn Llyfrgell Ganolog Caerdydd. Hwn oedd y
cyfarfod Wicipedia Cymraeg cyntaf. Pwrpas y Golygathon oedd i greu golygwyr
newydd a dod a'r gwirfoddolwyr cyfoes at ei gilydd drwy wella erthyglau am
Gaerdydd a'i phobl.

Yn Eisteddfod Genedlaethol Cymru Bro Morgannwg 2012 cafodd y Wicipedia bartner:
Hacio'r Iaith a rhannwyd pabell. Ymwelodd Carwyn Jones, Prif Weinidog Cymru, â'r
babell, gan gael ei dywys o gwmpas y wefan gan Robin Llwyd. Ar gyfer yr ŵyl,
trefnwyd baner dwy fetr ac arni'r geiriau "Wicipedia Cymraeg: Byd o Wybodaeth".

Ym mis Medi 2012 ffurfiwyd Cymdeithas Llwybrau Byw i gefnogi gweithgareddau'r
Wicipedia Cymraeg, gan fabwysiadau'r Cynllun Datblygu fel cynllun gweithredu'r
gymdeithas. Yn hwyrach, newidiwyd yr enw yn Gymdeithas Wici Cymru a chytunodd yr
actor a chanwr o Gymro Rhys Ifans ac Archesgob Cymru y Gwir Barchedig Athro
Barry Morgan i fod yn Noddwyr Anrhydeddus y Gymdeithas.. Cofrestwyd y parth
www.wicicymru.org a chrewyd gwefan ar gyfer y gymdeithas. Ar Orffennaf 2013
penodwyd Rheolwr Wikimedia UK yng Nghymru wedi'i secondio i Wici Cymru.

Ceir rhaglen (app) ar iTunes ac ar ffonau Android i lawrlwytho Wicipedia er mwyn
pori'r gwyddoniadur heb angen cysylltu â'r we. Yng Ngorffennaf 2009 crewyd
cyfrif i'r Wicipedia Cymraeg ar Twitter i gyhoeddi erthyglau newydd fel "tweets"
(@Wicipedia). Ceir hefyd yr URL http://wicipediacymraeg.org sy'n arwain at yr
URL swyddogol, http://cy.wikipedia.org. Ym Medi 2013 dechreuwyd y cyfri
@WiciCymru ac erbyn Hydref 2016 roedd ganddo dair mil o ddilynwyr; mae'n trydar
'Ar y dydd hwn' rhng 8.00 a 9.00 y bore a syniadau am erthyglau newydd, neu
awgrymiadau er mwyn ehangu erthyglau.

Wicipedia Cymraeg yw'r mwyaf o'r prosiectau Wicimedia yn y Gymraeg. Y prosiectau
eraill yw Wiciadur, Wicidata, Wicitestun, Wicilyfrau, Wiciddyfynnu, a
thudalennau croeso Cymraeg ar Meta-Wici, Comin Wicifryngau, a Wicirywogaeth. Nid
oes fersiynau Cymraeg o Wikinews nac Wikiversity. Erbyn Mehefin 2015 roedd
20,305 o erthyglau wedi'u geotagio, ac felly'n ymddangos ar wefannau megis
Google Earth neu aps Gorwirionedd (AR) fel Layer, a hynny'n ddiofyn.

Bathwyd termau Cymraeg ar gyfer nifer o nodweddion y Wicipedia Cymraeg, gan
gynnwys "eginyn" (Saesneg: stub), "Y Caffi" (Village Pump), "nodyn" (template),
"gwybodlen" (infobox), "thudalen wahaniaethu" (disambiguation page) ac 'amrodor'
a gwrthrychau technoleg newydd eraill.

Mewn cyfweliad yn Awst 2007, cyfeiriodd Jimmy Wales, sylfaenydd Wicipedia, at y
Wicipedia Cymraeg wrth drafod Wicipediau mewn ieithoedd lleiafrifol:

Mae Golwg, Planet, a'r Western Mail wedi cyhoeddi erthyglau sy'n trafod y
Wicipedia Cymraeg.



https://cy.wikipedia.org/wiki/Wicipedia

Gwyddoniadur Cymraeg sy'n seiliedig ar Wikipedia yw'r Wicipedia Cymraeg, a
lansiwyd ym mis Gorffennaf 2003. Roedd y Wikipedia (fersiwn Saesneg) wedi'i
chreu gan Jimmy Wales a Larry Sanger ar 15 Ionawr 2001. Hon, mae'n debyg, yw'r
wefan Gymraeg fwyaf poblogaidd o ran nifer y darllenwyr, gyda chyfartaledd o
500,000 o dudalennau'n cael eu hagor pob mis gan ddarllenwyr go-iawn (nid bots).
Mae ganddi heddiw 90,865 o erthyglau. Mae'r cyfan o gynnwys Wicipedia a'i
chwiorydd (testun, delweddau, ffilm ayb) wedi'u cofrestru ar drwydded CC-BY-SA
sy'n drwydded sy'n caniatáu defnydd masnachol ohoni, neu ar drwydded agored
tebyg ee gall cwmni cyfyngedig ddefnyddio'r cynnwys a'i werthu am elw, ar rai
amodau.

Yng Ngorffennaf 2013 yn dilyn ffurfio Wici Cymru, penodwyd Rheolwr Cymru, swydd
lawn amser, wedi'i noddi gan Lywodraeth Cymru a Wicimedia DU, er mwyn hyfforddi
golygyddion i wella ac ychwanegu i gynnwys Wicipedia. Yn Ionawr 2014 penodwyd
Trefnydd Hyfforddi sgiliau wici, a'r un mis hysbysebodd Y Coleg Cymraeg
Cenedlaethol am Gydlynydd Wicipedia yn y cylchgrawn Golwg. Yn Ionawr 2015
penododd Llyfrgell Genedlaethol Cymru Jason Evans yn Wicipediwr Preswyl llawn
amser am gyfnod o flwyddyn.

Ers Haf 2016 mae Geiriadur Rhywogaethau Llên Natur ('Y Bywiadur') yn tynnu llif
o dros 12,000 o ffotograffau o Gomin Wicimedia, drwy Wicidata, ac yn cynnwys
dolen i dros 10,000 o erthyglau ar y Wicipedia Cymraeg. Caiff Wicipedia hefyd ei
rhestru fel adnodd Cymraeg ar wefannau Llyfrgell Genedlaethol Cymru a'r BBC, a
chan borwr Mozilla Firefox. Mae S4C yn awgrymu Wicipedia fel adnodd i isdeitlwyr
Cymraeg y gellir ei defnyddio "gyda gofal".

Dechreuwyd y Wicipedia Cymraeg ym mis Gorffennaf 2003. Cyrhaeddodd mil o
erthyglau ar 9 Ebrill 2004, 2500 erbyn 15 Awst 2004, ac erbyn 23 Mehefin 2007
cyhoeddwyd 10,000 erthygl. Ar 20 Tachwedd 2008 roedd 20,000 erthygl, a llai na
flwyddyn yn ddiweddarach, cyrhaeddwyd y targed o 25,000 erthygl ar 28 Hydref
2009. Ym mis Ebrill 2013, roedd dros 40,000 o erthyglau gan y Wicipedia Cymraeg,
ac roedd y 71ain Wicipedia mwyaf allan o dros 280 o ieithoedd. Erbyn Gorffennaf
2013 roedd dros 50,000 o erthyglau ac roedd yn y 62ain mwyaf. Ddechrau mis Medi
2014 roedd gan y Wicipedia Cymraeg dros 60,000 o erthyglau ac roedd yn y 63ain
mwyaf. Roedd gan y wefan 16 o weinyddwyr, 93 o ddefnyddwyr gweithgar, a
"dyfnder" o 59. Mesuriad bras o safon Wicipedia yw dyfnder sy'n ystyried nifer
yr erthyglau, nifer y golygiadau a nifer y tudalennau "cynhaliaeth" (megis
tudalennau sgwrs, categorïau a nodiadau).

Ar 12 Medi 2012 cyflwynwyd Cynllun Datblygu gyda saith maes i'w datblygu, gan
gynnwys marchnata'r Wicipedia yn well, rhyddhau ffeiliau Cadw, y Llyfrgell
Genedlaethol ayb drwy drwyddedi agored Comin a hyfforddi golygyddion newydd i
Wicipedia. Er mwyn gwireddu'r rhain ffurfiwyd cymdeithas newydd i gefnogi'r
Wicipedia Cymraeg: Cymdeithas Wici Cymru a gyfarfu 23 Ebrill 2013 yn Rhuthun.
Cytunodd Barry Morgan, Archesgob Cymru a'r actor Rhys Ifans i fod yn un o ddau
Noddwr y Wicipedia Cymraeg (gweler Wicipedia:Wici Cymru).

Yng Ngorffennaf 2012 cafwyd cyfarfod rhwng y Gweinidog dros Dechnoleg Gwybodaeth
Llywodraeth Cymru,[1] sef Leyton Andrews, a Robin Owain, gyda'r ddau yn cytuno
ar saith pwynt a godwyd, gan gynnwys rhyddhau cynnwys cyrff cyhoeddus ar
drwydded agored. Ers y cyfarfod hwn, mae'r Llywodraeth wedi bod yn flaenllaw yn
y maes, gyda Phrif Weinidog Cymru, Carwyn Jones, yn Awst 2013 yn cyfarfod Robin
i agor y drws ymhellach. Yn Nhachwedd 2013 agorwyd cynhadledd addysg Wikimedia
UK gan Gareth Morlais, a draddododd am bwysigrwydd Wicipedia Cymraeg i addysg
Gymraeg.

Yn 2008 cydweithiodd y Wicipedia Cymraeg â Llyfrgell Genedlaethol Cymru mewn
rhaglen beilot i uwchlwytho delweddau i'r Wicipediau Cymraeg a Saesneg, yn
bennaf ffotograffau o gasgliad John Thomas. Ni chafodd y delweddau eu
huwchlwytho dan drwydded rydd, ond yn hytrach gyda chaniatâd perchennog yr
hawlfraint (sef y Llyfrgell Genedlaethol) i'w defnyddio. Yn 2009 ymunodd y
Llyfrgell Genedlaethol â'r wefan Flickr, gan uwchlwytho delweddau heb unrhyw
gyfyngiadau hawlfraint er mwyn annog pobl i ddefnyddio'r lluniau, a chychwynnodd
defnyddwyr Wicipedia uwchlwytho'r delweddau hyn i Wicipedia ym Mehefin 2012.

Ar 02 Mehefin 2015 rhoddwyd botwm 'Dyfynwch ar Wicipedia' ar bob un o dudalennau
Papurau Newydd Cymru Arlein y Llyfrgell Genedlaethol - yn Gymraeg ac yn Saesneg.
Roedd hyn yn galluogi pobl i gyfeirio at ffynhonnellau'r wybodaeth ar Wicipedia
yn seiliedig ar bapurau newydd a sganiawyd yn y Llyfrgell.

Cymerodd y Wicipedia Cymraeg ran mewn prosiect Pedia Trefynwy, cynllun
avant-garde, ar y pryd, i ddatblygu erthyglau a chyfryngau Wicipedia am Drefynwy
mewn nifer o ieithoedd. Gweithiodd Wikimedia UK â Chyngor Sir Fynwy i hybu'r
prosiect. Gosodwyd dros fil o godau QRpedia ar draws y dref, gan alluogi
defnyddwyr ffonau clyfar i gael mynediad i erthyglau Wicipedia ar eu ffonau.

Fel ymateb i'r Cynllun Datblygu, cynhaliwyd "Golygathon" gan gyfranwyr y
Wicipedia Cymraeg ar 30 Mehefin 2012 yn Llyfrgell Ganolog Caerdydd. Hwn oedd y
cyfarfod Wicipedia Cymraeg cyntaf. Pwrpas y Golygathon oedd i greu golygwyr
newydd a dod a'r gwirfoddolwyr cyfoes at ei gilydd drwy wella erthyglau am
Gaerdydd a'i phobl.

Yn Eisteddfod Genedlaethol Cymru Bro Morgannwg 2012 cafodd y Wicipedia bartner:
Hacio'r Iaith a rhannwyd pabell. Ymwelodd Carwyn Jones, Prif Weinidog Cymru, â'r
babell, gan gael ei dywys o gwmpas y wefan gan Robin Llwyd. Ar gyfer yr ŵyl,
trefnwyd baner dwy fetr ac arni'r geiriau "Wicipedia Cymraeg: Byd o Wybodaeth".

Ym mis Medi 2012 ffurfiwyd Cymdeithas Llwybrau Byw i gefnogi gweithgareddau'r
Wicipedia Cymraeg, gan fabwysiadau'r Cynllun Datblygu fel cynllun gweithredu'r
gymdeithas. Yn hwyrach, newidiwyd yr enw yn Gymdeithas Wici Cymru a chytunodd yr
actor a chanwr o Gymro Rhys Ifans ac Archesgob Cymru y Gwir Barchedig Athro
Barry Morgan i fod yn Noddwyr Anrhydeddus y Gymdeithas.. Cofrestwyd y parth
www.wicicymru.org a chrewyd gwefan ar gyfer y gymdeithas. Ar Orffennaf 2013
penodwyd Rheolwr Wikimedia UK yng Nghymru wedi'i secondio i Wici Cymru.

Ceir rhaglen (app) ar iTunes ac ar ffonau Android i lawrlwytho Wicipedia er mwyn
pori'r gwyddoniadur heb angen cysylltu â'r we. Yng Ngorffennaf 2009 crewyd
cyfrif i'r Wicipedia Cymraeg ar Twitter i gyhoeddi erthyglau newydd fel "tweets"
(@Wicipedia). Ceir hefyd yr URL http://wicipediacymraeg.org sy'n arwain at yr
URL swyddogol, http://cy.wikipedia.org. Ym Medi 2013 dechreuwyd y cyfri
@WiciCymru ac erbyn Hydref 2016 roedd ganddo dair mil o ddilynwyr; mae'n trydar
'Ar y dydd hwn' rhng 8.00 a 9.00 y bore a syniadau am erthyglau newydd, neu
awgrymiadau er mwyn ehangu erthyglau.

Wicipedia Cymraeg yw'r mwyaf o'r prosiectau Wicimedia yn y Gymraeg. Y prosiectau
eraill yw Wiciadur, Wicidata, Wicitestun, Wicilyfrau, Wiciddyfynnu, a
thudalennau croeso Cymraeg ar Meta-Wici, Comin Wicifryngau, a Wicirywogaeth. Nid
oes fersiynau Cymraeg o Wikinews nac Wikiversity. Erbyn Mehefin 2015 roedd
20,305 o erthyglau wedi'u geotagio, ac felly'n ymddangos ar wefannau megis
Google Earth neu aps Gorwirionedd (AR) fel Layer, a hynny'n ddiofyn.

Bathwyd termau Cymraeg ar gyfer nifer o nodweddion y Wicipedia Cymraeg, gan
gynnwys "eginyn" (Saesneg: stub), "Y Caffi" (Village Pump), "nodyn" (template),
"gwybodlen" (infobox), "thudalen wahaniaethu" (disambiguation page) ac 'amrodor'
a gwrthrychau technoleg newydd eraill.

Mewn cyfweliad yn Awst 2007, cyfeiriodd Jimmy Wales, sylfaenydd Wicipedia, at y
Wicipedia Cymraeg wrth drafod Wicipediau mewn ieithoedd lleiafrifol:

Mae Golwg, Planet, a'r Western Mail wedi cyhoeddi erthyglau sy'n trafod y
Wicipedia Cymraeg.



https://cy.wikipedia.org/wiki/Refferendwm_y_Deyrnas_Unedig_ar_aelodaeth_o%27r_Undeb_Ewropeaidd,_2016

Yn dilyn pasio yn Senedd y Deyrnas Unedig (DU) 'Ddeddf Refferendwm yr Undeb
Ewropeaidd' (UE), (European Union Referendum Act 2015) cynhaliwyd Refferendwm y
Deyrnas Unedig ar aelodaeth o'r Undeb Ewropeaidd, 2016 neu Brexit (British Exit)
ar 23 Mehefin 2016, a oedd yn cynnwys gwledydd y DU a Gibraltar. Pwrpas y
refferendwm oedd caffael yn ddemocrataidd barn dinasyddion y DU a Gibralta ar
aelodaeth y DU o fewn y Gymuned Ewropeaidd a'r canlyniad oedd gadael Ewrop, gyda
17,410,742 (51.89%) o bleidleisiau'n cael eu bwrw dros adael ac 16,141,241
(48.11%) dros aros. Roedd y nifer a bleidleisiodd yn gymharol uchel: 72.21%. O
fewn awr neu ddwy i'r holl ganlyniadau gael eu cyhoeddi dywedodd y Prif Weinidog
David Cameron y byddai'n ymddiswyddo ar ôl "sadio a llonyddu'r cwch", ac y
bwriada adael ei swydd cyn Hydref 2016.

Gorfodwyd y Prif weinidog David Cameron i gynnal refferendwm gan fwrlwm
cyn-etholiadol UKIP yng ngwanwyn 2015, pan cyhoeddodd sawl pôl piniwn y byddai
UKIP - sydd ag un nod yn unig, sef gadael yr UE - yn llwyddo i ddwyn seddi nifer
o Aelodau Seneddol y Blaid Geidwadol yn Etholiad cyffredinol y Deyrnas Unedig,
2015. Fodd bynnag, canlyniad siomedig a gafodd UKIP: un AS (Mark Reckless), ond
daliodd Cameron at ei air a threfnwyd Refferendwm yn goelbren democrataidd.

Wedi i lond dwrn o ganlyniadau ddod i'r fei, disgynodd gwerth y bunt yn erbyn y
ddoler oddeutu 9%. O fewn deg munud i'r farchnad stoc agor ar ddiwrnod canlyniad
y Refferendwm, gwelwyd gwerth £137bn yn cael ei ddileu a disgynodd FTSE 250
11.7%. Disgynodd gwerth cyfraddau banciau a chwmniau tai yn fwy na siars eraill,
ac ym mhlith y gwaethaf roedd: Taylor Wimpey (-42%), Persimmon (-40%), RBS
(-34%), IAG (-33%), Barclays (-29%) a Lloyds (-29%).

Un o'r cyntaf i wneud sylw oedd Jean-Marie Le Pen, arweinydd Ffrynt Cenedlaethol
Ffrainc, a gymharodd canlyniad y Refferendwm i "wal Berlin yn cwympo". Mynegodd
Prif Weinidog Y Weriniaeth Tsiec, Bohuslav Sobotka, y bydd ei wlad yntau, o
ganlyniad i hyn, yn cynnal Refferendwm debyg.

Rhybuddiodd Gweinidog Tramor Sbaen, José García-Margallo, y bydd Sbaen yn hawlio
Gibraltar yn ôl i'w corlan pe bai'r DU yn gadael yr UE.

Pleidleisiodd yr Alban a Gogledd Iwerddon dros aros. Ddwy flynedd ynghynt, yn
dilyn Refferendwm annibyniaeth i'r Alban, 2014, mynegodd arweinyddion yr SNP,
Alex Salmond a Nicola Sturgeon, y byddai pobl yr Alban yn mynnu ail Refferendwm
ar Annibyniaeth, pe bai Lloegr yn pleidleisio i adael yr UE a'r Alban dros aros.
Ar fore diwrnod y canlyniad, cyhoeddodd Sturgeon fod ail Refferendwm yn gwbwl
debygol. Yng Nghogledd Iwerddon, galwodd arweinydd Sinn Fein, Gerry Adams, hefyd
am Refferedwm dros Annibyniaeth. Ym Mai 2016, cyn y Refferendwm, rhybuddiodd
Prif Weinidog Cymru, Carwyn Jones, "y gallai gadael Ewrop chwalu'r DU". Ar
ddiwrnod cyhoeddi canlyniad y Refferendwm, dywedodd: "Rwyf yn hynod siomedig
gyda'r canlyniad. Dyma refferendwm na ddylai, yn fy marn i, fod wedi digwydd,
nid oherwydd fy mod yn gwrthwynebu'r penderfyniad democrataidd a gymerwyd
heddiw, ond oherwydd ei amseriad mor fuan ar ôl etholiadau'r cynulliad. Roeddwn
yn teimlo nad oedd y ddadl hon am yr UE mewn gwirionedd."

Yn ôl Emyr Lewis, cyfreithiwr sy'n arbenigo ar gyfraith Ewrop, "O ran Cymru yn
benodol, bydd tipyn o waith cymhleth a manwl i'w wneud i ystyried sut y bydd yr
ariannu Ewropeaidd cyfredol (sydd i fod i bara nes 2020) yn cael ei drin. A fydd
yn cael ei gwtogi, neu hyd yn oed ei ddiddymu? A fydd yr Undeb yn caniatáu i
Lywodraeth Cymru ddod i gytundeb dros Gymru ar wahân i Lywodraeth Prydain, fel y
mae Carwyn Jones wedi ei awgrymu?"

Dywedodd Llywydd y Cynulliad Cenedlaethol, Elin Jones fod "gan y bleidlais i
adael yn Refferendwm yr UE "oblygiadau eang" i gyfeiriad Cymru a'i chynulliad...
Bydd angen llais cryf, a bydd angen bod o amgylch y bwrdd wrth gynnal unrhyw
drafodaethau ynglŷn â dyfodol y DU."

Ymunodd y Deyrnas Unedig (DU) gyda'r Undeb Ewropeaidd (a adnaybddwyd yr adeg
honno fel 'y Farchnad Gyffredin', neu'r 'EEC') ar 1 Ionawr 1973. Y Blaid
Geindwadol oedd uchaf eu cloch dros ymuno a nhw oedd yn y Llywodraeth, gydag
Edward Heath yn brif weinidog. Erbyn Etholiad 1974 roedd y Blaid Lafur, dan
arweinyddiaeth Harold Wilson, yn uchel eu cloch fod angen newid termau aelodaeth
y DU o fewn Ewrop a chynnal refferendwm. Lloriwyd y cynnig a daeth Margaret
Thatcher (Ceidwadwr) yn Brif weinidog. Newiddiodd y Blaid Lafur ei pholisiau.



https://cy.wikipedia.org/wiki/Gwlad_Groeg

Gweriniaeth yn ne-ddwyrain Ewrop yw'r Weriniaeth Helenaidd neu Gwlad Groeg.
Gwledydd cyfagos yw Albania, Gweriniaeth Macedonia, Bwlgaria a Thwrci. I'r
gogledd mae'r Môr Egeaidd ac i'r de a'r dwyrain Môr Ionia a'r Môr Canoldir.

Ystyrir Groeg gan lawer fel crud diwylliant y Gorllewin a man geni
democratiaeth, athroniaeth orllewinol, campau chwaraeon, llenyddiaeth
orllewinol, gwleidyddiaeth a drama. Mae ganddi hanes hir a chyfoethog. Ymunodd
â'r Undeb Ewropeaidd yn 1981 a chyflwynwyd yr ewro fel arian y wlad yn 2001.

Yn Olympia gwlad Groeg y cynhaliwyd y Gemau Olympaidd Gwreiddiol o 776 C.C. hyd
393 O.C. Yn 2004 cynhaliwyd y Gêmau Olympaidd Modern yn Athen.

Saif Gwlad Groeg yn ne-ddwyrain Ewrop, ar ran ddeheuol Penrhyn y Balcanau a'r
ynysoedd o'i amgylch ym Môr y Canoldir. Dim ond darn cul o dir sy'n cysylltu
rhan ddeheuol y penrhyn, y Peloponnesos, a'r tir mawr. Yn y gogledd, mae Groeg
yn ffinio ar Bwlgaria, Weriniaeth Macedonia ac Albania, ac yn y dwyrain ar
Twrci. Mae rhwng 1,400 a 2,000 o ynysoedd yng Ngwlad Groeg, yn dibynnu sut y
diffinir ynys, ond dim ond ar 227 ohonynt y mae poblogaeth barhaol, a dim ond ar
78 o'r rhain y mae mwy na 100 o drigolion. Ymhlith y rhain mae Creta, Euboea,
Lesbos, Chios, Rhodos, Kerkyra, y Dodecanese a'r Cyclades.

Gwlad fynyddig yw Groeg, gyda tua 80% o'i harwynebedd yn fynyddig. Ynghanol y
penrhyn, mae mynyddoedd y Pindus yn ymestyn o'r gogledd-orllewin i'r
de-ddwyrain, ac yn codi i 2637 medr o uchder. Copa uchaf Groeg yw Mynydd
Olympus, 2919 medr o uchder. Ar y ffin rhwng Groeg a Bwlgaria mae Mynyddoedd
Rhodope.

Ar lannau'r Môr Aegeaidd y datblygodd gwareiddiadau cyntaf Ewrop. Y cynharaf
oedd y Gwareiddiad Minoaidd ar ynys Creta, gyda Knossos fel ei ganolfan. Yn
ddiweddarach, datblygodd y Gwareiddiad Myceneaidd ar y tir mawr. Wedi diwedd y
gwareiddiad yma, bu cyfnod a adwaenir fel Oesodd Tywyll Groeg, ond yna blodeuodd
y cyfnod clasurol. Yn draddodiadol, dyddir hwn o ddyddiad cynnal y Gemau
Olympaidd cyntaf yn 776 CC.

Y ffurf nodweddiadol ar lywodraeth yn y cyfnod yma oedd y polis
(dinas-wladwriaeth). Lledaenodd y diwylliant Groegaidd a gwladychwyr Groegaidd i
Asia Leiaf a de yr Eidal (Magna Graecia). Ymladdodd Athen a Sparta gyda'i gilydd
i drechu ymosodiad Ymerodraeth Persia yn y 5 CC. Yn ddiweddarach, ymladdwyd
Rhyfel y Peloponnesos rhyngddynt, gyda Sparta yn gorchfygu Athen i ddod yn brif
rym milwrol Groeg am gyfnod. Yn ddiweddarch, gorchfygwyd Sparta gan Thebai.

Daeth Macedonia yn feistr ar y dinas-wladwriaethau Groegaidd gan Philip II,
brenin Macedon, a than ei fab ef, Alecsander Fawr, gorchfygwyd a dinistriwyd yr
Ymerodraeth Bersaidd. Dechreuodd hyn y Cyfnod Helenistaidd. Wedi marwolaeth
Alecsander, bu ymladd rhwng ei gadfridogion, a rhannwyd ei ymerodraeth. Concrwyd
Groeg yn derfynol gan y Rhufeiniaid yn 146 CC, a daeth yn rhan o Ymerodraeth
Rhufain.

Wedi cwymp yr ymerodraeth Rufeinig yn y gorllewin, datblygodd yr Ymerodraeth
Fysantaidd, gyda Chaergystennin fel prifddinas. Parhaodd yr ymerodraeth hyd at
gwymp Caergystennin yn 1453. Daeth Groeg yn rhan o'r Ymerodraeth Ottomanaidd, a
pharhaodd dan reolaeth Ottomanaidd hyd at Ryfel Annibyniaeth Groeg (1821 -
1829). Sefydlwyd teyrnas gan y brenin Otto.

Wedi diwedd y Rhyfel Byd Cyntaf, ymladdodd Groeg yn erbyn Twrci (1919-1922), gan
feddiannu tiriogaethau sylweddol am gyfnod cyn cael eu gyrru'n ôl gan |Mustafa
Kemal Atatürk. Yn 1940, ymosododd yr Eidal ar Wlad Groeg, ond gorchfygwyd yr
Eidalwyr gan y Groegiaid, a bu'n rhaid i fyddin yr Almaen ymyrryd a meddiannu
Groeg.

Ar ddiwedd yr Ail Ryfel Byd, ymladdwyd Rhyfel Cartref Groeg rhwng byddinoedd
Comiwnyddol a Brenhinol. Yn 1967, cipiwyd grym gan junta milwrol adain-dde.
Adferwyd democratiaeth yn 1975. Ymunodd Groeg a'r Undeb Ewropeaidd ar 1 Ionawr
1981, ac arweiniodd hyn at gynnydd economaidd sylweddol. Mabwysiadwyd yr Ewro yn
2001.

Yn ôl Cyfrifiad 2001, roedd poblogaeth Groeg yn 10,964,020. Yn Ionawr 2008,
amcangyfrifwyd fod y boblogaeth yn 11,240,000. Yn 2005. roedd y boblogaeth yn
cynyddu o 0.19% y flwyddyn. Roedd disgwyliad bywyd yn 76.59 mlynedd i ddynion a
81.76 mlynedd i ferched.

O ran crefydd, mae tua 98% yn perthyn i Eglwys Uniongred y Dwyrain, gyda 1.3% yn
ddilynwyr Islam.

Ar ôl y Rhyfel Byd Cyntaf, bu cyfnewid poblogaeth ar raddfa fawr rhwng Groeg a
gwledydd fel Twrci a Bwlgaria, gyda tua 2 filiwn o Roegiaid o ardaloedd megis
Asia Leiaf, Bwlgaria, Albania a'r Balcanau yn symud i Wlad Groeg, a nifer
cyffelyb yn gadael.

Rhennir Gwlad Groeg yn dair ar ddeg o raniadau a elwir yn "peripheriau". Rhennir
y rhain yn 54 o nomau.



https://cy.wikipedia.org/wiki/Gwe_fyd-eang

Mae'r We Fyd-Eang yn gasgliad o ddogfennau uwch-destun (neu hypertext; gweler
HTTP), lle defnyddir y rhyngrwyd i'w cysylltu. Gyda phorwr gwe, gall defnyddiwr
weld tudalennau sy'n cynnwys testun, delweddau, sain a fideo, a theithio o
dudalen i dudalen gan ddefnyddio hyperlinks.

Dyfeisiwyd y We Fyd Eang gan Tim Berners-Lee a Robert Cailliau pan roeddent yn
gweithio yn CERN yng Ngenefa, Y Swistir a Ffrainc yn 1989. Ceir sawl dyddiad am
enedigaeth y We fyd-eang, a'r mwyaf poblogaidd o'r rhain yw'r dyddiad pan
gyhoeddodd Tim Berners-Lee femo yn gwahodd pobl y tu allan i CERN i gydweithio
ar y prosiect.

Y tro cyntaf y soniwyd yn Gymraeg am y we oedd ar 23/07/1969 gan y gwyddonydd
Owain Owain: 'Yn syml, mae'r gyfundefn hwn o gyfrifyddion (neu gyfrifiaduron) yn
ei gwneud hi'n bosib i gofnodi y cyfan o wybodaeth yr hil ddynol drwy'r oesau
mewn un lle, mewn modd sy'n galluogi unrhyw unigolyn - o'i gartref ei hun er
enghraifft - archebu a derbyn unrhyw ran o'r wybodaeth honno.... Rydych am weld
cerflun mwyaf o geffyl sydd mewn bod? Yna, o'ch cadair freichiau, a chyn i'r bys
olaf adael y botwm olaf, fe fydd llun y ceffyl ar y llen deledu yn eich
ystafell.' Neu gynllun pensaerniol Eglwys St Pedr yn Rhufain? Pwyswch fotymau
eraill a dyna'r cynllun pensaerniol yn dilyn y ceffyl mewn llai na chwinciad!'

Rhoddwyd y gyfrol Gymraeg gyntaf ar y we ar 1 Rhagfyr 1996, sef cyfrol o
farddoniaeth gan Robin Llwyd ab Owain: Rebel ar y we.



https://cy.wikipedia.org/wiki/Gwain

Tiwb sy'n arwain o'r organau cenhedlu allanol i'r groth mewn mamal benywaidd
yw'r wain neu'r fagina (o'r Lladin uāgīna). Ar lafar: 'cont'.

Mae gwain dynes oddeutu 10cm o hir, a 25mm mewn diamedr (er fod llawer o
amrywiaeth o berson i berson). Sylwer fod hyn yn fyrrach ac yn deneuach na'r
phidyn cyfartalog. Mae'r wain yn hynod o hyblyg, sy'n galluogi genedigaeth a
chyfathrach rywiol. Mae'n cysylltu gyda'r fwlfa ar y tu allan, a cheg y groth ar
y tu fewn. Pan fo dynes yn sefyll mae'r fagina a'r groth yn ffurfio ongl o tua
45°. Lleolir agoriad y wain yn rhan ôl y fwlfa, islaw'r clitoris ac agoriad yr
wrethra. Tu allan i'r wain, mae'r labia a churn frasderog a elwir Mwnt Gwener.
Cochbinc yw lliw'r wain, yn debyg i bilenni mwcws mewnol eraill megis tu fewn y
geg.

Mae'r chwarennau Bartholin a lleolir yn dau ben y wain yn gwlychu neu'n iro'r
wain rhyw ychydig, ac mae rhywfaint o hylif yn croesi'r mur faginaidd yn ogystal
(er nad oes chwarennau arno).

Mewn merched ifanc, mae'r hymen yn gorchuddio rhan o agoriad y wain, nes iddi
gael ei rhwygo drwy gyfathrach rywiol, ymarfer corff brwysg, neu rhyw
weithgaredd arall megis marchogaeth. Dylid nodi nad yw cyfathrach rywiol yn
rhwygo'r hymen o reidrwydd, felly mae'r cysylltiad traddodiadol rhwng yr hymen a
gwyryfdod (e.e. yr hen enw Cymraeg, pilen forwyn) yn ofergoel.

Fe all y crynhoad o derfyniadau nerfol o gwmpas agoriad y wain darparu ymdeimlad
pleserus yn ystod gweithgareddau rhywiol. Gall gweithgaredd o'r fath fod yn
gyfathrach anghyfunrhyw, symyliad gyda'r dwylo neu gyda ffugbidlen. Lleolir
ardal a gelwir y man-G ar fur blaen y wain, oddeutu 5cm o'r agoriad; gall rhai
merched brofi pleser angerddol wrth i'r man-G cael ei gosi. Honir fod orgasm
man-G yn gallu arwain at alldafliad benywaidd.



https://cy.wikipedia.org/wiki/Blog

Gwefan gan unigolyn neu grŵp sy'n cael ei ddiweddaru'n gyson gyda chofnodion
mewn trefn wrth-gronolegol, gan amlaf gan ddefnyddio meddalwedd rheoli cynnwys
megis Blogger, LiveJournal neu WordPress yw blog.

Mae'r term ''Blog'' yn dalfyriad o'r term Saesneg ''Web log'', a ddefnyddwyd yn
wreiddiol i ddisgrifio cofnodion, neu log, o bethau diddorol roedd person yn eu
darganfod ar y we.

Nodweddir blogiau hefyd gan y gallu i roi sylwadau ar gofnodion, yn ogystal â
ffrydiau RSS, sydd yn galluogi darllenwyr i dderbyn y cofnodion diweddaraf trwy
ddarllenwr RSS. Mae RSS hefyd yn golygu y gall cynnwys blog gael ei ddosbarthu i
wefannau eraill yn awtomatig wrth iddynt gael eu ddiweddaru.

Gall testun blog amrywio o hynt a helynt bywyd personol yr awdur i ganolbwyntio
ar bwnc penodol, fel chwaraeon, crefydd neu wleidyddiaeth. Mae yna hefyd flogiau
sydd yn arbennig ar gyfer cofnodi lluniau yn uniongyrchol o ffôn symudol neu
wedi eu llwytho o gamera digidol.

Mae dros 400 o flogiau ar gael yn y Gymraeg ond daeth cynnydd yn y niferoedd yn
nechrau 2003, o bosibl yn sgil dylanwad Morfablog, un o'r blogiau Cymraeg
cynharaf, yn unol a thŵf maes-e, gwefan drafod yn Gymraeg, lle bu galw ar bobl i
ddechrau blogiau er mwyn cynyddu'r swmp o wefannau a gynhelir yn Gymraeg.

Mae cyfran o flogiau Cymraeg yn cael eu cynnal gan bobl sy'n byw y tu allan i
Gymru, gyda llawer ohonynt heb gysylltiad â Chymru na'r iaith.

Un o nodweddion gwasanaethau blogio yw eu hygyrchedd a'r gallu i gyfieithu'r
patrymlun i'r Gymraeg. Mae platfform blogio Wordpress wedi ei leoleiddio i'r
Gymraeg.



https://cy.wikipedia.org/wiki/Affrica

Affrica neu Yr Affrig yw'r cyfandir mwyaf ond un yn nhermau arwynebedd a
phoblogaeth, yn dilyn Asia. Mae tua 30,370,000 km² o dir yn Affrica - gan
gynnwys ei hynysoedd cyfagos - sef 5.9% o arwynebedd y Ddaear, a 20.3% o
arwynebedd tir y Ddaear. Mae dros 840,000,000 o bobl (2005) yn byw yng 61
tiriogaeth Affrica, sef dros 12% o boblogaeth ddynol y byd.

Affrica yw'r mwyaf o'r tri allaniad deheuol enfawr o brif fàs arwynebedd y
Ddaear. Mae ganddi arwynebedd o c. 30,360,288 km²; (11,722,173 mi sg), gan
gynnwys yr ynysoedd.

Saif y Môr Canoldir rhwng Affrica ac Ewrop, tra bod Culdir Suez yn ei chysylltu
ag Asia (mae Camlas Suez yn gorwedd rhyngddynt), sydd 130 km (80 milltir) o led.
(Yn nhermau gwleidyddol, ystyrir penrhyn Sinai yn yr Aifft, sydd i'r dwyrain o
Gamlas Suez, fel rhan o Affrica hefyd.)

O'r pwynt mwyaf gogleddol, sef Cap Blanc (Ra’s al Abyad) yn Tiwnisia (37°21′ G),
i'r pwynt mwyaf deheuol, sef Penrhyn Agulhas yn Ne Affrica (34°51′15″ D), mae
pellter o tua 8,000 km (5,000 milltir). O'r pwynt mwyaf gorllewinol sef Cap-Vert
yn Senegal, 17°33′22″ Gn, i'r pwynt mwyaf dwyreiniol sef Ras Hafun yn Somalia,
51°27′52″ Dn, mae pellter o tua 7,400 km (4,600 milltir).

Mae Affrica yn gartref i'r tir cyfannedd hynaf ar y ddaear, â'r hil ddynol yn
tarddu o'r cyfandir yma. Yn ystod blynyddoedd canol yr ugeinfed ganrif, darganfu
anthropolegwyr nifer o ffosilau a thystiolaeth o weithgaredd ddynol, mor gynnar
â 7 miliwn o flynyddoedd yn ôl, efallai. Darganfu'r teulu Leakey enwog (sydd â
chysylltiadau â Phrydain ag Affrica), gweddillion ffosilaidd nifer o rywogaethau
o fodau dynol cynnar, oedd yn debyg i epaod, megis Australopithecus afarensis
(wedi'i ddyddio'n radiometregol i 3.9-3.0 miliwn o flynyddoedd CC), Paranthropus
boisei (2.3-1.4 miliwn CC) a Homo ergaster (c. 600,000-1.9 miliwn CC). Credir eu
bod wedi esblygu'n ddyn modern. Mae'r rhain yn ddarganfyddiadau pwysig yn
astudiaeth esblygiad dynol.

Datblygodd Affrica nifer o wareiddiaid unigryw, er enghraifft gwareiddiad yr Hen
Aifft a Kush, Ethiopia, Simbabwe Fawr, ymerodraeth Mali a theyrnasoedd y
Maghreb.

Yn 1482, sefydlodd y Portiwgaliaid y gyntaf o nifer o orsafoedd masnachu ar hyd
arfordir Gini, yn Elmina. Y prif nwyddau a fasnachwyd oedd caethweision, aur,
ifori a sbeisiau. Cafodd darganfyddiad America yn 1492 ei ddilyn gan ddatblygiad
mawr yn y fasnach caethweision.

Ond ar yr un pryd roedd caethwasiaeth yn dod i ben yn Ewrop, ar ddechrau'r
bedwaredd ganrif ar bymtheg, dechreuodd y pweroedd ymerodraethol Ewropeaidd
"Ymgiprys am Affrica". Meddiannon nhw ran fwyaf o'r cyfandir, a chreu nifer o
wladwriaethau a chenhedloedd trefedigaethol, gan adael ddim ond dwy genedl
annibynnol: Liberia, gwladfa'r Americanwyr Duon, ac Ethiopia. Parhaodd y
feddiannaeth tan ddiwedd yr Ail Ryfel Byd. Wedi hynny, fe enillodd y
gwladwriaethau trefedigaethol annibyniaeth yn raddol, ac erbyn hyn maent i gyd
yn annibynnol.

Heddiw, mae Affrica'n gartref i dros 50 o wledydd annibynnol, ac mae gan bob un
ond am ddau yr un ffiniau a luniwyd yn ystod oes gwladychiaeth Ewropeaidd.

Fe ddi-sefydlogodd gwladychiaeth cytbwysedd grwpiau ethnig niferus y cyfandir,
effaith sydd i'w deimlo yng ngwleidyddiaeth Affrica hyd heddiw. Cyn dylanwad
Ewropeaidd, nid oedd ffiniau cenedlaethol yn llawer o broblem, ac ar y cyfan fe
ddilynodd Affricanwyr arferion ardaloedd eraill y byd, megis Arabia, lle'r oedd
tiriogaeth grŵp yn gyfath â'i ddylanwad milwrol neu fasnachol. Roedd gan yr
arferiad Ewropeaidd o lunio ffiniau o gwmpas tiriogaethau, i'w arwahanu o
diriogaethau'r pŵeroedd trefedigaethol eraill, yr effaith o arwahanu grwpiau
ethnig cyfagos, neu orfodi gelynion traddodiadol i gyd-fyw, heb wahandir
rhyngddynt. Er enghraifft, er bod Afon y Congo yn ymddangos fel ffin ddaearyddol
naturiol, roedd pobl y ddwy ochr yn rhannu iaith, diwylliant a sawl tebygrwydd
arall. Roedd rhaniad y tir rhwng Gwlad Belg a Ffrainc ar hyd yr afon yn
arwahanu'r grwpiau yma o'i gilydd. Roedd y rhai oedd yn byw yn y Sahara neu'r
Sahel ac wedi arfer masnachu dros y cyfandir am ganrifoedd yn gorfod croesi
"ffiniau" oedd yn bodoli dim ond ar fapiau Ewropeaidd.

Affrica yw gyfandir cyfannedd tlotaf y byd: darganfu Adroddiad Datblygiad Dynol
2003 y Cenhedloedd Unedig (o 175 o wledydd) caiff safleoedd 151 (Gambia) i 175
(Sierra Leone) eu cymryd i gyd gan wledydd Affricanaidd.

Fe gafodd Affrica trawsnewidiad ansefydlog ac ansicr o wladychiaeth, ac mae
effeithiau hyn i'w gweld o hyd; mae cynydd llygredigaeth ac unbennaeth wedi
cyfrannu'n sylweddol i'r sefyllfa economaidd wael. Er bod tyfiant cyflym yn
China ac India erbyn hyn, a thyfiant cymedrol yn America Lladin, wedi codi
miliynau tu hwnt i fywoliaeth ymgynhaliol, mae Affrica wedi symud tuag yn ôl yn
nhermau masnach dramor, buddsoddiad, ac incwm y pen. Mae gan y tlodi yma
effeithiau eang, yn cynnwys disgwyliad oes is, trais, ac ansefydlogrwydd -
ffactorau sydd yn eu tro'n gwaethygu'r tlodi.

Mae llwyddiannau economaidd y cyfandir yn cynnwys Botswana a De Affrica, sydd
wedi datblygu cymaint bod ganddo gyfnewidfa stoc aeddfed ei hun. Mae dwy brif
reswm am hyn: cyfoeth nwyddau naturiol y wlad (prif gynhyrchydd aur a
diemyntau'r byd); a system gyfreithiol sefydledig y wlad. Hefyd mae gan De
Affrica mynediad i gyfalaf economaidd, nifer o farchnadoedd a llafur medrus. Mae
gwledydd Affricanaidd eraill (megis Ghana) yn gwella'n gymharol, ac mae gan rai
(megis yr Aifft) hanes hir o lwyddiant masnachol ac economaidd.

Mae rhan fwyaf o amcangyfrifon yn dweud fod gan Affrica dros fil o ieithoedd.
Mae yna bedwar prif deulu iaith sy'n frodorol i Affrica.

Mae llawer o dir Gogledd Affrica yn sych iawn ac yn llawn diffeithiwch.
Adnabyddir rhanbarth gorllewinol Gogledd Affrica fel y Maghreb.



https://cy.wikipedia.org/wiki/Y_Ddaear

Y Ddaear (a elwir hefyd yn fyd; Groeg: Γαῖα neu Gaia sef "Mam-ddaear") yw'r
blaned yr ydym ni'n byw arni. Hi yw'r drydedd blaned oddi wrth yr Haul,
canolbwynt Cysawd yr Haul. Mae gan y Ddaear un lloeren naturiol: Y Lleuad. Mae'r
Ddaear yn cylchdroi unwaith o amgylch yr Haul bob blwyddyn (sef 365.2422
niwrnod), ac yn troi o gylch ei hechel ei hun unwaith bob diwrnod serenol
(23.934 awr), sef yr amser sydd ei angen er mwyn i'r haul ddychwelyd i'r un lle
yn yr wybren. Gellir dweud fod y ddaear yn unigryw o blith y planedau gan fod
arni fywyd, digonedd o ddŵr ac awyr sy'n gyfoethog o nitrogen ac ocsigen; ond er
hynny dydi hi ddim yr unig enghraifft o blaned yn y bydysawd a all gynnal bywyd.
Credir i fywyd ddechrau arni o leiaf 3.5 biliwn o flynyddoedd cyn y presennol
(CP), er bod tystiolaeth o 'fywyd biotig' yng ngorllewin Awstralia'n mynd yn ôl
i 4.1 biliwn CP.

O astudiaeth radiometrig gallwn ddyddio ffurfiad y Ddaear, sef tua 4.54 biliwn o
flynyddoedd yn ôl. O fewn i biliwn blwyddyn cyntaf ei chreu, ymddangosodd bywyd
yn ei moroedd. Yr hyn sy'n caniatáu hyn yw pellter y Ddaear o'r haul, ei
nodweddion ffisegol a'i gwneuthuriad daearegol.

Ceir pob math o diroedd ar wyneb y ddaear a elwir yn gyfandiroedd, a orchuddir
gan goedwigoedd, glaswellt, tir diffaith lle nad oes dim yn tyfu a cheir tir
wedi'i orchuddio gan eira a iâ. Gall ei hwyneb fod yn wastad, yn fryniog neu yn
fynyddig. Hefyd mae pob math o bethau byw ar y ddaear, yn blanhigion ac
anifeiliaid ac organebau byw eraill.

Mae gwyddonwyr wedi gallu adlunio darlun o orffennol y ddaear, drwy ymchwil
gwyddonol a chredir fod y mater solar hynaf (sy'n rhoi oed yr haul) yn
4.5672±0.0006billion years ago (Gya).. Erbyn 4.54±0.04Gya roedd y Ddaear wedi'i
ffurfio.

Prif erthygl: Esblygiad Oddeutu 4 biliwn o flynyddoedd yn ôl, yn dilyn
adweithiau cemegol cryf, crewyd moleciwlau a oedd yn medru creu copi ohonynt eu
hunain drwy'r broses a elwir yn 'atgynhyrchu'. Hanner biwliwn o flynyddoedd yn
ddiweddarach crewyd yr hynafiad sy'n perthyn i bopeth byw. Drwy ddatblygu'r
broses o ffotosynthesis, cynaeafwyd golau'r haul gan yr hynafiaid hyn a
gynhyrchodd ocsigen moleciwlar (O2) a ymledodd drwy'r atmosffer, a ffurfiodd yn
ei dro darian o haen osôn a amddiffynodd yr hyn a oedd yn brysur ddatblygu oddi
tano: bywyd. O'r hynafiaid un-gell yma, datblygwyd y gallu i gell ffurfio oddi
fewn i gell arall, gan greu organebau amlgellog sef ewcaryotau (eukaryotes).
Drwy arbenigedd, ffurfiwyd mathau gwahanol a thrwy amsugno ymbelydredd
electromagnetig uwchfioled, lledodd y bywyd newydd hwn ar draws ac ar hyd wyneb
y Ddaear. Mae'r ffosil cyntaf (neu hynaf) a ganfuwyd hyd yma (2015) oddeutu 3.7
biliwn o flynyddoedd oed, mewn tywodfaen yng Ngorllewin yr Ynys Las.

Prif erthygl: Gwyddorau daear Mae'r Ddaear yn blaned ddaearol, sy'n golygu fod
ganddo gorff creigiog, yn hytrach na chawr ia fel Iau. Dyma yw'r blaned fwyaf
allan o'r pedwar planed ddaearol sydd yng nghysawd yr haul. Mae gan y Ddaear y
dwysedd fwyaf, disgyrchedd fwyaf, y grym magnetig cryfaf, cylchdroed cyflymaf a
hefyd y blaned efo tectonig fwyaf gweithgar.

Prif erthygl: Tectoneg platiau Tectoneg platiau, neu symudiadau'r platiau, yw'r
theori ddaearegol sy'n esbonio symudiadau mawr o fewn cramen y Ddaear.

Prif erthygl: Daeareg Mae'r tu mewn i'r ddaear wedi ei wneud o haenau gwahanol
sydd efo priodweddau ffisegol a cemegol gwahanol:-

Prif erthygl: atmosffer y ddaear Mantell o nwyon amddiffynnol o amgylch y Ddaear
yw atmosffer y ddaear (hefyd "atmosffer") sy'n ein hynysu oddi wrth newidiadau
tymheredd eithafol a fyddai'n digwydd hebddo. Mae tynfa disgyrchiant yn
cynyddu'r dwysedd yn nes at arwynebedd y ddaear fel bod 80% o'r màs atmosfferig
yn y 15 km isaf.

Cynnwys dŵr y Ddaear yw'r hydrosffer. Mae 97.5 o dwr y ddaear yn cynnwys halen.
Mae'r moroedd yn amsugno Carbon Deuocsid o'r atmosffer.

Prif erthygl: Hinsawdd Hinsawdd yw cyflwr y tywydd mewn ardal dros gyfnod o
amser. Cyflwr tymor hir o dywydd rhagweladwy yw hinsawdd. Mae hinsawdd y ddaear
yn amrywio o le i le ac yn cael ei heffeithio gan nodweddion ffisegol y ddaear
megis mynyddoedd, afonydd, lledred, diffeithdiroedd a diwasgeddau.

Mae'r Ddaear yn cymryd 24 awr i gylchdroi unwaith. Gelwir hyn yn ddiwrnod. Mae'r
ddaear yn cymryd tua 365 diwrnod i fynd o amgylch yr haul. Gelwir hyn yn
flwyddyn. Ar gyfartaledd mae'r Ddaear tua 150 miliwn milltir o'r haul, ac yn
symud ar fuanedd o 108,000 m.y.a.. Mae'r Lleuad yn cylchdroi'r Ddaear bob 27.3
diwrnod. Mae atyniad disgyrchol y lleuad yn creu Llanw morol.



https://cy.wikipedia.org/wiki/Yr_Undeb_Ewropeaidd

Mae'r Undeb Ewropeaidd (UE) yn gymuned wleidyddol ac economaidd sydd â
nodweddion goruwchgenedlaethol a rhyng-lywodraethol. Ers 1 Ionawr 2007, mae'n
cynnwys 28 o aelod-wladwriaethau. Sefydlwyd yr UE ym 1993 gan Gytundeb
Maastricht, er i'r broses o integreiddio Ewropeaidd gychwyn gyda'r Gymuned
Economaidd Ewropeaidd (CEE), a luniwyd gan chwe gwlad Ewropeaidd ym 1957.

Creodd yr UE farchnad sengl sy'n ceisio gwarantu'r rhyddid i symud pobl,
nwyddau, gwasanaethau a chyfalaf yn ddirwystr rhwng yr aelod-wladwriaethau.
Mae'r UE yn cynnwys polisïau cyffredin dros fasnach, amaethyddiaeth, pysgodfeydd
a datblygiad rhanbarthol. Ym 1999, cyflwynodd yr UE arian cyfredol cyffredin,
sef yr ewro, a fabwysiadwyd gan 13 aelod-wladwriaeth. Mae hefyd wedi datblygu
rôl mewn materion polisi tramor, a chyfiawnder a materion cartref.

Gyda bron 500 miliwn o ddinasyddion, cynhyrchodd yr UE gynnyrch mewnwladol
crynswth y pen o €11.4 triliwn (£8 triliwn) yn 2007. Mae'n cynrychioli ei
aelodau o fewn Sefydliad Masnach y Byd ac mae'n bresennol fel sylwedydd yn
uwch-gynadleddau'r G8. Mae 21 o aelodau'r UE yn aelodau o NATO. Mae gan yr UE
bum sefydliad swyddogol, sef Senedd Ewrop, Cyngor yr Undeb Ewropeaidd, y
Comisiwn Ewropeaidd, Llys Cyfiawnder Ewrop a Llys Archwilwyr Ewrop, yn ogystal â
gwahanol gyrff eraill, er enghraifft Banc Canolog Ewrop a Phwyllgor y
Rhanbarthau. Mae dinasyddion yr UE yn ethol aelodau Senedd Ewrop bob pum
mlynedd.

Ganwyd yr Undeb Ewropeaidd fel cydffederasiwn o wledydd i ail-adeiladu Ewrop ar
ôl yr Ail Ryfel Byd ac er mwyn rhwystro hunllef rhyfel arall. Cymuned Ewropeaidd
Economaidd, neu Marchnad Gyffredin oedd enw cyntaf yr UE. Newidiwyd yr enw i
Cymuned Ewropeaidd ac wedyn i Undeb Ewropeaidd. Wedi dechrau fel undeb masnach
datblygodd yr UE i fod yn undeb economaidd a gwleidyddol.

Ers 1 Gorffennaf 2013 mae 28 o aelod-wladwriaethau yn yr Undeb Ewropeaidd, ond
dim ond 6 o wledydd sefydlodd y CEE ym 1952/1958:

Cafodd Y Lasynys ymreolaeth gan Denmarc ym 1979 a gadawodd yr UE ym 1985 ar ôl
refferendwm. Gweler hefyd y brif erthygl Ehangu'r Undeb Ewropeaidd.

Mae pum gwlad yn ymgeiswyr swyddogol i fod yn rhan o'r UE: Gwlad yr Iâ,
Cyn-weriniaeth Iwgoslafaidd Macedonia Montenegro, Serbia, a Thwrci. Mae Albania
a Bosnia a Herzegovina yn cael eu ystyried yn swyddogol fel ymgeiswyr potensial.
Rhestrir Cosofo fel ymgesiydd potensial hefyd, ond ni ystyrir Cosofo fel gwlad
annibynnol gan y Comisiwn Ewropeaidd gan nad yw pob gwlad yn cydnabod Cosofo fel
gwlad gwbl ar wahân i Serbia.

Heb fod yn aelod-wladwriaethau o'r UE nac yn ymgeiswyr am aelodaeth , mae
perthynas arbennig â'r UE gan sawl gwlad, e.e. Monaco ac Andorra.

Mae maint holl dirwedd 25 aelod-wladwriaeth yr UE (2004) yn 3,892,685 km².
Petasai'r UE yn un wlad, byddai'n seithfed fwyaf yn y byd. Roedd boblogaeth yr
UE (sef poblogaeth aelod-wladwriaethau'r UE o dan delerau Cytundeb Maastricht)
yn 453 miliwn ym mis Mawrth 2004 ac felly, petasai'n un wlad, yn drydedd ar ôl
India a Tseina.

Sefydliadau gwleidyddol yw'r Senedd, y Cyngor a'r Comisiwn, sy'n dal grym
gweithredol a deddfwriaethol yr Undeb. Mae'r Senedd yn cynrychioli'r
dinasyddion, mae'r Cyngor yn cynrychioli eu llywodraethau, ac mae'r Comisiwn yn
cynrychioli'r budd Ewropeaidd cyffredinol. Y Comisiwn yn unig sydd â'r hawl i
ddrafftio deddfwriaeth. Cyflwynir deddfwriaeth ddrafft i'r Senedd a'r Cyngor, y
mae rhaid iddynt ei chymeradwyo, er bod y weithdrefn benodol yn dibynnu ar bwnc
y ddeddfwriaeth dan sylw. Unwaith wedi'i chymeradwyo ac wedi'i llofnodi, mae'r
ddeddfwriaeth yn dod i rym. Dyletswydd y Comisiwn yw sicrhau y cydymffurfir â
chyfraith yr Undeb.

Mae hefyd nifer o gyrff ac asiantaethau pwysig eraill nad ydynt yn sefydliadau
swyddogol. Mae'r rhain yn cynnwys dau bwyllgor ymgynghorol, sef Pwyllgor y
Rhanbarthau a'r Pwyllgor Economaidd a Chymdeithasol, sy'n rhoi eu cyngor
ynghylch materion rhanbarthol, economaidd a chymdeithasol.

Bydd Cytundeb Lisbon yn gwneud nifer o newidiadau i fframwaith sefydliadol yr
Undeb. Daw'r Cyngor Ewropeaidd a Banc Canolog Ewrop yn sefydliadau llawn, a
chaiff Llys y Gwrandawiad Cyntaf ei ailenwi yn "Lys Cyffredinol".

Dechreuodd yr UE fel grŵp o wledydd yn cydweithredu'n economaidd ar ôl yr Ail
Ryfel Byd. Datblygodd wedyn i gynnwys cydweithredu gwleidyddiol. Fel hynny,
roedd pŵer gwleidyddiol yn symud o'r aelod-wladwriaethau i sefydliadau'r UE.
Beth bynnag, mae hynny'n cael ei cydbwyso gan y ffaith bod gan nifer o
aelod-wladwriaethau draddodiad o lywodraeth gryf yn eu rhanbarthau. Mae
pwysigrwydd rhanbarthau Ewrop yn cynyddu a sefydlwyd Pwyllgor y Rhanbarthau trwy
Gytundeb Maastricht.

Ers blynyddoedd mae unigolion a grwpiau wedi bod yn pwyso ar yr Undeb a
Llywodraeth y Deyrnas Unedig i godi statws swyddogol yr iaith Gymraeg o fewn yr
Undeb.

Ar 20 Tachwedd 2008, gwnaeth Alun Ffred Jones hanes drwy ddefnyddio'r Gymraeg
mewn cyfarfod o Gyngor Gweinidogion Undeb Ewrop am y tro cyntaf erioed.
Siaradodd fel Gweinidog dros Dreftadaeth Cymru yn rhan o ddirprwyaeth y DU i'r
cyfarfod. Cyfieithwyd araith y gweinidog mewn canlyniad i gytundeb rhwng
llywodraethau Cymru a'r DU ac Undeb Ewrop a gytunwyd yng Ngorffennaf 2008.



https://cy.wikipedia.org/wiki/Yr_Ariannin

Mae Gweriniaeth yr Ariannin (Sbaeneg: República Argentina  ynganiad ) neu'r
Ariannin yn wlad yn ne-ddwyrain De America. Mae'n gorwedd rhwng mynyddoedd yr
Andes a rhan ddeheuol y Môr Iwerydd. Mae'n ffinio â Wrwgwái, Brasil, Paragwâi,
Bolifia a Chile. Sbaeneg yw'r iaith swyddogol. Mae'r enwau Sbaeneg a Chymraeg yn
dod o'r Lladin argentum ("arian"), metel gwerthfawr a anogodd yr ymgartrefu
cynnar Ewropeaidd. Gelwir person a anwyd yn yr Ariannin yn Archentwr.

Ceir olion y trigolion cyntaf yn y tiroedd sy'n awr yn ffurfio yr Ariannin yn
rhan ddeheuol Patagonia tua 13,000 o flynyddoedd yn ôl. Daeth gogledd-orllewin o
wlad yn rhan o ymerodraeth yr Inca yn ail hanner y 15g, a ceir y cofnodion
cynharaf yn ffurf quipu yn y cyfnod hwnnw.

Dechreuodd hanes ysgrifenedig y wlad gyda dyfodiad yr Ewropeaid i'r rhanbarth yn
gynnar yn yr 16eg ganrif. Y cyntaf i gyrraedd yno oedd y Sbaenwr Juan Díaz de
Solís a'i ŵyr yn 1516.

Yn 1776 sefydlodd y Sbaenwyr y Virreinato del Río de la Plata o nifer o
diriogaethau blaenorol. Wedi Gwrthryfel Mis Mai yn 1810, sefydlwyd nifer o
wladwriaethau annibynnol, yn cynnwys un yn dwyn yr enw Provincias Unidas del Río
de la Plata. Cyhoeddwyd annibyniaeth ar 9 Gorffennaf 1816, a gorchfygwyd y
Sbaenwyr mewn brwydr yn 1824. Sefydlwyd Gweriniaeth yr Ariannin rhwng 1853 a
1861,

Roedd adegau o groestyniad gwleidyddol rhwng y ceidwadwyr a'r rhyddfrydwyr, ac
rhwng ymbleidiau sifil a milwrol. ar ôl yr Ail Rhyfel y Byd gwelwyd dyrchafiad y
mudiad poblogol Peronistaidd. Roedd juntas gwaedlyd bob yn ail efo llywodraethau
democratig tan 1983, yn dilyn problemau economaidd mawr, a'r trechiad yn Rhyfel
y Falklands.

Ers dymchwel y junta milwrol ym 1983, mae pedwar etholiad rhydd wedi cadarhau
lle'r Ariannin fel gweriniaeth ddemocrataidd, er gwaethaf gwaethygiad economaidd
difrifol yn 2001 a dechrau 2002.

Mae cyfansoddiad yr Ariannin, sydd yn dyddio o 1853 (wedi'i ddiwygio yn 1994),
yn gwahanu nerthoedd y canghennau gweithredol, deddfwriaethol a barnwrol ar y
lefelau cenedlaethol a thaleithiol. Ni all yr arlywydd na'r is-arlywydd gael eu
hethol am fwy na dau dymor o bedair blynedd yn olynol. Gellir sefyll am drydydd
tymor neu fwy ar ôl egwyl o un tymor neu fwy. Mae'r arlywydd yn penodi
gwenidogion y llywodraeth ac mae'r cyfansoddiad yn rhoi llawer o rym iddo fe fel
pennaeth y wladwriaeth a phennaeth y llywodraeth, yn cynnwys yr awdurdod i wneud
cyfreithiau trwy ddyfarniad arlywyddol pan fo amodau "pwysig ac anghenrheidiol".

Senedd yr Ariannin yw'r Gyngres Genedlaethol dwy siambr, neu'r Congreso
Naciónal, sy'n cynnwys y senedd (y Senado) o 72 o seddi a Siambr Dirpwyon (y
Cámara de Diputados) o 257 o aelodau. Ers 2001 mae pob talaith, gan gynnwys y
Brifddinas Ffederal, yn ethol 3 seneddwr. Mae'r Seneddwyr yn cael eu ethol am
dymor o 6 blynedd, gydag etholiadau am draean o'r Senedd pob dwy flynedd. Mae
aelodau Siambr y Dirpwyon yn cael eu hethol am 4 blynedd, a hanner y Siambr yn
cael ei ethol bob dwy flynedd.

Mae gan yr Ariannin 23 talaith (provincias, unigol provincia), ac un rhanbarth
ffederal (distrito federal) (a nodir gyda *)

Gellir rhannu'r Ariannin yn dri darn: gwastadedd ffrwythlon y Pampas dros hanner
gogleddol y wlad, calon cyfoeth amaethyddol yr Ariannin; y llwyfandir Patagonia
yn hanner de'r wlad ac yn ymestyn i lawr i ynys Tierra del Fuego; a mynyddoedd
yr Andes yn y gorllewin.

Mae mynyddoedd uchaf yr Andes ar y ffin ogleddol rhwng Chile ac Ariannin, Y
mynydd uchaf yw Aconcagua, sydd 6,959 m uwchlaw lefel y môr - y mynydd uchaf ar
gyfandir America a'r mynydd uchaf yn y byd tu allan i Asia.

Mae'r prif afonydd yn cynnwys y Paragwâi, Bermejo, Colorado, Wrwgwái a'r hwyaf,
y Paraná. Mae'r ddwy olaf yn ymuno â'i gilydd cyn cyrraedd y Môr Iwerydd, i
ffurfio aber y Río de la Plata (Afon Plât). Mae hinsawdd yr Ariannin yn dymherus
gan fwyaf, ond gyda hinsawdd isdrofannol yn y gogledd a sych/is-Antarctig yn y
de pell.

Mae gan yr Ariannin adnoddau naturiol gwerthfawr, poblogaeth wybodus iawn,
amaeth da, a sylfaen ddiwydiannol amrywiol. Fodd bynnag, yn y 1980au hwyr bu
dyledion rhyngwladol yr Ariannin yn codi'n enfawr, a graddfa chwyddiant wedi
cyrraedd 200% y mis, a cynnyrch economaidd yn syrthio. I wella'r argyfwng
economaidd, dechreuodd y llywodraeth ar ffordd i rhyddfrydoli masnach,
di-rheoli, a preifateiddio. Yn 1991 daeth y peso eu sefydlu i'r Doler
Americanaidd.

Roedd y diwygiadau yn llwyddiannus yn y dechrau, ond roedd argyfyngau economaidd
hwyrach yn Mecsico, Asia, Rwsia a Brasil yn gwaethygu pethau o 1999 i flaen. Yn
2001 dymchwelodd y system bancio, ac roedd y peso yn nofio yn erbyn y doler ers
Chwefror 2002. Ers hynny mae'r sefyllfa economaidd wedi gwella'n sylweddol.

Daeth llenyddiaeth yr Ariannin i sylw rhyngwladol yn rhan olaf y 19g gyda
chyhoeddi'r llyfr Martín Fierro gan José Hernández. Cyfieithwyd y llyfr yma i
dros 70 iaith. Ymhlith prif lenorion yr 20g mae Jorge Luis Borges, Julio
Cortázar a Juan Gelman, ill tri ymhlith awduron Sbaeneg pwysicaf yr ugeinfed
ganrif.

Cyhoeddwyd cryn dipyn o lenyddiaeth Gymraeg gan drigolion y Wladfa hefyd. Yr
enwocaf o lenorion y Wladfa yw Eluned Morgan ac R. Bryn Williams.

Daeth y tango yn enwog fel dull o ddawnsio ac arddull cerddorol, gyda Buenos
Aires fel canolbwynt. Gelwir Carlos Gardel yn "Frenin y Tango".

Pêl-droed yw'r mwyaf poblogaidd o'r chwaraeon yn yr Ariannin. Enillodd y tîm
cenedlaethol Gwpan Pêl-droed y Byd yn 1978 a 1986. Y mwyaf adnabyddus o
bêl-droedwyr y wlad yw Diego Armando Maradona.

Mae boscio hefyd yn boblogaidd, ac mae mwy na 30 o Archentwyr wedi dal
pencampwriaeth y byd. Enillodd yr Ariannin bencampwriaeth Pêl Fasged y byd yn
1950. Cafwyd cryn lwyddiant mewn tenis hefyd, gyda Guillermo Vilas a Gabriela
Sabatini yn nodedig. Daeth Tîm rygbi'r undeb cenedlaethol yr Ariannin yn drydydd
yng Nghwpan y Byd yn 2007. Enw adnabyddus arall ym maes chwaraeon yw'r gyrrwr
Fformiwla Un Juan Manuel Fangio, a enillodd bencampwriaeth y byd bum gwaith yn y
1950au.



https://cy.wikipedia.org/wiki/Theresa_May

Prif Weinidog y Deyrnas Unedig yw Theresa Mary May (née Brasier; ganwyd 1 Hydref
1956) ac Arweinydd y Blaid Geidwadol ers Gorffennaf 2016. Mae wedi bod yn Aelod
Seneddol dros Maidenhead ers 1997. Dilynodd David Cameron fel Prif Weinidog y
Deyrnas Unedig yn dilyn cyfarfod gyda'r Frenhines Elisabeth II ar 13 Gorffennaf,
gan ddod yr ail brif weinidog benywaidd o'r DU. Cyn dod yn Brif Weinidog roedd
yn Ysgrifennydd Cartref rhwng 2010 a 2016. Mae'n disgrifio'i hun fel Ceidwadwr
'un genedl' ac fel Ceidwadwr rhyddfrydol.

Ganwyd Theresa May yn Eastbourne, Sussex, ac astudiodd May ddaearyddiaeth yn
Ngholeg St Hugh, Rhydychen. Rhwng 1977 a 1983 bu'n gweithio ym Manc Lloegr ac o
1985 hyd 1997 gyda'r Association for Payment Clearing Services, tra roedd hefyd
yn gwasanaethu fel cynghorydd ar ward Durnsford ym mwrdeisdref Merton, Llundain.
Ar ôl sawl cais aflwyddiannus i gael ei hethol i Dŷ'r Cyffredin rhwng 1992 a
1994, fe'i hetholwyd fel AS dros Maidenhead yn etholiad cyffredinol 1997. Aeth
ymlaen i gael ei phenodi yn Gadeirydd y Blaid Geidwadol a chael ei derbyn yn
aelod o Gyfrin Gyngor y Deyrnas Unedig yn 2002.

Gwasanaethodd mewn sawl swydd yng Nghabinedau Cysgodol William Hague, Iain
Duncan Smith, Michael Howard, a David Cameron, yn cynnwys Arweinydd Cysgodol
Tŷ'r Cyffredin ac Ysgrifennydd Gwladol Cysgodol dros Waith a Phensiynau, cyn
cael ei phenodi yn Ysgrifennydd Cartref a Gweinidog dros Fenywod a Chydraddoldeb
yn 2010, gan roi'r gorau i'r ail rôl yn 2012. May oedd yr Ysgrifennydd Cartref
hiraf yn ei swydd ers 60 mlynedd. Dywedir iddi: weithio ar ddiwygio'r heddlu,
gymeryd safbwynt cadarnach ar bolisi cyffuriau ac iddi ail-gyflwyno cyfyngiadau
ar fewnfudo.

Ym Mehefin 2016, cyhoeddoedd May ei chais yn etholiad arweinydd y Blaid
Geidwadol, a daeth i fod yn ffefryn yn gyflym iawn. Enillodd y bleidlais ddirgel
gyntaf ar 5 Gorffennaf 2016 gyda 50% o'r pleidleisiau. Ar 7 Gorffennaf, enillodd
May 199 pleidlais gan Aelodau Seneddol Ceidwadol; fe fyddai'n wynebu pleidlais
gan aelodau'r Blaid Geidwadol ar draws y DU mewn cystadleuaeth gyda Andrea
Leadsom, un o brif ffigyrau yr ymgyrch Brexit. Ar 11 Gorffennaf fe adawodd
Leadsom y gystadleuaeth yn dilyn sylwadau dadleuol a wnaed ganddi dyddiau
ynghynt. Wedi i Leadsom dynnu allan ni chynhaliwyd cystadleuaeth yn ôl rheolau'r
Blaid Geidwadol ac arweiniodd hyn at May yn cael ei phenodi yn arweinydd y Blaid
ar yr un diwrnod. Ar unwaith, cyhoeddodd y Prif Weinidog David Cameron ei
ymddiswyddiad.



https://cy.wikipedia.org/wiki/Sweden

Un o wledydd Llychlyn, yng ngogledd Ewrop, yw Teyrnas Sweden neu Sweden (Swedeg,
Sverige). Er ei bod yn un o wledydd mwyaf Ewrop o ran arwynebedd, yn mesur
450,000 cilometr sgwâr, mae'r boblogaeth yn gymharol isel ac wedi ei chrynhoi yn
y trefi a'r dinasoedd ar y cyfan. Stockholm yw'r brifddinas.

Sweden yw'r fwyaf o wledydd Llychlyn yng ngogledd-orllewin Ewrop. Mae'n ffinio
ar Norwy yn y gorllewin ac ar y Ffindir yn y dwyrain. Yn y de-orllewin, mae
culforoedd y Kattegat a'r Skagerrak yn ei gwahanu oddi wrth Denmarc.

Mae llawer o dde a dwyrain Sweden yn dir cymharol isel, ond mae'r gorllewin yn
fynyddig, ynh enwedig o gwmpas y ffîn â Norwy. Y copa uchaf yw Kebnekaise, 2,111
medr uwch lefel y môr. Gorchuddir tua 78% o'r wlad gan fforestydd, ac mae gan y
wlad tua 95,700 o lynnoedd; y mwyaf o'r rhain yw Llyn Vänern a Llyn Vättern.
Llyn Vänern yw'r trydydd fwyaf yn Ewrop. Mae gan Sweden nifer o ynysoedd; y ddwy
fwyaf yw Gotland ac Öland yn y Môr Baltig.

Cododd Sweden gyfoes o'r Undeb Kalmar a ffurfiwyd yn 1397 ac o uno'r wlad gan y
brenin Gustav Vasa yn yr 16g. Yn yr 17fed ganrif, ymledaenodd Sweden ei
thiriogaethau i ffurfio'r Ymerodraeth Swedaidd. Yn y 18g, bu rhaid i Sweden
ildio'r rhan fwyaf o'r tiriogaethau yr oedd wedi eu goresgyn. Collwyd y Ffindir
a'r tiriogaethau a oedd yn weddill tu allan i benrhyn Llychlyn yn gynnar yn y
19g. Yn dilyn diwedd y rhyfel olaf rhyngddynt yn 1814, daeth Sweden yn ran o
undeb gyda Norwy a barhaodd hyd 1905. Ers 1814, mae Sweden wedi bod yn wlad
heddychlon gan fabwysiadu bolisi tramor o niwtraliaeth yn ystod cyfnodau o
heddwch a rhyfel.



https://cy.wikipedia.org/wiki/Gastropod

Dosbarth tacsonomegol, enfawr - a elwir yn gyffredin yn falwod a gwlithod yw'r
gastropod, sy'n cynnwys y ffylwm Molwsg (Lladin: Mollusca). Mae'r dosbarth hwn
yn cynnwys miloedd o wahanol rywogaethau o falwod a gwlithod o wahanol faint, ac
o wahanol gynefinoedd: môr a thir, dŵr croyw a dŵr hallt, malwod cyffredin,
malwod morol, llygaid meheryn a gwlithod. Yr hen enw i'r dosbarth hwn o
rywogaethau oedd 'ungloriog' neu'r 'ungragennog' (Saesneg: univalves).

Y dosbarth Gastropoda yw'r ail ddosbarth mwyaf o rywogaethau, y mwyaf yw
dosbarth y pryfaid (neu insecta). Ceir 611 teulu o gastropau, gyda 202 ohonynt
wedi darfod, gyda'u ffosiliau'n unig ar gael. Amcangyfrifir bod rhwng 60,000 a
80,000 o rywogaethau gwahanol o goastropodau.

Gellir olrhain y gastropod, drwy ffosiliau, yn ôl i gyfres ola'r cyfnod
daearegol Cambriaidd, sef 501 to 488.3 miliwn o flynyddoedd yn ôl. Cyfnod
daearegol rhwng y Cyfnodau Neoproterosöig ac Ordofigaidd oedd y Cambriaidd.
Dechreuodd tua 542 miliwn o flynyddoedd yn ôl a gorffennodd tua 488.3 miliwn o
flynyddoedd yn ôl.



https://cy.wikipedia.org/wiki/Awstralia

Cymanwlad Awstralia neu Awstralia yw'r wlad chweched fwyaf yn y byd yn
ddaearyddol a'r unig un sydd yn gyfandir cyfan. Mae'n cynnwys ynys Tasmania,
sy'n un o daleithiau'r wlad. Y gwledydd cyfagos yw Seland Newydd, sydd i'r
de-ddwyrain o Awstralia, ac Indonesia, Papiwa Gini Newydd a Dwyrain Timor i'r
gogledd. Tarddiad yr enw "Awstralia" yw'r ymadrodd Lladin terra australis
incognita ("Y tir deheuol na ŵyr neb amdano"). Mae'r ehangdir yn gorwedd rhwng Y
Cefnfor Tawel i'r dwyrain a Chefnfor India i'r gorllewin. Mae mudo dynol wedi
trawsnewid y wlad. Roedd Awstralia yn gartref i'r bobl brodorol, sef aboriginal,
am filoedd o flynyddoedd ond ers diwedd y 18fed ganrif, mae pobl o orllewin
Ewrop wedi ymfudo i'r wlad. Roedd y mwyafrif o'r mudwyr hyn yn dod o wledydd
Prydain ac am flynyddoedd roedd y wlad dan reolaeth Brydeinig. Yn fwy diweddar,
mae poblogaeth y wlad wedi cynyddu efo mudwyr o wledydd Asia megis Japan, De
Corea, ac Indonesia. Mae Awstralia wedi creu cysylltiadau masnachol cryf gyda
gwledydd y Cefnfor Tawel. Mae dyfodol economaidd y wlad i'w weld mewn masnachu
yn fwy efo Asia a'r Unol Daleithiau yn hytrach na gyda'i phartneriaid
traddodiadol, sef gwledydd y Gymanwlad ac Ewrop.

Cyfanheddwyd y cyfandir am dros 40,000 o flynyddoedd gan frodorion Awstralia cyn
i Loegr hawlio'r rhan ddwyreiniol o'r cyfandir yn 1770 a daeth yn dir i anfon
drwgweithredwyr o wledydd Prydain iddo, yn cynnwys nifer o Gymry. Alltudiwyd
rhyw 1,800 o bobl o Gymru erbyn 1852, rhyw 300 yn ferched. Yn eu plith roedd
arweinwyr y Siartwyr, John Frost, Zephaniah Williams a William Jones, a Lewsyn
yr Heliwr y bu ganddo ran yn "nherfysgoedd" Merthyr.

Mae dros 165 miliwn dafad yn Awstralia sy'n cyfrannu at ddiwydiant allforio mawr
y wlad. Mae gwartheg yn bwysig hefyd, yn enwedig yng ngorllewin y wlad. Mae
gwenith a grawnwin yn cael eu tyfu mewn amryw o ardaloedd yn ne'r wlad. Mae Afon
Margaret a Barossa Valley yn ardaloedd gwin pwysig iawn. Mae rhan fwyaf o'r wlad
yn ddiffeithdir sy'n sych a chras ac yn anaddas ar gyfer amaethyddiaeth.

Mae tirwedd Awstralia yn cynnwys nifer o lwyfandiroedd erydog sy'n gorwedd yng
nghanol y plât Indo-Awstralaidd. Dyma'r wlad sychaf ar ôl yr Antarctig a dyma'r
cyfandir mwyaf gwastad. Mae'r arfordiroedd yn tueddu i fod yn fwy bryniog a
ffrwythlon, yn enwedig yn nwyrain y wlad lle mae'r rhan fwyaf o'r trefi a
dinasoedd. Mae mynyddoedd y Wahanfa Fawr yn ffurfio ffin rhwng yr ardaloedd
arfordirol tymherus a'r mewndir sych, cras. Y mynydd uchaf yw Mynydd Kosciuszko
yn y Snowy Mountains.

Roedd y cronfeydd mwyn estynedig a oedd yn cynnwys glo, mwyn haearn, bocsit, a
copr, yn sicrhau economi cryf i'r wlad. Erbyn hyn mae mwyngloddio yn dal i
ddigwydd ar raddfa sylweddol ond mae'r sector gwasanaethau yn gryfach, yn
enwedig y diwydiant twristiaeth.

Mae demograffeg Awstralia yn dangos ei fod yn drefol iawn, efo rhan helaeth o'r
boblogaeth yn byw yn y dinasoedd ar yr arfordir. Mae'r dinasoedd hyn yn cynnal
amrywiaeth o ddiwylliannau, o'r bobl frodorol (Aborigine) i'r mewnfudwyr o
Ewrop.



https://cy.wikipedia.org/wiki/Yr_Undeb_Sofietaidd

Gwladwriaeth Sosialaidd un-blaid yng ngogledd Ewrasia o 1922 i 1991 oedd yr
Undeb Sofietaidd (Rwsieg: Союз Советских Социалистических Республик (CCCP) Soyuz
Sovetskikh Sotsialisticheskikh Respublik (SSSR)). Llywodraethwyd y wlad gan y
Blaid Gomiwnyddol (КПСС) a hynny o Fosgo, prifddinas yr Undeb Sofietaidd. Er mai
undeb o nifer o weriniaethau llai oedd yr Undeb Sofietaidd roedd ei lywodraeth
wedi'i ganoli'n llwyr ym Mosgo. Y mwyaf o'r gweriniaethau hyn oedd "Rwsia", o
ran maint, poblogaeth, economeg a dylanwad gwleidyddol. Yn achlysurol, newidiai
ei ffiniau ac roedd o ran maint ei harwynebedd bron mor fawr ag Ymerodraeth
Rwsia heb Wlad Pwyl a'r Ffindir.

Mae tarddiad yr Undeb Sofietaidd i'w ganfod yn y diffyg bwyd wedi'r Rhyfel Byd
Cyntaf a arweiniodd i Chwyldro Rwsia yn 1917 a phan ymunodd mwyafrif milwyr
Petrograd â'r chwyldro gorfodwyd y Tsar Nicholas II i ymddiswyddo o'i
frenhiniaeth.

Arweiniwyd y Bolshevikiaid gan Vladimir Lenin a gorchfygwyd y Llywodraeth
Dros-dro. Sefydlwyd "Gwladwriaeth Sofiet Sosialaidd, Ffederal Rwsia" a
chychwynodd Rhyfel Cartref Rwsia. Cefnogwyd y Comiwnyddion gan y fyddin a
chymerwyd drosod peth tir yn yr hen Ymerodraeth. Erbyn 1922 roedd hi'n amlwg
mai'r Bolshevikiaid oedd wedi trechu a ffurfiwyd Undeb allan o'r is-weriniaethau
llai megis Rwsia, Armenia, Wcrain a Bielorwsia. Yn dilyn marwolaeth Lenin yn
1924, a mân-frwydrau am rym, daeth Joseph Stalin i'r brig yng nghanol y 1920au.
Fe sodrodd ideoleg y wlad yn sownd mewn Marxiaeth–Lenini a dilynodd hynny drwy
ganoli pwer ac economi'r Undeb. O ganlyniad gwelwyd twf aruthrol yn niwydiant a
chyfunoliad y wlad. Cyflwynodd Stalin y Cynlluniau Pum Mlynedd a ffermau
cyfunol. Datblygodd yr Undeb Sofietaidd ac erbyn 1922 roedd yn wlad ddiwydiannol
pwysig iawn. Roedd hyn yn ei pharatoi'n solad ar gyfer yr Ail Ryfel Byd. Pan
welodd Stalin fod Ffasgaeth yn chwalu drwy'r wlad fel tân gwyllt, cychwynodd
greu panig politicaidd a system garchardai'r Gwlag a barhaodd hyd at y 1950au.

Cydnabyddwyd nerth yr Undeb Sofietaidd ers yr Ail Ryfel Byd oherwydd ei nerth
milwrol, cymorth i wledydd datblygol ac ymchwil gwyddonol, yn bennaf ar gyfer
technoleg gofod ac arfau. Fodd bynnag, roedd perthynas yr Undeb Sofietaidd a'r
Unol Daleithiau wedi dirywio'n enbyd ac o ganlyniad dechreuodd y Rhyfel Oer.
Adeiladwyd Sputnik I, y lloeren gyntaf i gylchdroi'r ddaear yn yr Undeb
Sofietaidd.

Yn ail hanner y 1980au cyhoeddodd Mikhail Gorbachev, Ysgrifennydd Cyffredin y
Blaid Gomiwnyddol, bolisi o glasnost (didwylledd) a perestroika (newid y
strwythur economaidd). O ganlyniad cafwyd cyfarfod rhwng yr Unol Daleithiau a'r
Undeb Sofietaidd ym 1986 a 1987 a chyfarfu Ronald Reagan, Arlywydd yr Unol
Daleithiau gyda Gorbachev ym 1988 a chafodd nifer o arfau yn Ewrop eu lleihau.

Cyn yr Undeb Sofietaidd roedd gwledydd comiwnyddol dwyrain Ewrop yn datgyfannu.
Ond o dan reolaeth Boris Yeltsin diddymodd yr Undeb Sofietaidd yn heddychol ym
mis Rhagfyr 1991. Ymunodd y mwyafrif o aelod-gweriniaethau yr Undeb Sofietaidd
â'r Gymanwlad Gwladwriaethau Annibynnol.



https://cy.wikipedia.org/wiki/Hunan_leddfu

Halio (neu'n ar lafar: wancio; hefyd cilddyrnu neu mwdwlwasgu) yw'r weithred o
gyffroi'r organau rhywiol, fel arfer i bwynt orgasm a hynny gan y person ei hun
neu arall. Mae'n rhan o set ehangach o weithredoedd a adnabyddir fel
awtoserchyddiaeth, sydd hefyd yn cynnwys defnyddio tegannau rhyw a symbylu
an-genhedlol. Mae yna hefyd beiriannau halio sy'n cael eu defnyddio i efelychu
cyfathrach rywiol er mwyn pleser. Pan fo'r weithred hwn yn digwydd gan fwy nag
un person fe ddywedir eu bônt yn cyd-halio (Saesneg: Mutual masturbation).

Hunan leddfu a chyfathrach rywiol yw'r arferion rhywiol mwyaf cyffredin, ond nid
ydynt yn cyd-anghynhwysol (er enghraifft, mae nifer o bobl yn gweld golwg eu
partner yn hunan leddfu yn hynod o nwydol). Gall rhai bobl gyrraedd orgasm dim
ond drwy hunan leddfu. Yn nheyrnas yr anifeiliaid, mae hunan leddfu i'w weld
mewn sawl rhywogaeth mamal, yn yr anial ac mewn caethiwed.

Prif organ rhywiol benywaidd yw'r clitoris, ac mae rhan o hunan leddfu benywaidd
ynymwneud â chosi neu rwbio'r clitoris fel arfer. Mae rhai merched yn rhoi cala
goeg yn eu gweiniau, cryno ddic neu'n defnyddio eu bysedd i greu'r pleser hwn.

Ar yr un pryd mae rhai'n hoffi cael eu brestiau neu anws wedi'u rhwbio, yn aml
efo olew. Mae erill yn medru croesi eu coesau a gwasgu cyhyrau eu cluniau at eu
gilydd er mwyn cael cyffro. Weithiau maen nhw'n gwneud hyn yn gyhoeddus, heb i
neb wybod.

Gen 38:8 Yna dywedodd Jwda wrth Onan, "Dos at wraig dy frawd, ac fel brawd ei
gŵr cod deulu i'th frawd".

Gen 38:9 Ond gwyddai Onan nad ei eiddo ef fyddai'r teulu; ac felly, pan âi at
wraig ei frawd, collai ei had ar lawr, rhag rhoi plant i'w frawd.

Gen 38:10 Yr oedd yr hyn a wnaeth yn ffiaidd gan yr ARGLWYDD, a pharodd iddo
yntau farw.

Gan hynny ystyrid colli had ar lawr neu Onaniaeth (trwy hunan leddfu, er
enghraifft) yn bechod gan yr Eglwys. Credwyd gan rai bod y bechod o hunan leddfu
yn gallu arwain at afiechydon megis dallineb neu orffwylltra.

Gan fod hunan leddfu yn bechod cyffredinol ymysg gwyr ifanc dyfeisiwyd teclynnau
i'w rhwystro rhag wancio, a'u hamddiffyn rhag ddallineb a / neu orffwlldra,
megis y Jugum Penis Ring. Teclyn dur i'w osod ar y bidlan llipa cyn mynd i'r
gwely, efo dannedd dur byddai'n brathu'r pidlan o gael codiad. Defnyddiwyd y
fath modrwyau yn gyffredinol mewn ysbytai meddwl hyd y 1920au ac mewn rhai
cartrefi crefyddol hyd y 1960au.

Mae nifer o eiriaduron Cymraeg o'r 19eg ganrif yn defnyddio'r gair Llathryd ar
gyfer treisio merch yn rhywiol (rape) a Llaw Lathryd, ar gyfer wancio; gan roi'r
argraff bod hunan leddfu yn cael ei hystyried ganddynt fel hunan ymosodiad mor
ddifrifol ag ymosodiad treisiol ar fenyw diniwed.



https://cy.wikipedia.org/wiki/Yr_Wyddfa

Mynydd uchaf Cymru, a'r mynydd uchaf ym Mhrydain i'r de o Ucheldiroedd yr Alban,
yw'r Wyddfa (1,085m/3,560 troedfedd) ym Mharc Cenedlaethol Eryri yng Ngwynedd.

Mae trên bach Rheilffordd yr Wyddfa yn dringo i gopa'r Wyddfa o Lanberis i'r
rhai nad ydynt am gerdded i fyny. Adeiladwyd y lein yn 1896. Ar y copa mae Hafod
Eryri: canolfan ymwelwyr a thŷ bwyta a agorwyd yn 2009.

Mae tua 350,000 o bobl yn cerdded i gopa'r Wyddfa bob blwyddyn, a thua 60,000
arall yn cyrraedd y copa ar y trên bach. Ceir golygfeydd o ardal eang o'r copa;
nid yn unig ran helaeth o ogledd a chanolbarth Cymru ond ar ddiwrnod clir
Iwerddon (y Weriniaeth a'r Gogledd), Ynys Manaw, yr Alban, a Lloegr. Yr olygfa
bellaf rhwng dau bwynt ar ynys Prydain, mewn theori, yw'r olygfa rhwng copa'r
Wyddfa a chopa Merrick yn ne'r Alban, pellter o 144 milltir (232 km). Gellir ei
gweld o Bleaklow yn y Peak District weithiau hefyd, pellter o 96 milltir.

Yn ôl Bedwyr Lewis Jones, daw'r enw o "gŵydd" ("carnedd") gyda "ma" ("lle") wedi
ei gydio wrtho i roi "Gwyddfa". Oherwydd bod "gwyddfa" yn enw cyffredin, rhoddir
"yr" o'i flaen i roi "Yr Wyddfa". Yn ôl traddodiad, bedd Rhita Gawr oedd y
garnedd. Er nad oes olion yn weddill bellach, mae'n bosibl fod carnedd o Oes yr
Efydd wedi bod ar y copa cyn codi'r adeiladau cyntaf o'r cyfnod diweddar yno. Yn
ôl Hywel Wyn Owen a Richard Morgan, fodd bynnag, ystyr "gŵydd" ydy 'yr hyn a
fedrir ei weld o bell'; sydd hefyd yn golygu 'man claddu'. Fe'i ceir gyntaf yn y
13eg ganrif.

Mae'r enw Saesneg Snowdon yn tarddu o'r Eingl-Sacsoneg 'snow' a 'dun' sef mynydd
neu gaer yn yr eira, er bod arwynebedd yr eira wedi lleihau yn ystod y gaeafoedd
diweddar. Y fersiwn cynharaf o'r gair ydy "Snawdune" (1095).

Fel y rhan fwyaf o fynyddoedd Eryri, ffurfiwyd creigiau'r Wyddfa yn y cyfnod
Ordoficaidd. Yr unig eithriad yw Moel Eilio, y ffurfiwyd ei chreigiau yn y
cyfnod Cambriaidd. Creigiau folcanig yw llawer o greigiau'r Wyddfa. Gellir cael
hyd i gregyn ffosil ar y copa ambell dro. Mae llawer o'r creigiau yn rhai
folcanig, ond nid oes tystiolaeth i'r Wyddfa ei hun fod yn llosgfynydd.

Effeithiwyd ar y mynydd gan rewlifoedd yn ystod Oes yr Iâ, pan grëwyd cymoedd
megis Cwm Llan, Cwm Du'r Arddu a Chwm Clogwyn gan y rhew. I'r dwyrain o'r copa
gellir gweld enghraifft glasurol o gyfres o gymoedd a grëwyd gan y rhew, un
uwchben y llall: Glaslyn Uchaf, Cwm Glaslyn, Cwm Llydaw a Chwm Dyli.

O gwmpas copa'r Wyddfa mae chwe chefnen hir. Nodweddir y llethrau sy'n wynebu'r
gogledd a'r dwyrain gan glogwynau serth ond mae'r llethrau sy'n wynebu'r de a'r
gorllewin yn tueddu i fod yn llai serth a chreigiog ac yn fwy agored a
glaswelltog. Rhwng y cefnennau mae cymoedd wedi eu llunio yn ystod Oes yr Iâ,
rhai ohonynt â llynnoedd ynddynt. Yr uchaf o'r mynyddoedd o amgylch yr Wyddfa yw
Carnedd Ugain (1,065 m), Crib Goch (923 m), Y Lliwedd (898 m) a'r Aran (747 m).

Y ddwy grib uchaf yw'r grib sy'n arwain tua'r dwyrain dros Garnedd Ugain a Chrib
Goch, a'r grib sy'n arwain tua'r de-ddwyrain o gopa'r Wyddfa ei hun dros Fwlch y
Saethau i gopa'r Lliwedd. Mae'r ddwy grib yma yn amgylchynu Cwm Dyli. Mae'r grib
hiraf yn ymestyn tua'r gogledd-orllewin o'r copa, dros Fwlch Cwm Brwynog i Foel
Cynghorion (674 m), yna dros Foel Goch a Foel Gron i gopa Moel Eilio (726 m). Yr
ochr arall i Gwm Brwynog mae crib yn ymestyn tua'r gogledd o'r copa tua
Llanberis, gyda chlogwyni serth ar yr ochr ddwyreiniol i lawr i Fwlch Llanberis.
Ar hyd y grib yma y mae Rheilffordd yr Wyddfa yn esgyn.

O gwmpas y llethrau isaf ceir llynnoedd eraill: Llyn Padarn, Llyn Peris, Llyn
Gwynant, Llyn Cwellyn a Llyn y Gadair.

Mae nifer o afonydd yn tarddu ar yr Wyddfa, yn eu plith Afon Glaslyn, sy'n
tarddu yn Llyn Glaslyn ac yn llifo trwy Llyn Llydaw ac i lawr i Nant Gwynant. Ym
mhentref Beddgelert mae Afon Colwyn, sy'n tarddu ar lethrau Yr Aran ar ochr
ddeheuol yr Wyddfa yn ymuno â hi. Ymhellach i'r gogledd-orllewin mae'r nentydd
yn llifo i mewn i Afon Gwyrfai, tra mae'r nentydd ar yr ochr ddwyreiniol yn
llifo i Nant Peris ac yn y pen draw i Afon Seiont.

Yn wreiddiol roedd coedwigoedd yn tyfu ar y rhan fwyaf o lethrau'r Wyddfa,
heblaw y llethrau uchaf un a'r mannau creigiog. Y rhywogaethau nodweddiadol oedd
derw, ynn, bedw, cyll a chriafolen. Erbyn hyn mae'r coed wedi diflannu oddi ar y
rhan fwyaf o'r llethrau, ac mae pori gan ddefaid a geifr gwyllt yn eu cadw yn
laswelltir. Dim ond ar y llethrau isaf yn Nant Gwynant y mae ychydig o goedwig
naturiol yn weddill. Ar un adeg, yn ôl Edward Lhuyd, roedd y goedwig mor drwchus
yn Nant Gwynant fel y gallai dyn ar geffyl gwyn farchogaeth o Lyn Dinas i
Ben-y-gwryd heb fod yn weladwy ond mewn dau le.

Ar y clogwyni lle na all y defaid gyrraedd, yn arbennig ar Glogwyn Du'r Arddu,
ceir amrywiaeth o blanhigion arctig-alpaidd, rhai ohonynt yn eithriadol o brin.
Yr enwocaf o'r rhain yw Lili'r Wyddfa (Lloydia serotina), sydd yn tyfu ar
glogwyni serth yn wynebu tua'r gogledd neu'r gogledd-ddwyrain. Ceir Grug mêl
(Calluna vulgaris) a Llus (Vaccinium myrtillus) ar sgri gweddol sefydlog. Mae
rhan helaeth o’r Wyddfa yn ardal o ddiddordeb gwyddonol arbennig (ADdGA).

Mae Chwilen yr Wyddfa (Chrysolina cerealis) wedi ei henwi ar ôl y mynydd; dim
ond yn Eryri y ceir y rhywogaeth yma. Dim ond ar yr Wyddfa ei hun y mae chwilen
arall, Nebria nivalis wedi ei darganfod. Ymhlith adar nodweddiadol y llechweddau
a'r clogwyni mae Tinwen y Garn, Corhedydd y waun, Mwyalchen y Mynydd, y Frân
Goesgoch a'r Gigfran.

Erbyn hyn mae rhan helaeth o'r Wyddfa yn eiddo i'r Ymddiriedolaeth Genedlaethol;
prynwyd stad 1559 ha (3851 acer) Hafod y Llan ar ochr ddeheuol y mynydd yn 1998
yn dilyn apêl am arian. Bwriedir cymryd camau i adfer y llysdyfiant naturiol. Un
agwedd ar hyn yw difa Rhododendron ponticum sydd yn bla ar rai o lechweddau isaf
yr Wyddfa.

Ceir gweddillion cytiau o Oes yr Efydd ac Oes yr Haearn ar lechweddau isaf yr
Wyddfa, er enghraifft yng Ngwm Dyli ac uwchben Llanberis. Mae amaethyddiaeth
wedi bod yn bwysig ers canrifoedd, ond gan nad yw'r Wyddfa yn addas ar gyfer
tyfu cnydau, canolbwyntir ar gadw da byw. Defaid yw'r mwyaf cyffredin o'r rhain
bellach, ond yn y gorffennol roedd gwartheg yn fwy niferus. Ar un adeg arferid
mynd â'r da byw i fyny i'r "hafod" ar y llechweddau uchaf i bori yn ystod yn
haf, ac yna eu symud i lawr i'r "hendre" ar dir is dros y gaeaf. Gellir gweld
gweddillion nifer o hafotai o'r canol oesoedd ar yr Wyddfa, yn arbennig yng
Nghwm Brwynog.

Tua chanol y 18g datblygodd mwyngloddiau copr ar lethrau'r Wyddfa, yn enwedig
yng Nghwm Dyli, ar lethrau'r Lliwedd ac o gwmpas Cwm Llan. Y fwyaf o'r rhain
oedd y Snowdon, uwchben Llyn Glaslyn. Yn wreiddiol cludid y mwyn copr i lawer at
lannau Llyn Cwellyn ar slediau a dynnid gan geffylau. Pan adeiladwyd y ffordd
newydd o Lanberis i Ben-y-gwryd, datblygodd Llwybr y Mwynwyr ar gyfer dod â'r
mwyn copr i lawr i Ben-y-pass. Gellir gweld llawer o olion y diwydiant yma, yn
cynnwys barics y mwynwyr, yng Nghwm Dyli.

Bu hefyd nifer o chwareli llechi ar lethrau'r Wyddfa, er enghraifft uwchlaw
Llanberis, ger Rhyd Ddu ac yng Nghwm Llan, megis Chwarel Glanrafon, Chwarel
Hafod y Llan a Chwarel Bwlch Cwmllan, er nad oedd yr un o'r rhain ar raddfa fawr
iawn ag eithrio Glanrafon.

Yr Wyddfa yw mynydd mwyaf poblogaidd Cymru gan ddringwyr, gyda tua 350,000 o
bobl yn cerdded i'r copa bob blwyddyn. Gall fod yn beryglus mewn tywydd drwg,
pan mae rhew ac eira, neu os yw'r dringwr heb esgidiau addas. Pur anaml y mae
blwyddyn yn mynd heibio heb o leiaf un damwain angheuol ar yr Wyddfa. Yn nechrau
Chwefror 2009, bu farw pedwar o bobl ar y mynydd mewn cyfnod o wyth diwrnod.

Y cofnod cyntaf am rywyn yn dringo'r Wyddfa oedd pan gyrhaeddodd y llysieuwr
Thomas Johnson y copa gyda chymorth bachgen fel tywysydd yn 1639. Mae Thomas
Pennant, yn sôn am Edward I, brenin Lloegr wedi iddo feddiannu Gwynedd:

Fodd bynnag, mae'n debyg, os gwir yr hanes o gwbl, mai ar y llethrau isaf y bu
hyn. Dringodd Pennant y mynydd ei hun yn 1773, a gwnaeth ei ddisgrifiadau yn
Tour in Wales a Journey to Snowdon lawer i boblogeiddio'r mynydd. Yr arferiad yn
ystod y 19g oedd defnyddio tywysydd i ddangos y ffordd i'r copa, a bu cryn nifer
o ddynion a bechgyn lleol yn gweithio fel tywysyddion. Y llwybr o Lyn Cwellyn
oedd y mwyaf poblogaidd yn y cyfnod cynnar.

Erbyn hyn mae tua 350,000 o bobl yn cerdded i gopa'r Wyddfa bob blwyddyn, ac mae
erydu yn broblem ar nifer o'r llwybrau. Yn rhannol oherwydd y nifer fawr o bobl
sy'n dringo'r Wyddfa, ceir damweiniau yma bob blwyddyn, a damweiniau angheuol
bron bob blwyddyn. Gall y mynydd fod yn beryglus yn y gaeaf pan mae eira a rhew
yn gorwedd, ac i ddringo Crib Goch, er enghraifft, mewn eira rhaid wrth yr offer
angenrheidiol a phrofiad o'u defnyddio. Yn y gorffennol bu nifer o ddamweiniau
angheuol ar ran uchaf Llwybr Llanberis yn y gaeaf; pan fo eira yn gorchuddio'r
llwybr roedd cerddwyr yn dueddol i ddilyn y rheilffordd, sy'n arwain hebio ymyl
Clogwyn Coch. Gellir cael rhew yma, gyda'r canlyniad fod cerddwyr yn llithro
dros ymyl y dibyn; er enghraifft lladdwyd tri bachgen ysgol fel hyn yn 1972.
Erbyn hyn mae arwyddion yn rhybuddio cerddwyr i gadw at y llwybr yn hytrach na
dilyn y rheilffordd. Tim Achub Mynydd Llanberis sy'n gyfrifol am ddelio ag
unrhyw argyfyngau ar yr Wyddfa.

Fel rheol mae cyrraedd y copa a dychwelyd yn cymeryd 4 neu 5 awr, ond mae
rhedwyr ym medru gwneud y daith mewn llawer llai o amser. Cynhelir Ras yr Wyddfa
yn flynyddol o bentref Llanberis i gopa'r Wyddfa ac yn ôl, a'r record ar hyn o
bryd yw 1 awr 2 funud a 29 eiliad gan Kenny Stuart o Keswick yn 1985. Y record i
gopa'r Wyddfa yw 39 munud a 47 eiliad gan Robin Bryson o Iwerddon.

Mae cryn amrywiaeth o lwybrau i ben yr Wyddfa, gan gynnwys nifer yn cychwyn o
Pen-y-pass. Dyma rai o'r prif lwybrau:

Hwn yw'r llwybr mwyaf poblogaidd ym marn Awdurdod Parc Cenedlaethol Eryri. Yn
wreiddiol roedd yn cael ei ddefnyddio i gludo'r mwyn copr o'r cloddfeydd yn yr
ardal. Mae'n cychwyn o'r maes parcio ym Mhen-y-pass, ac yn mynd heibio Llyn
Teyrn ac yna'n defnyddio'r cob i groesi Llyn Llydaw cyn dringo at Lyn Glaslyn.
O'r llyn yma mae'n esgyn yn serth i Fwlch Glas, gyda Llwybr Pen y Gwryd yn ymuno
ag ef ar y ffordd. O Fwlch Glas mae tua 300 troedfedd arall i gopa'r Wyddfa.
Gosodwyd maen yma i nodi'r llwybr ar y ffordd yn ôl.

Yn lle mynd yn syth tua'r copa o Ben-y-pass, gellir dringo'r Grib Goch gyntaf ac
yna mynd ymlaen dros Garnedd Ugain i gopa'r Wyddfa. Gellir cyrraedd y Grib Goch
trwy gychwyn ar hyd Llwybr Pen-y-Gwryd ac yna cadw i'r dde pan mae'r llwybr yn
fforchio. Y llwybr dros y Grib Goch yw'r anoddaf o'r llwybrau arferol i gopa'r
Wyddfa, a rhaid cymryd gofal mawr mewn tywydd drwg yn arbennig pan fydd hi'n
wyntog.

Llwybr yn cychwyn ger talcen hostel ieuenctid y Snowdon Ranger ar lan Llyn
Cwellyn ac yn arwain ar hyd llethrau isaf Moel Cynghorion i gyrraedd Bwlch Cwm
Brwynog. Oddi yno mae'n esgyn y grib uwchben Clogwyn Du'r Arddu, gyda Llyn
Ffynnon-y-gwas islaw, i Fwlch Glas ac ymlaen i'r copa.

Gelwir y llwybr yn llwybr y Snowdon Ranger yn Saesneg. Dyma'r enw a ddefnyddiai
John Morton, un o'r tywysyddion a arweiniai ymwelwyr i ben yr Wyddfa, amdano ei
hun. Arferai fyw yn yr adeilad sy'n awr yn hostel ieuenctid.

Gelwir y llwybr yma weithiau yn Llwybr Beddgelert. Gellir cychwyn y llwybr o
ddau fan, un ai o'r maes parcio ym mhentref Rhyd Ddu neu yn is i lawr y ffordd i
gyfeiriad Beddgelert. Mae'n arwain heibio Cwm Caregog i gyrraedd crib Llechog,
gyda golygfeydd o Gwm Clogwyn, cyn esgyn i Fwlch Main ac oddi yno i'r copa.
Ystyrir y llwybr yma yn un cymharol hawdd.

Yn cychwyn ger Pont Bethania (SH628506), gerllaw Beddgelert. Gan fod y man
cychwyn yn is na man cychwyn y llwybrau eraill, dim ond 60 m uwch lefel y môr,
mae mwy o ddringo i'w wneud, ac mae rhan olaf y llwybr ychydig yn anodd, ond
mae'n un o'r llwybrau mwyaf diddorol. Mae'r llwybr yn dilyn Afon Cwm Llan,
heibio Craig Gladstone, yna'n esgyn i Gwm Ciliau, rhwng y Lliwedd a chopa'r
Wyddfa.

Enwyd y llwybr hwn ar ôl Syr Edward Watkin, gŵr busnes ac Aelod Seneddol
Rhyddfrydol. Trefnodd ef i'r Prif Weinidog ar y pryd, William Ewart Gladstone,
agor y llwybr yn swyddogol yn 1892. Daeth tyrfa o dros 2,000 o bobl at Graig
Gladstone i wrando arno yn areithio.

Heblaw y llwybrau yma, mae nifer o ddulliau eraill o gyrraedd y copa. Er
enghraifft gellir cyrraedd Bwlch Cwm Llan, rhwng yr Wyddfa a'r Aran, o lwybr
Rhyd Ddu neu Lwybr Watkin, ac yna dringo crib Allt Maen-deryn i'r copa. Gellir
hefyd ddilyn y llwybr i Gwm Glas o Fwlch Llanberis ac yna dringo'r llechwedd
serth i'r grib uwchben. Dewis arall fyddai dringo Moel Eilio o Lanberis ac yna
dilyn y grib i ymuno â Llwybr Llyn Cwellyn ger Bwlch Cwm Brwynog.

Taith ychydig yn hirach yw Pedol yr Wyddfa, sy'n dechrau o Ben y Pas, yn cynnwys
Y Grib Goch a'r Lliwedd yn ogystal a'r Wyddfa ei hun. Taith hirach fyth yw'r
"Ffigwr 8", sef dros Grib Goch i gopa'r Wyddfa, i lawr ar hyd Llwybr Rhyd Ddu,
yna wedi cyrraedd y pentref, dilyn y briffordd am 2.5 km i fan cychwyn Llwybr
Llyn Cwellyn. Wedi dychwelyd i gopa'r Wyddfa, gellir dychwelyd i Ben-y-pass dros
y Lliwedd.

Mae Clogwyn Du'r Arddu a'r Lliwedd wedi bod o bwysigrwydd neilltuol yn hanes
datblygiad dringo yn Eryri am ym Mhrydain yn gyffredinol. Ar Glogwyn Du'r Arddu
y cofnodir dringo creigiau, yn hytrach na cherdded mynyddoedd, am y tro cyntaf
yn 1798 pan fu'r Parchedig Peter Williams a'r Parchedig William Bingley yn
dringo Clogwyn Du'r Arddu wrth chwilio am blanhigion arctig-alpaidd. Mae'r
clogwyn yma wedi parhau'n boblogaidd dros y blynyddoedd, ac ymhlith y dringwyr a
gysylltir ag ef mae Jack Longland, Ron James, Colin Kirkus, Joe Brown, Don
Whillans a Johnny Dawes.

Roedd y clogwyni ar y Lliwedd hefyd yn boblogaidd iawn yn y cyfnod cynnat.
Lliwedd oedd pwnc y llawlyfr dringo (yn hytrach na cherdded mynyddoedd) cyntaf
i'w gyhoeddi ar Ynysoedd Prydain yn 1909, The climbs on Lliwedd gan J. M. A.
Thomson ac A. W. Andrews.

Mae Rheilffordd yr Wyddfa yn rheilffordd fach yn defnyddio system rhac a
phiniwn, sy'n rhedeg ar drac lled cul o bentref Llanberis i gopa'r Wyddfa. Y
rheilffordd yma, sydd yn 4 milltir 1188 llathen (7.524 km) o hyd, yw'r unig
reilffordd rac ym Mhrydain. Mae'n cychwyn yn Llanberis 108 m (353 troedfedd)
uwch lefel y môr, ac yn aros yng ngorsafoedd Rhaeadr, Hebron, Hanner Ffordd a
Clogwyn cyn cyrraedd y copa. Os yw'r tywydd yn ddrwg, dim ond cyn belled â
Chlogwyn y bydd y trên yn mynd.

Adeiladwyd y rheilffordd rhwng Rhagfyr 1894 a Chwefror 1896, ar gost o £76,000.
Agorwyd y rheilffordd i'r cyhoedd ar ddydd Llun, 6 Ebrill. Bu damwain ar y
diwrnod cyntaf, pan neidiodd y trên oddi ar y trac. Neidiodd y gyrrwr a'r taniwr
oddi ar y trên wedi iddynt sylweddoli nad oedd ganddynt reolaeth arni. Gwelodd
un o'r teithwyr, Ellis Roberts o Lanberis, y ddau yn neidio, a neidiodd yntau.
Clwyfwyd ef yn ddifrifol, a bu farw o ganlyniad. Dyma'r unig ddamwain angheuol
yn hanes y rheilffordd yma.

Tra bod yr adeilad newydd ar y copa yn cael ei adeiladu, dim ond cyn belled â
gorsaf Clogwyn y mae'r trên yn mynd. Disgwylir y bydd teithiau i'r copa yn
ail-ddechrau yng ngwanwyn 2008.

Codwyd yr adeilad cyntaf ar y copa yn 1820, pan adeiladodd tywysydd o’r enw
Lloyd gwt cerrig. Ychydig yn ddiweddarach, yn 1838, cafodd mwyngloddwyr copr
di-waith o’r enw William Morris y syniad o werthu bwyd a diod o'r cwt hwn. Erbyn
1847, roedd nifer o gytiau pren ar y copa, un yn perthyn i Westy’r Victoria,
Llanberis, ac un arall i Westy Dolbadarn. Ail-adeiladwyd y rhain nifer o
weithiau, ond erbyn y 1930au roeddent mewn cyflwr gwael, a phenderfynwyd codi un
adeilad i gymryd eu lle. Cynlluniwyd yr adeilad newydd gan y pensaer Syr Clough
Williams-Ellis, ac agorwyd ef yn 1935.

Oherwydd y tywydd garw ar gopa'r Wyddfa, dirywiodd cyflwr yr adeilad yma hefyd
dros y blynyddoedd. Un disgrifiad enwog ohono oedd un y Tywysog Siarl fel "y
slym uchaf yng Nghymru". Cytunwyd i adeiladu adeilad newydd i gymeryd ei le, a
dechreuwyd ar y gwaith o ddymchwel yr hen adeilad yn 2006. Disgwylir i'r adeilad
newydd, sy'n dwyn yr enw "Hafod Eryri", gostio £8.3 miliwn. Mae rhan o'r arian
yma yn dod mewn grantiau o'r Undeb Ewropeaidd ar yr amod ei fod yn cael ei
orffen erbyn haf 2008. Disgwylid i'r adeilad ei hun fod wedi ei orffen erbyn
hydref 2007; yna wedi seibiant dros y gaeaf, bwriedid cynnal yr agoriad
swyddogol yng ngwanwyn 2008. Bu raid gohirio yr agoriad swyddogol oherwydd
tywydd drwg, a chynhaliwyd ef ym mis Mehefin 2009 gan Rhodri Morgan.

Ar yr hen adeilad roedd llechen gyda'r cwpled - "Grwydryn, aros ennyd; ystyr
ryfeddol waith Duw a'th daith fer ar y ddaear hon." Cyfansoddodd Bardd
Cenedlaethol Cymru, Gwyn Thomas gwpled newydd i'r adeilad newydd "Copa'r
Wyddfa : yr ydych chwi yma, yn nes at y nefoedd." . Yn Eisteddfod Genedlaethol
Cymru Meirion a'r Cyffiniau 2009, dyfarnwyd y Fedal Aur am Bensaernïaeth i
benseiri'r ganolfan.

Ceir llawer o chwedlau gwerin am y Wyddfa, nifer ohonynt yn ymwneud â'r Brenin
Arthur. Dywedir i Rhita Gawr, oedd â mantell wedi ei gwneud o farfau
brenhinoedd, hawlio barf Arthur. Gwrthododd Arthur, a bu ymladdfa rhyngddynt ar
yr Wyddfa. Lladdwyd Rhita, a chladdwyd ef dan garnedd ar y copa gan filwyr
Arthur, gan roi ei enw i'r mynydd.

Ceir llawr o chwedlau am y Tylwyth Teg ar lethrau'r Wyddfa hefyd, yn enwedig o
gwmpas rhai o'r llynnoedd, megis Llyn Dwythwch. Dywedid na fyddai trigolion
Gwaun Cwm Brwynog yn gadael i'w plant fynd yn agos at y llyn, rhag iddynt gael
eu cipio gan y Tylwyth.

Yn y rhigwm Saesneg o ddiwedd y 18fed ganrif, mae'r Wyddfa (heb ei phobl!) yn un
o Saith Rhyfeddod Cymru.



https://cy.wikipedia.org/wiki/Paris

Prifddinas a dinas fwyaf Ffrainc yw Paris. Mae hi ar un o ddolenni Afon Seine,
ac felly wedi ei rhannu yn ddwy: y lan dde i'r gogledd a'r lan chwith i'r de o'r
afon. Mae'r afon yn enwog am ei quais (llwybrau gyda choed ar hyd y glannau),
bythod llyfrau awyr agored a hen bontydd dros yr afon. Mae'n enwog hefyd am ei
rhodfeydd, er enghraifft y Champs-Élysées, a llu o adeiladau hanesyddol eraill.

Mae tua 2 filiwn o bobl yn byw yn y ddinas (2013: 2,229,621 o drigolion), ond
mae tua 11 miliwn o bobl yn byw yn Ardal y Brifddinas (aire urbaine de Paris yn
Ffrangeg; 2013: 12,405,426 o drigolion), sy'n llenwi tua 90% o arwynebedd
rhanbarth Île-de-France. Yn ogystal mae Paris yn un o départements Ffrainc.

Cychwynnodd hanes y dref ar ynys o'r enw Île de la Cité yn yr afon Seine. Heddiw
mae'r Palais de Justice a'r eglwys gadeiriol Notre-Dame de Paris ar yr ynys hon.
Gyferbyn â'r Île de la Cité mae ynys arall, yr Île Saint-Louis, sy ddim mor
fawr. Ar honno, mae tai cain a adeiladwyd yn ystod y ail ganrif ar bymtheg a'r
deunawfed ganrif.

Cyn i'r Ymerodraeth Rufeinig gyrraedd ym 52 C.C. roedd llwyth Galaidd yn byw
yno. Roedd y Rhufeinwyr yn eu galw nhw'n Parisii er eu bod nhw eu hunain yn
galw'r dref yn Lutetia, sef "lle corsog". Tua 50 o flynyddoedd ar ôl hyn
datblygodd rhan newydd o'r dref ar ochr chwith i'r afon (y Quartier Latin
heddiw) a newidiwyd enw'r dref i "Baris".

Daeth rheolaeth Rhufain ym Mharis i ben ym 508 pan ddaeth y dref yn brif ddinas
y Merofingiaid o dan Clovis I. O achos goresgyniad yr ardal gan y Llychlynwyr yn
yr wythfed ganrif roedd rhaid adeiladu caer ar ynys yng nghanol yr afon Seine.
Beth bynnag, daeth y Llychlynwyr (efallai o dan Ragnar Lodbrok) i Baris i
feddiannu ar y dref ar 28 Mawrth 845. Er mwyn eu perswadio nhw i adael, roedd
rhaid gasglu pridwerth mawr iawn.

Dechreuodd maint ieirll Paris gynyddu oherwydd nad oedd y brenhinoedd
Carolingaidd diweddarach ddim yn ddigon cryf. O'r , etholwyd Odo, Iarll Paris i
fod yn frenin Ffrainc er fod Siarl III yn brenin iawn. Ar ôl bu'r Carolingiad
olaf yn farw, etholwyd Huw Capet, Iarll Paris, i fod yn frenin Ffrainc (987).

Yn ystod yr unfed ganrif ar ddeg adeiladwyd rhan newydd y dref ar lan dde yr
afon ac yn ystod y ddeuddegfed ganrif a'r drydedd ganrif ar ddeg sydd yn cynnwys
teyrnasiad Philippe II Augustus (1180-1223) roedd y tref yn tyfu yn braf. Yn
ystod yr adeg hon adeiladwyd caer, y Louvre cyntaf, a nifer o eglwysydd gan
gynnwys eglwys gadeiriol Notre-Dame. Daeth nifer o ysgolion ar lan chwith yr
afon at ei gilydd i lunio prifysgol y Sorbonne. Roedd Albertus Magnus a St.
Thomas Aquinas ymhlith ei myfyrwyr cynnar. Yn ystod y Canol Oesoedd roedd Paris
yn ddinas fasnach a deallusol bwysig iawn, er i'r Pla ddod i'r dref yn y
bedwaredd ganrif ar ddeg. O dan reolaeth Louis XIV, Brenin yr Haul, oedd yn para
o 1643 i 1715 symudwyd y llys brenhinol o Baris i Versailles, tref gyfagos.

Dechreuodd y Chwyldro Ffrengig ag ymosod ar y Bastille ar 14 Gorffennaf 1789.
Roedd croestyniadau niferus rhwng Paris a'r ardal o gwmpas y dref yn parhau am
flynyddoedd ar ôl hynny.

Roedd y Rhyfel rhwng Ffrainc a Prwsia yn gorffen â gwarchae Paris ym 1870.
Ildiodd Paris ym 1871 ar ôl gaeaf o newyn a thywallt gwaed. Ar ôl hynny
dechreuodd cyfnod cyfoethog arall, La Belle Époque (y Cyfnod Ardderchog). Yn
ystod y cyfnod hwn adeiladwyd y Tŵr Eiffel ym 1889, adeilad mwyaf enwog y dref.

Roedd Paris o dan reolaeth yr Almaen yn ystod yr Ail Ryfel Byd, ond rhyddhawyd
ym mis Awst 1944 ar ôl Brwydr Normandi.

Mae nifer fawr o bobl enwog yn enedigol o Baris, yn cynnwys Charles Perrault.
(Gweler hefyd Categori:Pobl o Baris)



https://cy.wikipedia.org/wiki/Newid_hinsawdd

Newid ym mhatrymau tywydd y Ddaear yw newid hinsawdd, dros cyfnod hir o amser -
o ddegau i filiynau o flynyddoedd. Ar gyfer y newid diweddar a achoswyd gan
ddyn, gweler Cynhesu byd eang. Gall y term "newid hinaswdd" gyfeirio at y newid
cyfartalog yn y tywydd o ran yr hinsawdd neu'r math o dywydd e.e. mwy neu lai o
dywydd eithafol. Rhai o'r ffactorau sy'n achosi'r newid hwn yw newid yn
ymbelydredd yr Haul, prosesau biotig, symudiad o fewn y platiau tectonig ac
echdoriadau folcanig. Gall rhai gweithgareddau dynol hefyd achosi newid yn yr
hinsawdd diweddar, a gelwir hyn yn "gynhesu byd eang".

Mae'r faint o egni mae'r haul yn allyrru yn amrywio a geometri'r ddaear yn newid
i fod yn pellach neu'n agosach i'r haul. Gall ffactorau yma newid patrymau
hinsoddol y byd. Gelwir patrymau geometri'r ddaear yn cylchoedd Milankovitch.

Mae hinsoddau'r byd yn cael eu heffeithio gan lwybrau cerrynt morol. Mae
hinsawdd tymherus gorllewin Ewrop yn dibynnu ar gerryntau cynnes Drifft Gogledd
yr Iwerydd. Mae hyn yn digwydd yn gyson o flwyddyn i flwyddyn. Mae effaith El
Nino yn dangos beth sy'n digwydd pan mae'r patrwm arferol yn cael ei newid.
Mae'r patrymau morol yn y Cefnfor Tawel yn newid tua phob 9 mlynedd. Mae hyn yn
effeithio ar dywydd Dwyrain Awstralia a Gorllewin Periw.

Mae nifer o echdoriadau folcanig wedi digwydd ers 1980 sydd yn gael effaith ar y
hinsawdd. Pan ffrwydrodd Mynydd St. Helens yn 1980, anfonwyd llawer o ludw a
sylffed mân i'r atmosffer. Newidiodd hyn albedo'r ddaear gan adlewyrchu golau'r
haul. Effaith hyn oedd gostyngiad yn nhymheredd y ddaear gan 0.1 °C. Yn 1991
ffrwydrodd Pinatubo ar ynysoedd y Philipinau, y digwyddiad mwyaf o'i fath ers
dechrau'r ganrif. Aeth tua 5-8 kilomedr ciwbig o lwch i'r awyr gan ymestyn hyd
at 24 km uwchben y ddaear. Yn ystod y dyddiau nesaf, gwasgarodd y lludw o
amgylch y blaned gyfan. Gostyngodd tymheredd y byd tua 1 °C am hyd at 5 mlynedd.
Credir gwyddonwyr gall echdoriad folcanig achosi oes ia arall.

Mae coed yn bwysig gan eu bod yn gymorth i gadw lefelau nwyon (carbon deuocsid
ag ocsigen) yn gyson yn yr atmosffer. Mae coed yn ymddwyn fel sinc Carbon
Deuocsid ac maent yn rhyddhau ocsigen fel sgil gynnyrch. Wrth i ni dorri'r coed
yma i lawr rydym yn lleihau'r nifer o adweithiau ffotosynthesis sy'n digwydd ar
y ddaear ac felly mae'r tymheredd yn cynyddu.

Gelwir yr effaith mae llygredd (CO2 yn bennaf) yn cael ar ein planed yn Effaith
tŷ gwydr (saesneg:greenhouse effect). Wrth i ni allyrru symiau enfawr o lygredd
i'r atmosffer mae'n creu blanced sy'n ynysu ein planed. Wrth i ni wneud hyn mae
tymheredd cymedrol y ddaear yn cynyddu yn raddol iawn.



https://cy.wikipedia.org/wiki/Rwsia

Gwlad drawsgyfandirol sy'n ymestyn dros ran fawr o ogledd Ewrasia (Ewrop ac
Asia) yw Ffederasiwn Rwsia (Rwsieg: Росси́йская Федера́ция, Rossiyskaya
Federatsiya) neu Rwsia (Росси́я, Rossiya). Gydag arwynebedd o 17,075,400 km², y
wlad fwyaf o lawer yn y byd yw Rwsia, gan orchuddio bron ddwywaith arwynebedd y
wlad ail fwyaf, sef Canada. Mae gan Rwsia adnoddau enfawr mwynau ac ynni, yn
ogystal â'r boblogaeth nawfed fwyaf yn y byd. Mae Rwsia yn rhannu ffiniau tir
â'r gwledydd canlynol (yn wrthglocwedd, o'r gogledd-orllewin i'r de-ddwyrain):
Norwy, y Ffindir, Estonia, Latfia, Lithwania, Gwlad Pwyl, Belarws, Wcrain,
Georgia, Aserbaijan, Casachstan, Tsieina, Mongolia a Gogledd Corea. Mae hi hefyd
yn agos i'r Unol Daleithiau (talaith Alaska), Sweden a Siapan dros gulforoedd
eithaf cul (Culfor Bering, y Môr Baltig, a Chulfor La Pérouse, yn ôl eu trefn).

Gynt yn Weriniaeth Sofietaidd Ffederal Sosialaidd Rwsia (GSFfSR), gweriniaeth
o'r Undeb Gweriniaethau Sofietaidd Sosialaidd (UGSS), daeth Rwsia yn Ffederasiwn
Rwsia yn sgil diddymiad yr Undeb Sofietaidd yn Rhagfyr 1991. Ar ôl y cyfnod
Sofietaidd, trosglwyddwyd arwynebedd, poblogaeth a chynhyrchiad diwydiannol a
oedd wedi'u lleoli yn Rwsia i Ffederasiwn Rwsia.

Ar ôl ymddatodiad yr Undeb Sofietaidd, daeth Ffederasiwn Rwsia newydd annibynnol
yn bŵer mawr, ac ystyrir hefyd bod y wlad yn archbŵer ynni. Ystyrir bod Rwsia yn
wladwriaeth olynydd i'r Undeb Sofietaidd mewn materion diplomyddol. Aelod
parhaol o Gyngor Diogelwch y Cenhedloedd Unedig yw hi. Mae hefyd yn un o'r pum
gwladwriaeth sydd ag arfau niwclear wedi'u cydnabod, ac mae'n meddu ar y stoc
fwyaf o arfau eangddinistr yn y byd. Cenedl arweiniol o Gymanwlad y
Gwladwriaethau Annibynnol yw Rwsia, ac mae'n aelod o'r G8 yn ogystal â chyrff
rhyngwladol eraill.



https://cy.wikipedia.org/wiki/Lladin

Lladin yw hen iaith Rhufain. Lladin oedd sylfaen yr ieithoedd Romáwns (Ffrangeg,
Sbaeneg, Eidaleg, Portiwgaleg, Rwmaneg ayyb.), a chafodd gryn dipyn o ddylanwad
ar ieithoedd eraill Ewrop. Defynyddid Lladin fel lingua franca ysgolheictod
ledled Ewrop trwy'r oesoedd canol a'r dadeni dysg, ac yn oedfaon Eglwys Rufain
hyd at 1962.

Mae Lladin yn aelod o gangen yr ieithoedd Italaidd. Yn y 9fed neu'r 8fed ganrif
CC, daeth llwythau â'r ieithoedd Italaidd i Benryn yr Eidal ac fe ddatblygodd y
dafodiaith a siaredid yn Latium ar lân yr Afon Tiber yn Ladin yn ddiweddarach.

Er bod y rhan fwyaf o lenyddiaeth Rufeinig wedi'i hysgrifennu yn Lladin
Clasurol, roedd y ffurf a siaredid yn Ymerodraeth Orllewinol Rhufain yn wahanol
i Ladin Clasurol yn ei gramadeg, geirfa ac ynganiad, ac fe'i gelwir yn Lladin
Llafar. Datblygodd y tafodieithoedd hyn i fod yr ieithoedd Romáwns.

Er mwyn ysgrifennu yn Lladin, defnyddiai'r Rhufeiniaid yr Wyddor Ladin, a
darddodd o'r Hen Wyddor Italaidd, a darddodd o'r Wyddor Roeg yn wreiddiol.
Heddiw mae'r Wyddor Ladin yn bucheddu fel systemau ysgrifennu'r ieithoedd
Romáwns, Celtaidd, Germanaidd, rhai o'r ieithoedd Slafeg a rhan fwyaf o
ieithoedd bychain y byd.

Ni ddefnyddiai'r Rhufeiniaid hynafol atalnodi ac felly byddai frawddeg a
ysgrifennwyd yn wreiddiol fel:

Pan ledai'r Ymerodraeth Rufeinig drwy Ewrop dechreuodd Lladin Llafar ddatblygu i
mewn i dafodieithoedd gwahanol. Erbyn y 9g esblygasai Lladin Llafar i mewn i'r
ieithoedd Romáwns. Am nifer o ganrifoedd yn ddiweddarach roedd yr Ieithoedd
Romáwns yn ieithoedd llafar yn unig, gyda Lladin Clasurol yn cael ei defnyddio
fel iaith ysgrifenedig o hyd. Er enghraifft defnyddid Lladin fel iaith swyddogol
ym Mhortiwgal hyd nes 1296 pan gafodd ei disodli gan Bortiwgaleg.

Eidaleg yw'r iaith fwyaf ceidwadol yn ei geirfa Ladin, a Sardiniaidd yw'r iaith
fwyaf ceidwadol yn nhermau'i ffonoleg.

Defnyddiwyd rhai o'r gwahaniaethau rhwng Lladin Clasurol a'r ieithoedd Romáwns i
geisio ail-greu Lladin Llafar. Er enghraifft, mae gan yr ieithoedd Romáwns
bwyslais ar sillafau penodol a oedd yn bresennol yn Lladin yn ogystal â'r hyd
croyw ar lafariaid. Yn Eidaleg, mae yna hyd croyw ar gytseiniaid yn ogystal â
phwyslais; yn Sbaeneg a Phortiwgaleg dim ond pwyslais croyw sydd; tra yn
Ffrangeg nid yw hyd na phwyslais yn groyw rhagor. Gwahaniaeth mawr rhwng Lladin
a Romáwns yw bod yr Ieithoedd Romáwns wedi colli'r holl ffurfdroadau cyflwr.

Mae yna ychydig o eiriau Lladin yn Gymraeg, yn enwedig geiriau crefyddol; llyfr,
beibl, eglwys, credo; yn ogystal â geiriau gwyddonol a fenthycwyd yn ddiweddar.

Mae Lladin yn iaith synthetig ac ymasiadol gyda lefelau uchel o ffurfdroad enwol
a berfol. Mae enwau yn gogwyddo i mewn i 7 cyflwr; gwrthrychol, goddrychol,
derbynniol, genidol, abladol, cyfarchol a chyfryngol (gyda ffurfiau lleol o rai
enwau lleoedd yn Rhufain Hynafol); gyda phum grŵp gogwyddiad. Mae berfau Lladin
yn ffurfdroi yn ôl person, amser a modd gyda'r rhan fwyaf ohonynt yn cwympo i
mewn i un o'r pedwar grŵp rhediad. Nid oes banodau gan Ladin ac felly ni
wahaniaethir rhwng enwau pendant ac amhendant, er enghraifft fe ddefnyddir yr un
gair i gynrychioli "y ferch" a "merch"; puella.

Y gystrawen gyffrednol yw Goddrych Gwrthrych Berf, ond mae'n newid yn aml ym
marddoniaeth a rhyddiaith ar gyfer effaith neu bwyslais. Mae Lladin yn defnyddio
rhagddodiaid ac fel arfer fe leolir ansoddeiriau ar ôl enwau. Yn aml fe ollyngir
rhagenwau oherwydd fe ellir dadansoddi'r person o'r rhediad neu'r genedl; fe
ddefnyddir rhagenwau ond pan nad yw'r ystyr yn hollol amlwg.



https://cy.wikipedia.org/wiki/Henry_Davis_Pochin

Roedd Henry Davis Pochin (25 Mai 1824 – 28 Hydref 1895) yn fferyllydd a
diwydiannwr Saesnig. Dyfeisiodd broses i greu sebonau o wahanol liw, a phroses i
ddefnyddio clai llestri i greu papur o ansawdd uchel.

Bu'n berchennog pwll glo a gwaith haearn yn Nhredegar. Roedd yn ymddiddori mewn
garddwriaeth a bu'n gyfrifol am ddatblygu gerddi'r Haulfre yn Llandudno a Gardd
Bodnant yn Eglwysbach, bu hefyd yn ddylanwadol yn natblygiad Prestatyn fel
cyrchfan wyliau.

Gwasanaethodd fel maer Salford ac Aelod Seneddol Rhyddfrydol etholaeth Stafford.

Ganwyd Pochin yn Wigston, ger Caerlŷr yn fab hynaf i William Pochin, amaethwr
a'i ail wraig Elizabeth née Hurst. Ychydig sy'n wybyddus am ei addysg gynnar,
ond yn 13 mlwydd oed roedd yn ddisgybl yn ysgol berchnogol Caerlŷr. Yn 14 mlwydd
oed, ym 1838, fe'i prentisiwyd yn y diwydiant cemegol a ffarmacolegol i ŵr o'r
enw William Harris yn Northampton, gan ddysgu'i grefft yno am gyfnod o bum
mlynedd.

Ym 1847 enillodd Tystysgrif Teilyngdod wedi sefyll arholiad materia medica y
Gymdeithas Fferyllol.

Am gyfnod rhwng darfod ei brentisiaeth ac astudio am ei dystysgrif bu'n gweithio
i gwmni fferyllol James Woolley ym Manceinion, wedi ennill ei gymwysterau ail
ymunodd a'r cwmni ym 1848, a gyda benthyciad o £600 gan ei dad, daeth yn bartner
mewn cwmni fferyllol gyda Woolley ac A P Halliday A. P. Halliday & Co.,
manufacturing chemists yn Salford ym 1849.

Erbyn 1858 roedd Halliday a Wooley wedi marw a daeth Pochin yn unig berchennog y
busnes gan ei ehangu'n sylweddol ac agor canghennau ym Mryste (1863) a Newcastle
upon Tyne (1865). Adeiladwyd llwyddiant y cwmni ar allu dyfeisgar Pochin;
cofrestrodd patent ar gyfer gloywi rosin, sylwedd brown a ddefnyddid i wneud
sebon, drwy basio stêm drwyddo a'i distyllu fel ei bod yn troi'n wŷn a gan
hynny'n creu'r gallu i wneud sebon gwyn, a thrwy ddefnyddio llifyn, sebonau o
bob math o liwiau gwahanol. Roedd y broses o greu cacen alwm yn un a
ddefnyddiodd llawer o glai llestri, a phrynodd Pochin nifer o fwyngloddiau clai
llestri yng Nghernyw at y diben hwn.

Buddsodd Pochin yn helaeth mewn stoc nifer o gwmnïau, yn bennaf yn y diwydiannau
peirianneg, haearn a dur gan ddod yn gyfarwyddwr ddau ar hugain o gwmnïau, gan
gynnwys Cwmni Glo a Haearn Staveley, John Brown & Co. Ltd, Bolckow, Vaughan &
Co. Ltd, a Chwmni Haearn a Glo Tredegar. Ar 8 Tachwedd 1884 bu tanchwa ym mhwll
Tredegar, lle collodd 14 o lowyr eu bywydau. Ar y cyd a Syr Edward Watkin, bu'n
gyfrifol am achub Cwmni Rheilffordd y Metropolitan a oedd mewn trafferthion
ariannol, bu hefyd yn gyfarwyddwr Cwmni Rheilffordd Manceinion a Sheffield, a
Rheilffordd Swydd Lincoln.

Etholwyd Pochin i Gyngor Dinas Salford ym 1853 cafodd ei ddyrchafu i fainc
henaduriaid y cyngor a gwasanaethodd fel maer y ddinas am ddau dymor olynol
rhwng 1866 a 1868. Yn Etholiad Cyffredinol 1868 fe'i etholwyd yn Aelod Seneddol
Rhyddfrydol Swydd Stafford, ond cafodd ei ddiarddel o'r sedd ar ddeiseb gan fod
ei asiant a'i gefnogwyr wedi bygwth etholwyr yn ystod yr etholiad. Gwasanaethodd
fel Uchel Siryf Sir Ddinbych ym 1877.

Yn y 1870au prynodd Pochain tir yn ardal Prestatyn gan ddatblygu cyflenwad nwy,
dŵr a charthffosiaeth y dref, gwellodd ansawdd y ffyrdd a datblygodd ardal glan
y môr er mwyn gwneud y dref yn gyrchfan gwyliau ac awyr iach.

Rhwng 1871 a 1876 bu Pochin yn preswylio yn Haulfre, Llandudno, tŷ ar ochr
deheuol y Gogarth, lle fu'n dilyn ei angerdd am arddio trwy greu gardd helaeth a
theras serth; mae gerddi Haulfre bellach yn eiddo i Gyngor Bwrdeistref Sirol
Conwy ac maent ar agor at ddefnydd y cyhoedd.

Ym 1874 prynodd ystâd Bodnod yn Nyffryn Conwy, gan ei ail enwi yn Bodnant,
dechreuodd byw ym mhlasty'r ystâd ym 1876 gan ei addasu'n helaeth a gan ddechrau
datblygu'r gerddi enwog yno gyda chymorth y garddwr a'r ymgynghorydd tirwedd
Edward Milner.

Ym 1852 priododd Pochin Agnes, merch George Gretton Heap, Timperley, Swydd Gaer,
bu iddynt 6 o blant. Roedd Agnes Pochin yn swffragét amlwg ac yn awdur un o'r
llyfrau cyntaf i ddadlau dros roi'r bleidlais i ferched The Right of Women to
Exercise the Elective Franchise (1855).

Bu farw Pochin ym Modnant yn 71 mlwydd oed a rhoddwyd ei weddillion i orwedd
mewn claddgell ar yr ystâd. Roedd dau o'i chwe phlentyn yn dal yn fyw ar adeg ei
farwolaeth, ei ferch Laura gwraig Barwn cyntaf Aberconwy a Percival Gerard ei
fab; gan fod Percival wedi dwyn gwarth ar y teulu trwy gael ei erlyn am gam drin
plentyn, torrwyd ef allan o ewyllys ei dad ac aeth Bodnant yn eiddo i Laura.



https://cy.wikipedia.org/wiki/Ewro

Arian swyddogol mewn 18 o wledydd yr Undeb Ewropeaidd (a rhai gwledydd eraill)
yw'r ewro (€ neu EUR). Mae Banc Canolog Ewrop yn Frankfurt, Yr Almaen, yn
rheoli'r ewro (gweler isod a hefyd Ardal Ewro).

Mae'r ewro yn arian swyddogol ers 1999, ond am dair blynedd doedd hi ond yn
bosib gwneud taliadau heb arian (er enghraifft trosglwyddiadau banc) mewn ewros.
Cyflwynwyd darnau arian a phapurau ewro yn lle arian cenedlaethol y gwledydd yn
ardaloedd yr ewro (yr Ewro-floc) ar 1 Ionawr, 2002. Rhennir un ewro yn gan (100)
ceiniog neu sent.

Mae Cytundeb Maastricht yn cadarnháu cyflwyniad yr ewro ac yn gosod amodau y
mae'n rhaid eu bodloni cyn i'r gwledydd eraill gyflwyno'r ewro. Ar 13 Rhagfyr
1996 cafodd y Cytundeb Sefydlogrwydd a Thyfiant ei arwyddo gan weinidogion
cyllid gwledydd yr UE. Ar 31 Rhagfyr 1998 cytunwyd ar gyfradd cyfnewid pob arian
cenedlaethol.

Ers 1 Ionawr 1999 gellir trosglwyddo arian a gwneud pob math o daliadau mewn
ewros (yng Ngwlad Groeg ers 1 Ionawr 2001). Roedd hi'n bosib cael cyfrif banc
mewn ewros o 1999 ymlaen hefyd, ond doedd hynny ddim yn orfodol. Beth bynnag, ni
thalwyd trethi awdurdodau cyhoeddus a rhan-ddaliadau y farchnad stoc ond mewn
ewros.

Cyflwynwyd y ceiniogau a phapurau ewro ar 1 Ionawr 2002 ac yn ystod y cyfnod
hwnnw (hyd at Chwefror 2002 ym mwyafrif y gwledydd) roedd hi'n bosib defnyddio'r
arian sengl a'r arian cenedlaethol ochr yn ochr. Heddiw, nid yw'r hen arian
cenedlaethol yn arian cyfnewid yng ngwledydd yr ardal ewro. Sut bynnag, gellir
cyfnewid darnau a phapurau arian cenedlaethol mewn banc mewn rhai gwledydd, ond
mae'r rheolau am hynny yn amrywio o wlad i'w gilydd.

Mae gan nifer o wledydd undeb ariannol gyda gwledydd sy'n aelodau o'r Undeb
Ariannol Ewropeaidd ac felly mae'r ewro yn arian swyddogol yn y rheini nawr
hefyd:

Mae rhaid i'r aelod-wladwriaethau sydd wedi ymuno â'r Undeb Ewropeaidd ar 1 Mai,
2004 gyflawni nifer o amodau cyn cael cyflwyno'r ewro. Er enghraifft mae'n rhaid
fod yn aelod o'r Undeb Ariannol ac yn cael cyfradd cyfnewid cyson rhwng yr ewro
a'u harian cenedlaethol am ddwy flynedd. O ganlyniad mae'n debyg na fydd y
gwledydd hyn yn defnyddio'r ewro am rai blynyddoedd. Y gwledydd sydd newydd
ymuno â'r UE:

Disgwylir bydd yr ewro yn cryfhau'r fasnach rhwng yr ardaloedd ewro a bod
gwahaniaeth rhwng prisiau pob gwlad yn lleihau achos ei bod hi'n bosib gwerthu
cynhyrchion ledled Ewrop ar brisiau tryloyw. Disgwylir hefyd bydd hynny'n
cryfhau cystadleuaeth, yn lleihau chwyddiant ac yn cynnyddu safon byw trigolion
yr UE. Fodd bynnag, roedd nifer o arbenigwyr yn bryderus am gyflwyno arian sengl
mewn ardal mor eang ac amrywiol ac yn rhybuddio bydd y polisi ariannol yn anodd
i'w wneud.

Byddai pethau yn newid yn ddramatig pe bai pris olew mewn ewros. Mae ardal yr
ewro yn mewnforio mwy o olew na'r Unol Daleithiau ac felly mae mwy o ewros nag o
ddoleri yn llifo i wledydd OPEC er fod prisiau olew mewn doleri fel arfer. Mae
gwledydd OPEC yn ystyried cyflwyno pris olew mewn ewros.

Cadarnhawyd cyfraddau cyfnewid yr arian cenedlaethol mewn perthynas â'r ewro yn
ngwledydd Ardal yr Ewro ar 31 Rhagfyr 1998 ar sylfaen cyfradd cyfnewid yr ECU.
Cyflwynwyd yr ewro yn ôl y cyfraddau canlynol:

Sefydlwyd cyfradd ar gyfer drachma Groeg ar 19 Mehefin 2000 fel 340.750 drachma
i'r ewro. Cyflwynwyd yr ewro yng Nglwad Groeg ar 1 Ionawr 2001. Ymunodd Slofenia
ar 1 Ionawr 2007 gyda chyfradd o 239.640 tolar i'r ewro. Bwriedid i Lithwania
ymuno â'r ewro ar yr un dyddiad, ond gorfodwyd gohirio cyflwyno'r ewro tan 2008
neu 2009 gan i gyfradd chwyddiant Lithwania aros yn rhy uchel. Ymunodd Slofacia
ar 1 Ionawr 2009 gyda chyfradd o 30.1260 koruna i'r ewro. Ymunodd Cyprus,
Estonia a Malta ymuno â'r ewro yn 2010.

Cynlluniwyd symbol yr € gan Arthur Eisenmenger. Mae'n E fawr a chron gyda dwy
linell gyfochrog yn y canol. Mae'n debyg i'r llythyren Roeg 'epsilon' (ε) a
llythyren gyntaf y gair 'Ewrop'. Mae'r ddwy linell ganolog yn cynrycholi
sefydlogrwydd yr arian a'r economi.



https://cy.wikipedia.org/wiki/E-bost

Mae wedi'i seilio ar y Simple Mail Transfer Protocol sy'n galluogi'r
cyfrifiaduron i gyfathrebu a'i gilydd dros rwydwaith neu system rhwydweithiol.
Ceir system mewnol y 'mewnrwyd' neu'r intranet gan gwmniau, hefyd i yrru
negeseuon e-bost o'r naill gyfrifiadur i'r llall, weithiau wedi'u creu / addasu
gan y cwmni.

Y niwsans mwyaf ynghylch yr e-bost ydy ydy'r cam-ddefnydd a wneir gan rhai pobol
drwy yrru e-byst nad oes mo'u gofyn na'u hangen. Sbam ydy'r gair am y rhain. Ar
adegau fe ddefnyddir spam i dargedu cwmniau neu gyrff eraill er mwyn creu hafoc,
neu er mwyn ceisio dymchwel eu system gyfrifiadurol. Gall spam hefyd gynnwys
'attachemnts' megis firws er mwyn creu mwy o niwsans. I rwystro hyn, ceir
meddalwedd gwrth-firws a ffiltrau e-bost i atal neu roi'r spam mewn quarantine.

Fe grewyd yr e-bost ychydig cyn y rhyngrwyd ac yn offeryn hanfodol i greu'r
rhyngrwyd. Dangosodd y MITei Compatible Time-Sharing System (CTSS) yn 1961.

Roedd hyn yn galluogi nifer o ddefnyddwyr ar yr un pryd i fewngofnodi ar yr un
pryd i system wedi'i osod ar gyfrifiaduron IBM7094 o gyfrifiaduron annibynol a
chadw (safio) ffeiliau ar ddisg.

Dechreuodd yr e-bost yn 1965 fel dull i ddefnyddwyr ranu cyfrifiadur mainframe
ond mae hi'n amhosibl roi dyddiad ar y defnydd cyntaf ohono. Enwau rhai o'r
cwmniau a greodd systemau cynharaf o e-byst oedd: y Q32 gan System Development
Corporation a CTSS gan gwmni MIT. Yn y 1970au cynnar, datblygodd Ray Tomlinson
feddalwedd e-bost ar rwydwaith yr ARPAnet, rhag-flaenydd y Rhyngrwyd, tra'n
gweithio gyda cwmni technoleg rhwydweithio Bolt, Beranek and Newman. Er mwyn
gwahanu enw'r defnyddiwr ac enw'r cyfrifiadur, defnyddiodd y symbol @, sy'n
parhau o hyd ar system ebost y Rhyngrwyd.

Diffinir fformat e-byst yn yr RFC 2822 ac mewn cyfres o RFCs, RFC 2045 hyd at
RFC 2049; sef casgliad a elwir yn Multipurpose Internet Mail Extensions (MIME).

Ers 2005 mae'r safon RFC 2822 yn safon IETF a'r MIME RFC yn safonau drafft o'r
enw IETF . Y dogfennau hyn yw dogfenau safoni de facto e-bost y rhyngrwyd.



https://cy.wikipedia.org/wiki/Astwrieg

Iaith frodorol cymuned ymreolaethol Tywysogaeth Astwrias yw Astwrieg (neu
Astwreg). Er bod dadlau ai iaith ynteu dafodiaith ydyw, mae'r Astwrieg neu
'asturianu' neu 'bable' bellach yn cael ei chydnabod yn swyddogol a'i hamddiffyn
i ryw raddau gan Lywodraeth y Dywysogaeth. Iaith Romáwns ydyw
(Gorllewin-Iberaidd), sy'n perthyn yn agos i Sbaeneg a Galisieg.

Yn ôl ystadegau diweddar, mae tua 100,000 yn ei siarad fel mamiaith a 450,000
wedi'i dysgu. Ni chynigir addysg trwy gyfrwng yr iaith er bod ysgolion cynradd
bellach yn ei dysgu a gellir ei hastudio fel rhan o'r bachillerato. Ceid rhaglen
newyddion yn yr iaith ar un adeg ond fe'i clywir ar y radio'n weddol aml o hyd.
Mae rhai o sianeli lleol Astwrias, megis Tele Gijón, yn dangos ambell raglen yn
yr iaith hefyd. Mae cyfnod o normaleiddio ieithyddol yn dechrau dod i rym mewn
rhai lleoedd, gwelir rhai arwyddion ffyrdd yn ddwyieithog ac mae Cyngor Dinas
Gijón, er enghraifft, wedi sefydlu swyddfa arbennig i hyrwyddo a datblygu
defnydd o'r iaith mewn sawl maes. Fodd bynnag, oherwydd statws isel yr iaith, yn
enwedig yn y gorffennol, mae nifer o siaradwyr yn gyndyn i gydnabod eu bod yn ei
siarad.



https://cy.wikipedia.org/wiki/Aneurin_Bevan

Gwleidydd Llafur oedd Aneurin 'Nye' Bevan (15 Tachwedd 1897 - 6 Gorffennaf
1960). Bu'n aelod seneddol dros y Blaid Lafur, yn etholaeth Glynebwy o 1929 tan
1960. Roedd yn arwr i'r chwith gwleidyddol, yn arbennig am ei weithgarwch yn
sefydlu y Gwasanaeth Iechyd Gwladol (GIG). Roedd yn areithiwr huawdl iawn er fod
ganddo atal dweud pan yn ifanc. Fe ddaeth yn gyntaf mewn arolwg o arwyr Cymru.

Ganwyd Bevan yn Nhredregar yn fab i lowr a Bedyddiwr, David Bowen. Roedd ei fam
yn Fethodist. Yn un o ddeg o blant ni chafodd fawr o lwyddiant yn yr ysgol. Yn
dair ar ddeg oed aeth i weithio yn y pwll glo lleol. Rhyddfrydwr oedd ei dad pan
yn ifanc ond yn ddiweddarach ymunodd â'r Blaid Lafur Annibynnol.

Roedd etholiad cyffredinol 1945 yn lwyddiant ysgybol i'r Blaid Lafur, gan eu
galluogi i greu diwygiad cymdeithasol. Clement Attlee oedd y Prif Weinidog
newydd, ac fe apwyntiodd Aneurin Bevan yn Gweinidog Iechyd. Fe'i heriwyd i greu
Gwasanaeth Iechyd Gwladol, a arianwyd gan drethi, er mwyn darparu gwasanaeth
safonol i'r boblogaeth am ddim. Daeth y Gwasanaeth i fodolaeth ar y 5
Gorffennaf, 1948. Fe wladolwyd 2,688 o ysbytai yng Nghymru a Lloegr, a daethant
dan orychwyliaeth Bevan. Ar yr un pryd, roedd yn gyfrifol am dai - a oedd yn
bwnc problemus yn sgil dinistr yr Ail Ryfel Byd.

Yn 1951, fe'i ostyngwyd i fod yn Weinidog Llafur, ond yn fuan iawn fe
ymddiswyddodd mewn safiad yn erbyn cyflwyniad taliadau presgripsiwn ar gyfer
dentyddiaeth a sbectol.



https://cy.wikipedia.org/wiki/Ambr

Ffosil resin sydd ddim yn mwyn ond yn cael ei ddefnyddio i wneud tlysau yw ambr
(Cymraeg Canol: gwefr). Yn ogystal ag ambr naturiol mae ambr artiffisial neu
ffug sydd yn yml iawn i'r hyn naturiol.

Mae'r Môr Baltig yn enwog iawn am ei ambr. Heddiw, ceir llawr ohono ei cloddio
ar pentir mawr ger Kaliningrad (Rwsia), yn bennaf ger Jantarnij. Mae ambr y Môr
Baltig wedi ffurfio o resin conwydd hyd at 260 miliwn o flynyddoedd yn ôl a
weithiau mae'n cynnwys ffosiliau planhigion neu anifeiliaid - yn bennaf pryfed -
oedd yn sefyll ar y coeden pan ddaeth y resin allan.

Fel arfer mae ambr yn melyn neu lliw arian, ond mae rhai sydd yn dipyn o goch
neu brown, hefyd. Gall e fod yn dryloyw neu yn gymylog, ond mae ambr sydd yn
dipyn o las yn brin iawn. Mae lliw wyneb ambr yn newid ac yn tywyllu trwy
ocsigen a goleuni. O'r diwedd, mae ei hwyneb yn caledu ac yn cracio.

Mae ambr yn ysgafn iawn a mae ei dwysedd yn isel. Am hynny, mae e'n arnofio ar
dŵr halen er yn boddi mewn dŵr ffres.

Pan yn rwbio ambr gan brethyn gwlân neu lledr, ceir gwefr electrostatig ar ambr
ac o ganlyniad mae'n atynnu llwch a darnau papur.

Mae priodoleddau ambr yn unigryw ar gyfer cadw olion a gweddau organebau byw
(anifeiliaid, planhigion a microbau) am filiynau o flynyddoedd. Ym mis Awst 2012
cyhoeddwyd darganfyddiad olion widdon 230 miliwn (Ma) oed. Ar y pryd y rhain
oedd y ffosilau ambr anifail hynaf. Yn 2016 cyhoeddwyd darganfyddiad olion
adenydd adar mewn ambr 99 miliwn blwydd (Ma) oed o ogledd-ddwyrain Myanmar. O
fanylion y llaw, deallir mai o ddosbarth yr enantiornithin y dônt. Y rhain oedd
un o ddosbarthiadau mwyaf yr adar yn ystod y cyfnod Cretasaidd. Diflannodd yr
enantiornithin gyda'r dinosoriaid 66 miliwn o flynyddoedd yn ôl.



https://cy.wikipedia.org/wiki/Almaeneg

Mae Almaeneg (Deutsch: ynganiad Almaeneg ) (Uchel Almaeneg ac Isel Almaeneg) yn
perthyn i gangen Germanig Orllewinol yr ieithoedd Indo-Ewropeaidd. Mae'n perthyn
i'r un teulu ieithyddol â Saesneg, Iseldireg a Norwyeg.

Yn ystod yr Oesoedd Canol (neu yr Oesau Canol, y Canol Oesoedd) cynnar fe
ddigwyddodd symudiad sain mewn rhai tafodieithoedd Germanig a elwir yn ail
symudiad sain neu yn symudiad sain Uchel Almaeneg Gynnar. Gelwir y
tafodieithoedd hyn, sef Alemannisch, Bairisch, Ostfränkisch, Rheinfränkisch,
Mittelfränkisch, ac Ostmitteldeutsch, yn dafodieithoedd Hochdeutsch, sef Uchel
Almaeneg neu Almaeneg Safonol. Ar y llaw arall, fe gyfrifir bod y tafodieithoedd
na ddigwyddodd yr ail symudiad sain iddynt (neu lle na ddigwyddodd ond i raddau
cyfyngedig iawn) yn perthyn i deulu Isel Almaeneg (neu Isalmaeneg), o'r cyfnod
modern cynnar ymlaen.

Yr adeg honno yr ymddangosodd y gair Teutsch (Deutsch mewn Almaeneg fodern) yn y
Lladin, wedi ei seilio ar y gair Germanig am 'bobl' sef thioda, thiodisk.
Golygai iaith y bobl nad oeddynt yn siarad Lladin na iaith Romáwns. Bu i'r gair
hŷn Fränkisch am eu hiaith eu hunain ddiflannu'n araf tua'r 9fed ganrif yn sgil
y newidiadau canlynol. Ar y naill law bu i'r bobl Westfränkisch a reolai diroedd
y gorllewin (a fyddai yn ddiweddarach yn Ffrainc) fabwysiadu iaith Romáwns y
brodorion; ar y llaw arall roedd pobl y tiroedd dwyreiniol, yr Ostfrankenreich,
yn cynnwys llwythau eraill heblaw am y Fränkisch, megis yr Alemmannen, y Bayern,
y Thüringer, a'r Sachsen.

Yn wahanol i fwyafrif gwledydd Ewrop, lle mae'r iaith safonol yn seiliedig ar
dafodiaith y brifddinas, mae Almaeneg safonol yn deillio o ryw fath o gyfaddawd
rhwng y tafodieithoedd Canol ac Uwch sy'n perthyn i'r tiroedd i'r de o'r llinell
Benrather. Rhed y llinell hon yn fras trwy drefi Düsseldorf, Kassel, Magdeburg,
a Berlin.

Dros gyfnod, yn enwedig yn sgil y Diwygiad Protestannaidd, fe ymdreiddiodd Uchel
Almaeneg drwy ogledd yr Almaen hefyd, fel iaith ysgolion a materion swyddogol,
ar draul y tafodieithoedd Isel Almaeneg (neu Isalmaeneg), sef Plattdeutsch,
Niedersächsisch, a Niederfränkisch. Ond cyn hynny, yn ystod y cyfnod pan oedd y
Cynghrair Hanseatig ar ei anterth (yn ystod y 14eg a'r 15fed ganrif) defnyddid
Isel Almaeneg fel iaith gyffredin (neu lingua franca) o amgylch moroedd y
Gogledd a'r Baltig. Mae Iseldireg hithau yn dafodiaith o'r Isel Almaeneg.

Cyfieithodd Martin Luther y Testament Newydd ym 1521 a'r Hen Destament ym 1534 i
Neuhochdeutsch (Uchel Almaeneg Gyfoes) ysgrifenedig, iaith a oedd bryd hynny yn
dal i ddatblygu. Oherwydd pwysigrwydd crefyddol Luther a'i Feibl fe ymdreiddiodd
yr iaith a ddefnyddiodd, oedd â blas Ostmitteldeutsch (Almaeneg Canol
Dwyreiniol) iddi, drwy genedlaethau lawer. O edrych yn ôl, fe welir fod
cyfraniad Luther i ddatblygiad iaith ysgrifenedig safonol wedi cael ei
orbwysleisio am hir amser. Ers y 14eg ganrif bu eisoes ddatblygiad graddol a
lledaeniad yn nefnydd iaith ysgrifenedig wedi ei safoni rhwng y rhanbarthau, a
elwid yn Frühneuhochdeutsch (Uchel Almaeneg Gyfoes Cynnar). Roedd Beibl Luther
felly yn adeiladu ar seiliau a osodwyd gan lenorion cynharach. Pan gyhoeddwyd y
Beibl gyntaf cafodd rhestr o eiriau ei hatodi oedd yn trosi geiriau anghyfarwydd
i eiriau'r dafodiaith leol, pob ardal â'i rhestr ei hun. Parhawyd i ddatblygu
iaith safonol ac erbyn yr 17eg ganrif yr oedd datblygiad iaith ysgrifenedig
safonol yn gyflawn.

Yn lle mabwysiadu teip Rhufeinig tueddai'r Almaen i lynu wrth deip
llythyren-ddu, yn arbennig yr amrywiadau Almaenig schwabacher a fraktur arni, ac
erbyn y ddeunawfed ganrif daethpwyd i ystyried llythyren ddu, a ddefnyddiwyd gan
Luther a Dürer, fel symbol o'r hunaniaeth Almaenig. Ar y dechrau fe gefnogodd y
Natsïaid lythyren ddu yn hytrach na Rhufeinig, a ddefnyddiwyd i gryn raddau
hefyd (yn arbennig ar gyfer llyfrau â chylchrediad rhyngwladol megis gweithiau
gwyddonol; Rhufeinig a ddefnyddid ar deipiaduron), ond yn ystod yr Ail Ryfel Byd
gyda golwg ar draarglwyddiaethu'r byd fe wnaethon nhw wahardd llythyren ddu gan
ddisgrifio schwabacher yn gwbl gyfeiliornus fel teip

Arferid dysgu plant ysgol sut i ysgrifennu'r llaw Rufeinig a'r llaw Othig
redegog kurrentschrift at ei gilydd. Cafwyd ymgyrch aflwyddiannus ar ddechrau'r
20fed ganrif i beidio â dysgu plant ysgol i sgrifennu'r llaw kurrentschrift, a
oedd yn arbennig i'r Almaen, gan ddysgu'r llaw Rufeinig yn unig iddynt. Yna
ordeiniwyd i bawb ysgrifennu'r llaw Rufeinig gan y Natsïaid yn ystod yr Ail
Ryfel Byd a dyna fu diwedd defnydd cyffredinol kurrentschrift.

Fe safonwyd fwyfwy ar orgraff yr Almaeneg yn ystod y 19ed ganrif. Cafwyd cam
ymlaen tuag at safoni Almaeneg ysgrifenedig ym 1880 pan gyhoeddwyd
Orthographischen Wörterbuch der deutschen Sprache (Geiriadur Almaeneg
Orgraffyddol) gan Konrad Duden. Diwygiwyd rhyw ychydig ar hwn erbyn 1901, pan
gyhoeddwyd canllawiau Almaeneg ysgrifenedig ar gyfer sefydliadau cyhoeddus. Dim
ond ym 1996 y diwygiwyd orgraff yr Almaeneg unwaith eto.

Ehangodd defnydd Uchel Almaeneg gyda thwf yr Ymerodraeth Habsbwrg. Hi oedd iaith
y canolfannau gweinyddol a masnachol ar draws y tiroedd Habsbwrg hyd at ganol y
19eg ganrif, e.e. ym Mhrâg a Bwdapest, ond nid pob tref Habsbwrg a siaradai
Almaeneg, e.e. arhosodd Milan yn Eidaleg ei hiaith.

Mae rheolau arbennig ar gyfer y lleiafrifoedd sy'n siarad Daneg yn
Schleswig-Holstein a'r Sorbeg yn Brandenburg a Sachsen, ac ar gyfer siaradwyr
Niederdeutsch yn rhanbarthau gogleddol yr Almaen.

Yn Awstria Almaeneg yw iaith swyddogol y wlad. Mae Croateg a Slofeneg hefyd yn
ieithoedd swyddogol yn y rhanbarthau lle mae'r lleiafrifoedd hynny'n byw.

Almaeneg yw un o 20 iaith swyddogol yr Undeb Ewropeaidd ac un o ieithoedd gwaith
y Cenhedloedd Unedig.

Mae llawer dros y byd yn dysgu Almaeneg fel ail iaith mewn ysgolion. Yn Ewrop
Almaeneg sydd wedi lledaenu'r fwyaf ac eithrio'r Saesneg. Honna 38% o
ddinasyddion Ewrop (heblaw am siaradwyr Almaeneg fel mamiaith) eu bod yn gallu
cynnal sgwrs yn Almaeneg. Ceir niferoedd sylweddol o ddysgwyr Almaeneg yn yr
Iseldiroedd, Sgandinafia, o amgylch y môr Baltig, Slofenia, Croatia, Gwlad Pwyl,
Japan, Bosna-Hercegovina, ardaloedd Rwmanaidd y Swistir, Serbia, Hwngari,
Montenegro, Macedonia a Bwlgaria. Yn rhai o'r gwledydd hyn Almaeneg yw'r iaith
dramor gyntaf a ddysgir yn yr ysgolion, o flaen Saesneg. Yn Belarus hefyd dysgir
Almaeneg yn aml mewn ysgolion. Mewn rhannau o ddwyrain Ewrop hybir dysgu
Almaeneg gan ei bod yn bosibl derbyn telediad Almaeneg trwy gebl neu oddi ar
loeren. Mewn gwledydd eraill, e.e. Ffrainc ac UDA, mae Almaeneg yn colli tir i'r
Sbaeneg.

Yn ôl ymholiad y Ständigen Arbeitsgruppe Deutsch als Fremdsprache (Pwyllgor
Gwaith Almaeneg fel Ail Iaith) sydd yn perthyn i Swyddfa Dramor yr Almaen a
Sefydliad Goethe, ymhlith cyrff eraill, roedd y niferoedd mwyaf o ddysgwyr
Almaeneg yn 2000 i'w cael yn y gwledydd canlynol:

Erbyn heddiw Almaeneg yw'r iaith a ddefnyddir amlaf ar y rhyngrwyd ac eithrio'r
Saesneg. Mae mwy nag 8% o dudalennau'r rhyngrwyd yn Almaeneg.

Yn sgil gwladychu datblygodd yr iaith 'Unserdeutsch' yn yr ynysoedd a elwir
heddiw yn Brydain Newydd Dwyreiniol. Erbyn hyn mae'r iaith hon ymron â diflannu
gan fod mwyafrif y siaradwyr wedi mudo oddi yno. Heblaw hyn mae rhyw 150 o
eiriau Almaeneg eu tarddiad i'w cael yn iaith Tok Pisin Papwa Gini Newydd.

Yn ogystal â'r 26 llythyren yn yr wyddor Ladin mae Almaeneg yn defnyddio ß
(eszett) a llythrennau ag 'umlaut' arnynt Ää, Öö, Üü.

Fel arfer defnyddir yr erthygl die yn y lluosog ac felly mewn ffordd mae'r
lluosog yn ymddwyn fel pedwerydd cenedl.

Mae trefn y geiriau yn Almaeneg yn cynnig nifer o broblemau i ddysgwr sydd â
Saesneg, Cymraeg neu'r ieithoedd Romáwns fel eu mamiaith.

Ich denke, dass wir die Arbeit machen müssen. (Rwy'n credu bod rhaid i ni wneud
y gwaith.)

Da du die Arbeit gemacht hast, sehe ich dich morgen. (Gan dy fod wedi gwneud y
gwaith, wela i di yfory.)

Mae disgrifiadau berfenwol yn dilyn y drefn, amser + dull + lle: Ich will Montag
mit meinem Vater in dem Haus reden. (Rwy eisiau siarad gyda fy nhad yn y tŷ ar
Ddydd Llun.)

Mae'r ddwy frawddeg uchod yn golygu Mae'r ci yn cnoi'r dyn, ac felly yn anhebyg
i nifer o ieithoedd eraill nid yw'r ystyr yn dibynnu ar drefn y geiriau ond yn
hytrach ar ffurfdroadau.

Ers canol yr 20fed ganrif mae'r wahanol ieithoedd llafar hyn wedi ymdreiddio
tafodieithoedd traddodiadol. Fe fydd siaradwyr yn addasu eu hiaith i fod yn fwy
neu yn llai tafodieithol yn ôl y galw. Ar y teledu a'r radio fe glywch y
cyflwynwyr gan amlaf yn siarad Uchel Almaeneg ond gydag acen ranbarthol. Ond nid
acen yw'r unig wahaniaeth rhwng yr ieithoedd llafar gan fod geirfa a chystrawen
hefyd yn amrywio o un ardal i'r llall, yn enwedig rhwng gwledydd am fod pob
gwlad â'i diwylliant â'i gweinyddiaeth ei hun ac yn bathu termau newydd,
gwahanol i'w gilydd. Erbyn hyn ceir rhai dinasoedd yn yr Almaen ac Awstria lle
mae'r dafodiaith draddodiadol wedi diflannu'n gyfan gwbl. Fe erys digon o
wahaniaeth rhwng y tafodieithoedd a siaredir heddiw trwy'r tiroedd Almaenig fel
bod angen is-deitlau Uchel Almaeneg ar rai ffilmiau tafodieithol o'r gwahanol
ranbarthau. Mater o raid yw defnyddio Uchel Almaeneg pan fydd rhywrai sy'n hanu
o ranbarthau pellenig am gael sgwrs. Mae Almaeneg y Swistir yn anodd iawn i'w
deall gan Almaenwyr ac felly hefyd y tafodieithoedd Isel Almaeneg.

Fe rennir y tafodieithoedd traddodiadol yn dair prif ran, sef Uwch Almaeneg
(tua'r de), Almaeneg Canol (y deilliodd Uchel Almaeneg yn bennaf ohono) ac Isel
Almaeneg (tua'r gogledd). Fesul cam y gwelir newidiadau wrth symud o un ardal i
ardal gyfagos, gan gynnwys yr ymdoddiad ieithyddol o diroedd Almaeneg Canol i
diroedd Isel Almaeneg. Y mae'n bwnc llosg a ddylid ystyried Isel Almaeneg, sy'n
cynnwys Iseldireg a Fflemeg, yn iaith ar wahân i Uchel Almaeneg. Mae rhanbarthau
Hambwrg, Schleswig-Holstein, Niedersachsen, Mecklenburg-Vorpommern a Bremen wedi
cael cydnabyddiaeth gan Gyngor Ewrop fod yr iaith 'Niederdeutsch' (sef y
tafodieithoedd Nieder Sächsisch) yn iaith ranbarthol swyddogol. Fodd bynnag, y
mae'n bosib mai marwolaeth fydd tynged y Niederdeutsch, serch yr ymdrechion
gwleidyddol i'w harbed.

Gan fod siaradwyr Almaeneg yn byw yng Nghanolbarth Ewrop y mae Almaeneg wedi
dylanwadu arni drwy'r canrifoedd gan ieithoedd eraill. Yn ystod yr Oesoedd Canol
ac ynghynt cafwyd benthyg geiriau o'r Lladin yn bennaf. Benthycwyd geiriau o'r
Lladin yn ymwneud â phensaernïaeth, crefydd, a rhyfela, ymhlith pynciau eraill,
e.e. Fenster (ffenestr), Keller (seler), Karren (cert), dominieren (goruchafu),
Kloster (mynachlog). Cafwyd benthyg hefyd o'r Groeg ym meysydd crefydd,
gwyddoniaeth, ac athroniaeth, e.e. Philiosphie (athroniaeth), Physik (Ffiseg),
Demokratie (democratiaeth).

Yn ddiweddarach Ffrangeg oedd yr iaith fwyaf dylanwadol ar Almaeneg. Ffrangeg a
siaredid mewn llawer lys wedi'r Rhyfel Deng Mlynedd ar Hugain, a ddaeth i ben ym
1648. Mae'n debyg bu afael gwell gan Dywysogion Prwsia ar Ffrangeg nag ar
Almaeneg. Gan hynny codwyd geirfa helaeth yn ymwneud â byd y boneddigion o'r
Ffrangeg, e.e. Boulevard (rhodfa), Trottoir (palmant), Konfitüre (jam).
Benthycwyd i raddau llai o'r ieithoedd Slafaidd, e.e. Grenze (ffin), Pistole
(llawddryll), o'r Iddew-Almaeneg a Rotwelsch, e.e. meschugge (yn wirion bost).

Gwelir dylanwad Arabeg ym meysydd masnach, botaneg, a meddygaeth, dylanwad oedd
ar ei anterth yn ystod yr Oesoedd Canol, gan gynnwys adeg y croesgadau, e.e.
Koffer (cist), Benzin (petrol), Limonade (lemonêd).

Ers canol yr 20fed ganrif mae Saesneg wedi dylanwadu fwyfwy ar Almaeneg. Mae'r
datblygiad hwn yn ddadleuol. Achwynir bod llawer o'r geiriau benthyg
ffug-Saesneg, e.e. Handy (ffôn symudol) yn disodli geiriau cyfystyr Almaeneg
sy'n bodoli eisioes neu y gellid fod wedi bathu geiriau â gwreiddiau Almaeneg.
Erbyn hyn mae ffilmiau wedi eu trosleisio'n wael o'r Saesneg hefyd yn dylanwadu
ar Almaeneg. Er mwyn cadw cydwefusiad ar ffilmiau Saesneg (ac oherwydd
anwybodusrwydd) fe greir geiriau ac ymadroddion nad ydynt yn gyfarwydd yn
Almaeneg ond sydd ar fyr dro yn ymgartrefu yn yr iaith lafar, e.e. Oh mein Gott
am 'Oh my God' Saesneg, yn hytrach na'r ymadrodd draddodiadol Um Gottes Willen.
Fe elwir yr iaith sydd yn gymysgedd o Almaeneg a Saesneg yn Denglish.

Mewn llawer o wledydd, e.e. Ffrainc a Gwlad yr Iâ, ceir ymdrechion gwleidyddol i
arbed yr iaith frodorol rhag ymdreiddiad o du'r Saesneg. Nid felly y mae hyn yn
yr Almaen am fod cymaint o ofn unrhyw bolisïau sy'n debyg i bolisïau'r Natsïaid.
Mae eraill yn collfarnu ymdrechion o'r fath gan eu cyfrif yn buryddiaeth
ieithyddol afiach.

Mae'r Almaeneg ysgrifenedig gynharaf sydd wedi goroesi yn dyddio o'r 8fed
ganrif, ar ffurf llawysgrifau eglwysig a nodiadau ymyl y ddalen mewn
llawysgrifau Lladin. Yng nghanol y 12fed ganrif fe ledodd cwmpas llenyddiaith
Almaeneg tu allan i'r byd eglwysig. Aethpwyd ati i ysgrifennu llawer o ganeuon a
chwedlau o dan nawdd yr uchelwyr. Gwelir dylanwad Ffrengig ar lenyddiaeth yr
Almaen yn dechrau'r adeg hon, dylanwad a fyddai'n parhau am ganrifoedd.
Enghreifftiau o'r canu hwn yw Rolandslied (cân Roland), Tristan und Isolde
(Tristan ac Esyllt), Parzival (Parsifal) a'r Nibelungenlied.

Bu'r Holocawst yn ysgogiad i lenyddiaeth a ffilmiau. Gellir enwi gwaith y beirdd
Iddewig Paul Celan, yn arbennig ei gerdd enwog Todesfuge, a Nelly Sachs yn y
cyswllt hwn. Datblygiad diweddar yw trafod dyddiau olaf y Trydydd Reich o
safbwynt Hitler a'i staff yn y ffilm Der Untergang, ac yn y gyfres deledu Heimat
dylunnir bywyd bob-dydd yn ystod yr 20fed ganrif wrth i'r Almaenwyr geisio dod i
delerau â'u hanes. Mae nifer o lyfrau Almaeneg wedi eu cyfieithu i'r Gymraeg.

Ar draws Ewrop, yn sgil y Diwygiad Protestannaidd, dechrewyd cyfansoddi
cerddoriaeth grefyddol gan ddefnyddio testunau yn yr iaith leol yn hytrach na
Lladin, e.e. gweithiau J.S. Bach ar ddechrau'r 18fed ganrif. Yn ddiweddarach
dechrewyd cyfansoddi cerddoriaeth glasurol ar bynciau seciwlar. Pan gyfansoddodd
Mozart Die Zauberflöte (y Ffliwt Hud) ym 1791, Eidaleg oedd cyfrwng arferol
operâu. Bwriad Mozart wrth ddefnyddio testun Almaeneg oedd apelio at werin
Fienna yn ogystal â'r byddigion, gan fod yr opera yn ymdrin ag Urdd y Seiri
Rhyddion, yr oedd Mozart yn aelod ohoni. Yn ystod y 19eg ganrif defnyddiwyd y
chwedlau Almaeneg o'r Oesoedd Canol mewn operâu, gan gynnwys operâu Wagner. Bu
cyfansoddwyr Almaeneg yn arloeswyr canu clasurol y 19eg ganrif a elwir heddiw yn
ganu 'Lieder' (sef 'caneuon' yn Almaeneg). Yn eu plith roedd Franz Schubert,
Robert Schumann, a Johannes Brahms.

Ymddangosodd y ffilm hir sain Almaeneg gyntaf ym 1929, sef Melodie der Welt (Cân
y byd). Ymddangosodd ffilmiau sain Almaeneg byd-enwog yn ystod y cyfnod sain
cynnar, gan gynnwys ffilm gyntaf Marlene Dietrich Der Blaue Engel (Yr angel glas
– 1930), Berlin Alexanderplatz (1931), ac M (1931). Pan ddaeth y Natsïaid i rym,
buan y collwyd gwneuthurwyr ffilm mwyaf dawnus yr Almaen. Cynhyrchwyd nifer fawr
o ffilmiau Almaeneg yn ystod cyfnod y Natsïaid, gan fod y sinema yn hynod
boblogaidd yn yr Almaen, serch neu yn hytrach oherwydd tlodi enbyd y bobl, ond
prin yw'r ffilmiau y bernir eu bod yn bwysig erbyn heddiw. Wedi'r Ail Ryfel Byd
cafwyd rhywfaint o adfywiad mewn ffilmiau Almaeneg eu hiaith, ond nid tan y 60au
y cafodd sinema Almaeneg sylw rhyngwladol eto. Yn ystod y 70au y gwelwyd
ffilmiau y Neues Deutsches Kino (y Sinema Almaenig Newydd) yn cael sylw a chlod
beirniadol, yn eu plith Aguirre, der Zorn Gotte (Aguirre, digofaint Duw - 1972),
Angst essen Seele auf (Ofn a lynca'r enaid – 1974) a Die Ehe der Maria Braun
(Priodas Maria Braun – 1979). Yn ddiweddar iawn mae nifer o ffilmiau wedi
ymddangos yn trin cyfnod y Natsïaid gan gynnwys Das Schreckliches Mädchen (Y
ferch ddychrynllyd - 1989), Der Untergang (Y dymchwel - 2004), a Sophie Scholl –
die Letzten Tage (Sophie Scholl – y dyddiau olaf - 2005).



https://cy.wikipedia.org/wiki/Yr_Eglwys_Gatholig

Yr Eglwys Gatholig (neu yr Eglwys Gatholig Rufeinig) yw'r eglwys fwyaf yn y byd,
gyda thros biliwn o aelodau yn perthyn iddi. Mae'n cael ei harwain gan y Pab,
sef Esgob Rhufain. Yn Rhufain mae pencadlys yr Eglwys fyd-eang, y Fatican, ac
oddi yno y caiff ei rheoli.

Yn ôl y traddodiad cafodd yr Eglwys ei sefydlu gan yr Iesu ei hun, pan newidiodd
ef enw Simon i Pedr, a dywedodd taw ar y graig hon fyddai ef yn sefydlu ei
Eglwys. Yn ystod y bedwaredd ganrif O.C., daeth Cristnogaeth yn brif grefydd yr
Ymerodraeth Rufeinig. Yn sgil cwymp yr ymerodraeth, yn ystod yr oesoedd tywyll,
fe ddanfonodd yr Eglwys Gatholig nifer fawr o genhadon i Ewrop a thramor. Ond
wedi troad y mileniwm cododd ffrae rhwng rhannau gorllewinol a dwyreiniol yr
Ymerodraeth, ac felly dwy ran yr Eglwys, ac fe ffurfiwyd yr eglwys Uniongred o'r
rhan ddwyreiniol. Llewyrchai'r Eglwys yn ystod yr Oesoedd Canol.

Yn yr unfed ganrif ar bymtheg digwyddodd nifer o bethau; y diwygiad
Protestannaidd, y Chwil-lys, trafferthion gyda brenin Lloegr ac wedyn y
gwrth-ddiwygiad.

Yna bu bron pedair canrif drafferthus i'r Eglwys wrth iddi frwydro yn erbyn
Protestaniaeth ac yna Anghydffurfiaeth. Gorffennodd hynny gydag ail gyngor y
Fatican yn saithdegau'r 20fed ganrif ac wedyn o dan arweinyddiaeth Pab Ioan Pawl
II (1978-2004). Yn awr mae'r Eglwys o dan arweinyddiaeth Pab Ffransis (Jorge
Maria Bergoglio).

Mae yna tua 1,085,557,000 o Gatholigion yn y byd, yn cynnwys 5,700,000 ym
Mhrydain ac 58,000,000 yn UDA.



https://cy.wikipedia.org/wiki/Trychineb_Aberfan

Tirlithriad ym mhentref Aberfan oedd Trychineb Aberfan pan laddwyd 144 o bobl
gan gynnwys 116 o blant a hynny ar y 21 Hydref 1966.

Ar ddydd Gwener yr 21ain o Hydref 1966, am 9.15 y bore, llithrodd tomen lo o
weithfa rhif 7 i lawr llethrau'r bryniau uwchlaw'r pentref gan gladdu Ysgol
Gynradd Pantglas ac ugain o dai a ffermdy. Lladdwyd 144 o bobl gan gynnwys 114 o
blant, gyda'r mwyafrif ohonynt rhwng 7 a 10 oed. Lladdwyd pump athro yn y
drychineb. Dim ond cnewllyn o ddisgyblion a oroesodd y digwyddiad.

Nid oedd yr Arglwydd Robens o Woldingham, cadeirydd y Bwrdd Glo Cenedlaethol
wedi rhuthro i safle'r drychineb; yn hytrach aeth i gael ei benodi fel
Canghellor Prifysgol Surrey. Yn ddadleuol iawn, dywedodd yn ddiweddarach na
allai unrhyw beth fod wedi cael ei wneud er mwyn osgoi'r tirlithriad.

Rhoddwyd y bai am y drychineb ar y Bwrdd Glo Cenedlaethol gan dribiwnlys, ac
fe'i orchmynwyd i dalu iawndal o £500 am bob plentyn i deuluoedd y meirw.
Darganfuwyd fod y tomen lo wedi bod yn suddo ers misoedd, ond ni wnaethwyd dim
am y mater. Dywedwyd fod dwr wedi cynyddu yn y pentwr o wastraff ar ben y mynydd
gan achosi i'r gwastraff lifo i lawr y mynydd. Ym 1958 roedd y tip wedi cael ei
leoli ar nant fechan (a ddangoswyd ynghynt ar fap Ordnance Survey) ac roedd peth
tir wedi llithro cyn y digwyddiad ym 1966. Roedd ansefydlogrwydd y tip glo yn
wybyddus i reolwyr y pwll glo ac i'r rhai a weithiai yno, ond ychydig a wnaed am
hyn. Cafodd Cyngor Bwrdeistref Merthyr Tudful ac Undeb Cenedlaethol y Glowyr eu
clirio o unrhyw gam-weithredu. Ni chafodd unrhyw weithiwr y Bwrdd Glo
Cenedlaethol eu diswyddo na'u disgyblu.

Dangosodd y cyhoedd eu cydymdeimlad drwy gyfrannu'n ariannol, heb wybod i ble y
byddai'r arian yn mynd. O fewn ychydig fisoedd, cafwyd bron 90,000 o
gyfraniadau, gyda'r swm terfynol yn £1,606,929 (2008:£21.4m)). Roedd y modd y
cafodd y swm hwn ei reoli'n destun dadlau dros y blynyddoedd; defnyddiwyd yr
arian hwn i glirio'r ardal o'r difrod a achoswyd gan y drychineb a theimlai
nifer mai'r Bwrdd Glo Cenedlaethol dylai fod wedi gwneud hyn.

Ar ôl nifer o apeliadau, defnyddiwyd rhan o'r gronfa i wneud gweddill y tip glo
yn ddiogel ac osgodd y Bwrdd Glo Cenedlaethol y gost lawn o wneud hyn. Ad-dalodd
llywodraeth y Blaid Lafur £150,000 ym 1997, ond pe bai chwyddiant wedi cael ei
ystyried byddai'r swm hwn yn agos i £2 miliwn.

Ym mis Chwefror 2007 cyhoeddodd Llywodraeth y Cynulliad gyfraniad o £2 filiwn i
Gronfa Goffa Trychineb Aberfan, fel rhyw fath o iawndal am yr arian a gafodd y
llywodraeth yn y cyfnod yn union ar ôl y drychineb.

Ar 21 Hydref 2016 am 9.15 y bore, hanner canrif union ers y drychineb,
cynhaliwyd munud o dawelwch cenedlaethol i gofio am y drychineb.



https://cy.wikipedia.org/wiki/Catrin_Stewart

Actores o Gymraes yw Catrin Stewart (ganwyd 29 Ionawr 1988). Mae hi'n fwyaf
adnabyddus am bortreadu Emma yn y gyfres drama gomedi Stella ar Sky1 a Jenny
Fflint yn Doctor Who. Mae hefyd yn portreadu Lily yn Misfits. Cafodd ei
pherfformiad theatrig fel Juliet yng nghynyrchiad Headlong o Romeo a Juliet ei
ganmol gan The Observer fel "un o'r rhai mwyaf hudolus a theimladwy rwyf wedi
gweld."

Fe fydd yn chwarae rhan efeilliaid yn y ffilm Gymraeg Y Llyfrgell (2016) ac
ennillodd wobr Perfformiad Gorau mewn Ffilm Nodwedd Brydeinig am y rhan yng
Ngŵyl Ffilmiau Rhyngwladol Caeredin yn Mehefin 2016.

Fe'i magwyd yng Nghaerdydd ac aeth i Ysgol Gyfun Gymraeg Plasmawr. Ei thad yw'r
newyddiadurwr a darlithiwr James Stewart. Yn ferch ifanc bu'n cystadlu gyda'r
ysgol yn Eisteddfodau. Yn 16 oed, ymunodd a Theatr Cenedlaethol Ieuenctid Cymru
ac ar ôl mwynhau'r profiad aeth ymlaen i astudio yng Ngholeg Brenhinol Cerdd a
Drama Cymru. Ymddangosodd mewn dwy ran fach ar deledu cyn cael hyfforddiant
proffesiynol.



https://cy.wikipedia.org/wiki/Pidyn

Organ cenhedlu allanol gwrywaidd yw pidyn (hefyd cala, cal neu penis). Mewn
mamal gwrywaidd, trwy'r pidyn mae wrin yn gadael y corff yn ogystal.

Mae tair colofn o feinwe codiadol mewn pidyn dynol: dau corpora cavernosa
(unigol: corpus cavernosum) ac un corpus spongiosum. Lleolir y corpus spongiosum
ar ochr isaf y pidyn, ar corpora cavernosa ar yr ochr uchaf.

Mae pen y corpus spongiosum yn eang ac yn oddfog; y glans (hefyd: 'sgetyn')
ydyw. Ar du allan y glans, mae'r blaengroen, crychiad llac o groen sy'n gallu
cael ei dynnu'n ôl i ddatguddio'r glans. Mae'r frenulum yn cysylltu'r blaengroen
ag ochr isaf y pidyn.

Mae'r wrethra yn mynd trwy'r corpus spongiosum, ac fe leolir ei agoriad, y
meatus, ar ben eithaf y glans. Trwy'r wrethra'r alldeflir semen, a thrwyddo mae
wrin yn llifo wrth adael y corff. Cynhyrchir sberm yn y ceilliau, a chaent eu
storio yn yr epididymis.

Mewn rhai mamolion, mae yna asgwrn codiad, y baculum. Nid oes asgwrn yn y pidyn
dynol, yn hytrach, ceir codiad wrth iddo lenwi â gwaed. O gymharu â màs y corff,
mae'r pidyn dynol yn fwy na'r hyn a geir yn gyfartalog ymysg anifeiliaid.

Wrth i hogyn gychwyn y glasoed, wedi i'r ceilliau cychwyn ddatblygu, mae'r pidyn
a gweddill yr organau cenhedlu yn cychwyn tyfu. Yn gydamserol, mae blew cedor yn
tyfu uwchben ac o gwmpas y pidyn.

Er bod amrywiaeth mawr rhwng astudiaethau, a'u bod yn annigonol braidd, cytunir
yn gyffredinol fod cyfartaledd hyd y pidyn mewn cyflwr o godiad llawn rhwng
12.7modf a 15cm. Mae yna wahaniaethau yn y maint cyfartalog o le i le yn y byd,
a rhwng pobl o wahanol hil.

Ysgrifennodd y bardd enwog Dafydd ap Gwilym am y pidyn ("y gal") yn ei gerdd
enwog, Cywydd y gal. Yn y gerdd mae'n rhestru llawer o gyfystyron ar gyfer y
pidyn. Yn awdl arobryn Eisteddfod Genedlaethol Cymru yr Wyddgrug 1991 canodd y
Prifardd Robin Llwyd ab Owain hefyd am y pidyn gan ei gymharu i: gleddyf ('Clun
ynglŷn, gweinied fy nghledd' ), 'pinwydden' a 'choeden'.



https://cy.wikipedia.org/wiki/Google

Cwmni cyhoeddus Americanaidd sy'n darparu gwasanaethau rhyngrwyd yw Google Inc.
Ei 'borwr (neu beiriant chwilio) yw'r mwyaf o ran maint a phoblogrwydd ar y we,
a cheir fersiynau ar gyfer y rhan fwyaf o wledydd y byd, mewn dros gant o
ieithoedd. Mae'n defnyddio hypergysylltiadau (neu ddolenau) er mwyn asesu
pwysigrwydd gwefan.

Mae'r enw "Google" yn chwarae ar y gair "googol", sef 10100 (1 wedi'i ddilyn gan
gant o seroau). Mae Google wedi dod yn enwog am ei ddiwylliant corfforaethol a'i
gynnyrch newydd a datblygiedig, ac wedi cael effaith enfawr ar ddiwylliant
ar-lein. Mae'r ferf Saesneg "google" wedi dod i olygu "i chwilio'r we am
wybodaeth", ac mae "googlo" neu "gwglo" wedi ymddangos ar rai gwefannau Cymraeg
fel cyfieithiad e.e. "Wyt ti wedi gwglo'r gair 'roced'?".

Un o fentrau diweddaraf Google yw buddsoddiad sylweddol, gyda In-Q-Tel (arf
buddsoddi'r CIA) ac Amazon, yn y cwmni newydd Recorded Future, prosiect hel
gwybodaeth arlein yn fyw trwy chwilio'n drwyadl degau o filoedd o wefannau,
blogiau a chyfrifon Twitter gan gysylltu'r wybodaeth ar unwaith i greu darlun o
bwy sy'n gwneud be a phwy sy'n cysylltu gyda phwy ar y rhyngrwyd.



https://cy.wikipedia.org/wiki/Cristnogaeth

Mae Cristnogaeth neu Cristionogaeth yn grefydd undduwiaeth sy'n seiliedig ar
ddysgeidiaeth a ffydd bersonol yn Iesu Grist. Gosodir prif egwyddorion
Cristnogaeth yn y Beibl, casgliad o lyfrau a llythyrau a ysgrifennwyd yn yr
iaith Aramaeg, Hebraeg, a Groeg yn wreiddiol. Mae'r enw Crist yn dod o'r gair
Groeg Χριστός (Christos) sy'n golygu "yr Eneiniog".

Gorchymyn cyntaf Iesu Grist oedd "caru Duw", a'r ail orchymyn oedd "câr dy
gymydog" (Marc XII:30,31 a Luc X:27). Mae haelioni (anhunanoldeb), trugaredd a
chyfiawnder yn ganolog i Gristnogaeth ond y cysyniad creiddiol yn y ffydd
Gristnogol ydy Gras Duw. Hanfod Cristnogaeth ydy fod pob peth yn bosib trwy ras
Duw a bod y ddynoliaeth yn medru dod i berthynas a Duw ac etifeddu bywyd
tragwyddol yn y Nefoedd trwy ffydd sy'n bosib trwy ras Duw ac nid trwy
weithredoedd dynion. Canolbwynt y ffydd Gristnogol oedd gwaith Iesu Grist, rhan
o'r Duwdod Cristnogol, a'r Groes yn cymodi dyn a Duw. Gwêl Cristnogion y
weithred yma fel yr ymddangosiad amlycaf o ras eu Duw ac i'r Cristion "Crist ac
yntau wedi ei groeshoelio" yw canolbwynt a man cychwyn eu ffydd.

Mae'n ymddangos nawr fod yr Iesu wedi ei eni tua 4 CC ym Methlehem. Does dim
llawer o wybodaeth am ei fywyd cynnar nes iddo gyrraedd 30 oed pan benododd
ddeuddeg o ddisgyblion (yr Apostolion). Cafodd Iesu ei groeshoeli tua 29 OC, neu
yn ôl amseryddiaeth yr Eglwys Gatholig 7 Ebrill 30.

Ni ellir bod yn sicr pryd yn union y cafwyd y Cristnogion cyntaf yng Nghymru,
ond mae'n bosibl bod rhai i'w cael yno yng nghyfnod y Rhufeiniaid. Daeth
cenhadon i Gymru o Gâl tua'r bumed ganrif i bregethu o gwmpas y wlad ac i
addysgu a sefydlu eglwysi. Erbyn yr wythfed ganrif credir fod Cymru gyfan wedi
derbyn y ffydd Gristnogol.



https://cy.wikipedia.org/wiki/Twrci

Gweriniaeth yn Ewrop ac Asia yw Gweriniaeth Twrci neu Twrci (Twrceg: Türkiye
Cumhuriyeti, Cwrdeg: Komara Tirkiyê). Cyn 1922 yr oedd y wlad yn gartref i
Ymerodraeth yr Otomaniaid. Mae Twrci wedi'i lleoli rhwng y Môr Du a Môr y
Canoldir. Y gwledydd cyfagos yw Georgia, Armenia, Aserbaijan ac Iran i'r
dwyrain, Irac a Syria i'r de a Gwlad Groeg a Bwlgaria i'r gorllewin. Ankara yw
prifddinas y wlad.

Mae Twrci yn ymestyn ar draws dau gyfandir. Yn Asia y mae'r darn mwyaf,
Anatolia, syn ffurfio tua 97% o arwynebedd y wlad (tua 760.000 km²). Y 3% arall
yw'r rhan sydd yn Ewrop, dwyrain Thracia (23.623 km²).

Yn y mileniau cyn Crist bu'n gartref i ymerodraeth yr Hitiaid. Ceir tystiolaeth
bod rhai o lwythi'r Celtiaid wedi treulio amser yn Asia Leiaf hefyd. Yna daeth y
Groegiaid i wladychu ardaloedd eang ar arfordiroedd y Môr Canoldir, Môr Aegea
a'r Môr Du. O blith y dinasoedd enwog a sefydlwyd ganddynt gellid enwi
Caergystennin, Caerdroia, Effesus, Pergamon a Halicarnassus.

Rheolwyd y wlad gan yr Ymerodraeth Bersiaidd am gyfnod yn ystod y rhyfela a
gwrthdaro rhwng Persia a gwladwriaethau annibynnol Gwlad Groeg, dan
arweinyddiaeth Athen. Gwelwyd Alecsander Mawr yn teithio trwyddi ar ei ffordd i
orchfygu Babilon, Tyrus, y Lefant ac Asia. O'r ail ganrif CC ymlaen daeth yn
raddol i feddiant y Rhufeiniaid a chreuwyd talaith Asia ganddynt ac ychwanegwyd
at gyfoeth ac ysblander yr hen ddinasoedd Groegaidd.

Am fil o flynyddoedd bron bu'r Ymerodraeth Fysantaidd yn dwyn mantell Rhufain yn
Asia Leiaf a'r Dwyrain Canol ond ildio tir fu ei hanes; yn gyntaf rhag Persia,
wedyn yr Arabiaid Mwslemaidd ac yn olaf y Tyrciaid eu hunain. Yn y diwedd dim
ond Caergystennin ei hun oedd yn aros, er gwaethaf (neu efallai oherwydd) sawl
Croesgad aneffeithiol o Ewrop.

Cwympodd Caergystennin yn y flwyddyn 1453; trobwynt mawr yn hanes y Gorllewin
a'r Dwyrain fel ei gilydd. O hynny ymlaen am dros bedair canrif roedd
Constantinople yn brifddinas Ymerodraeth yr Otomaniaid a ymestynnai o'r ffin ag
Iran yn y dwyrain i ganolbarth Ewrop a pyrth Budapest a Vienna yn y gorllewin,
ac o lannau'r Môr Du yn y gogledd i arfordir Gogledd Affrica.

Yn sgil y Rhyfel Byd Cyntaf, pan ochrodd Twrci â'r Almaen, cafwyd chwyldro yn
Nhwrci a sefydlwyd gweriniaeth seciwlar gan Ataturk, "Tad y Twrci fodern".
Symleiddiwyd yr iaith a throes y wlad ei golygon tua'r gorllewin. Erbyn heddiw
mae Twrci yn aelod o NATO ac yn gobeithio ymuno a'r Undeb Ewropeaidd fel aelod
llawn ohoni.

Twrceg yw prif iaith y wlad a siaredir gan bawb, ond yn y dwyrain ceir nifer o
siaradwyr Cwrdeg a rhyw faint o siaradwyr Arabeg yn y de-ddwyrain yn ogystal.



https://cy.wikipedia.org/wiki/Rhufain

Prifddinas yr Eidal yw Rhufain (Roma yn Eidaleg a Lladin). Saif ar lan Afon
Tiber tua 30 km o lan y Môr Canoldir. Lleolir Dinas y Fatican, sef sedd y Pab
a'r Eglwys Gatholig Rufeinig mewn clofan yng nghanol y ddinas.

Yn ystod ei hanes hir bu Rhufain yn brifddinas ar y Deyrnas Rufeinig, y
Weriniaeth Rufeinig, a'r Ymerodraeth Rufeinig.

Yn ôl y chwedl sefydlwyd y dref gan Romulus, gefaill Remus ar 21 Ebrill, 753
C.C., a laddodd ei frawd Remus yn ddiweddarach. Y dyddiad hwn yw sylfaen y
calendr Rhufeinig a chalendr Julius (Ab urbe condita). Roedd Romulus a Remus yn
blant i'r duw Mawrth a chawsant eu magu gan fleiddast (yn Eidaleg, La Lupa
Capitolina).

Sefydlwyd Rhufain ar Fryn yr Haul (sef Bryn Palatîn), a ehangwyd i gynnwys Saith
Bryn Rhufain: Bryn Palatîn, Bryn Aventîn, Bryn Capitolîn, Bryn Quirinal, Bryn
Viminal, Bryn Esquilîn a Bryn Caelian. Enwyd y rhain ar ôl y lleuad, Mercher,
Gwener, Mawrth, Iau a Sadwrn.

Mae amffitheatr y Colosseum a theml y Pantheon ymhlith adeiladau enwocaf y
ddinas. Daw y Circus Maximus a'r Domus Aurea, plasty'r ymerawdwr Nero, hefyd o
gyfnod yr Ymerodraeth.

Mae nifer o symbolau o ddinas Rhufain, gan gynnwys yr Eryr Ymerodrol, Y
Fleiddast Gapitolinaidd a'r llythrennau SPQR, sydd yn sefyll am senatus
populusque Romanus (senedd a phobl Rhufain), i'w gweld ledled y ddinas hyd
heddiw.



https://cy.wikipedia.org/wiki/Mock_the_Week

Mae Mock the Week yn gêm banel bynciol Brydeinig a gyflwynir gan Dara Ó Briain.
Cynhwysir comedi ar ei sefyll yn nifer o rowndiau'r gêm, gyda'r chwaraewyr yn
paratoi atebion sy'n ymwneud â phynciau annisgwyl.

Gwneir y rhaglen gan y cwmni cynhyrchi annibynnol Angst Productions ac fe'i
darlledwyd ar BBC Two am y tro cyntaf ar 5 Mehefin, 2005. Fe'i chrëwyd gan Dan
Patterson a Mark Leveson, pâr sydd hefyd yn gyfrifol am y sioe gêm gomedi Whose
Line Is It Anyway? Cerddoriaeth thema'r rhaglen yw'r sengl 1978 "News of the
World" gan The Jam. Darlledir hen benodau ar Dave, rhywbeth y mae'r panelwyr yn
sôn yn rheolaidd amdano ar y rhaglen. Denodd benodau 2007 3.5 miliwn o wylwyr.

Cyflwynir y rhaglen gan Dara Ó Briain ac mae dau banel gyda thri chwaraewr yr
un. Yn bresennol, cynhwysa panel y chwith Hugh Dennis, yr unig banelydd parhaol
presennol, a dau banelydd gwadd, yn ogystal â thri phanelydd gwadd ar banel y
dde. Cynhwysa cyn-banelwyr parhaol, Frankie Boyle a Chris Addison ar banel y
chwith, a Rory Bremner, Russell Howard ac Andy Parsons ar banel y dde.

Mae pob un o'r canlynol wedi ymddangos nifer o weithiau fel panelwyr gwadd ar y
rhaglen, hyd at 23 Mehefin 2016. (Nid yw hyn yn cynnwys rhaglen arbennig Comic
Relief 2011):

a. ^ Ymddangosiadau cyn dod yn banelydd rheolaidd. b. ^ Ymddangosodd yn rhaglen
arbennig Comic Relief 24 Hour Panel People, gyda Doc Brown, Daniel Sloss a David
Walliams.



https://cy.wikipedia.org/wiki/Hedd_Wyn

Hedd Wyn oedd enw barddol Ellis Humphrey Evans (13 Ionawr 1887 - 31 Gorffennaf
1917), bardd o bentref Trawsfynydd, Gwynedd a ddaeth yn symbol o golli
cenhedlaeth o ieuenctid Cymru yn y Rhyfel Byd Cyntaf.

Roedd Hedd Wyn yn frodor o Drawsfynydd, yn yr hen Sir Feirionydd, lle cafodd ei
eni yn 1887, yn fab i Mary ac Evan Evans, yr hynaf o unarddeg o blant. Cafodd ei
eni ym mwthyn Penlan a symudodd y teulu fferm Yr Ysgwrn pan oedd yn 4 mis oed.
Ar ôl cyfnod yn yr ysgol leol gweithiodd gartref ar fferm ei dad. Treuliodd ei
fywyd yno, ac eithrio cyfnod byr iawn yn gweithio yn ne Cymru.

Barddonai o'i lencyndod a bu'n cystadlu mewn eisteddfodau hyd ddyddiau cynnar y
Rhyfel Byd Cyntaf. Enillodd y wobr gyntaf mewn cyfarfod llenyddol lleol pan oedd
yn ddeuddeg oed cyn mynd ymlaen i ennill ei gadair gyntaf yn y Bala gyda'i awdl
"Dyffryn" yn 1907. Dilynwyd hyn wrt Mark naylor was here ennill cadeiriau yn
Llanuwchllyn yn 1913, Pwllheli yn 1913, Llanuwchllyn yn 1915 a Phontardawe yn
1915. Bu hefyd yn weithgar yn cyfansoddi cerddi ac englynion i ddigwyddiadau a
thrigolion Trawsfynydd. Rhoddwyd yr enw barddol Hedd Wyn iddo gan orsedd o
feirdd Ffestiniog ar 20 Awst, 1910.

Aeth yn filwr yn 15fed Bataliwn y Ffiwsilwyr Cymreig yn Ionawr 1917. Treuliodd
gyfnod byr yn ymarfer yn Litherland ger Lerpwl ac aeth i Fflandrys erbyn yr haf.
Erbyn diwedd mis Gorffennaf, roedd Ellis a'r gatrawd ger Cefn Pilkem lle bu
brwydr Passchendaele. Fe'i lladdwyd ym Mrwydr Cefn Pilkem a oedd yn rhan o
Frwydr Passchendaele a elwir hefyd yn Drydedd Frwydr Ypres (Fflemeg: Ieper), ar
31 Gorffennaf yn yr un flwyddyn.

Enillodd gadair Eisteddfod Genedlaethol Cymru Penbedw 1917 am ei awdl "Yr Arwr".
Bu Ellis yn gweithio ar yr awdl gan ei chwblhau erbyn tua chanol Gorffennaf 1917
pan oedd yntau yng Ngwlad Belg. Ar ddydd Iau, 6 Medi 1917, cyhoeddodd T. Gwynn
Jones i'r dorf ym Mhafiliwn yr Eisteddfod mai bardd a oedd yn dwyn y ffugenw
"Fleur-de-lis" oedd yn deilwng o ennill y gadair. Fodd bynnag roedd Ellis wedi
cael ei ladd chwe wythnos ynghynt yn Ypres. Pan gyhoeddodd yr Archdderwydd Dyfed
ei fod wedi'i ladd yn y frwydr honno gorchuddiwyd y gadair â llen ddu. Dyna pam
y cyfeirir at yr eisteddfod honno fel "Eisteddfod y Gadair Ddu".

Yn eironig ddigon, gwnaed y gadair gan ffoadur o'r enw Eugeen Vanfleteren a
hannai o Wlad Belg. Treuliodd gyfnod o chwe mis yn ei chynhyrchu a cheir arni
amrywiaeth o symbolau Celtaidd a Chymreig. Daethpwyd a'r gadair yn ôl i
Drawsfynydd ar y trên ar 13 Medi, 1917 a chludwyd hi i'r Ysgwrn ar gart a
cheffyl.

Ysgrifennodd y bardd Robert Williams Parry gyfres o englynion er cof amdano,
sy'n dechrau gyda'r llinell "Y bardd trwm dan bridd tramor".

Codwyd cofgolofn iddo yng nghanol Trawsfynydd, a ddadorchuddiwyd gan ei fam yn
1923. Ar gerflun pres y gofgolofn mae'r englyn a ysgrifennodd Hedd Wyn am ei
gyfaill a laddwyd ar faes y gâd.

Cynhyrchodd Paul Turner ffilm amdano o'r enw Hedd Wyn, ffilm a enwebwyd am Oscar
yn y categori ffilm dramor orau yn 1992, gyda Huw Garmon yn chwarae y brif ran.



https://cy.wikipedia.org/wiki/Haul

Mae'r Haul rhyw 4,000,000,000 o flynyddoedd oed ac mae tua hanner ffordd trwy ei
oes. Mae diamedr yr Haul tua 865,000 milltir (1,400,000 km), ac mae tua
93,000,000 o filltiroedd (tua 150,000,000 km) o'r Ddaear (+/- 1,500,000 milltir
/ 2,400,000 km trwy'r flwyddyn). Mae'n pwyso tua 330,000 gwaith yn fwy na
phwysau'r ddaear. Mae'n llosgi drwy ymasiad niwclear sef proses sy'n asio
niwclei hydrogen yn ei gilydd gan ei droi'n heliwm.

Yr haul yw ffynhonnell gwres a golau planedau cysawd yr haul. Credir fod
tymheredd yr haul yn cyrraedd hyd at 15 miliwn gradd Canradd yn y canol a
thymheredd yr wyneb optic tua 5,505 gradd Canradd.

Mae enw'r Haul yn dod o'r gair Brythoneg tybiedig *sāul, sydd yn ei dro yn
deillio o'r un gwreiddyn Indo-Ewropeaidd â'r gair Groeg Helios (ἑλιος), a'r gair
Lladin Sol. Y gair cyfatebol yn Llydaweg yw heol (Hen Lydaweg: houl). Ym
mytholeg Groeg, duw'r haul oedd Helios, a Sol oedd enw'r un duw ym mytholeg y
Rhufeiniaid. Yr enw Celtaidd ar dduw'r goleuni oedd Lleu, fel a geir yn y
geiriau lleuad a goleu (golau).



https://cy.wikipedia.org/wiki/Gweriniaeth_Pobl_Tsieina

Mae Gweriniaeth Pobl Tsieina (GPT) neu Tsieina (hefyd Tseina a China) yn cynnwys
y rhan fwyaf o'r ardal hanesyddol a daearyddol a elwir yn Tsieina. Ers sefydlu'r
weriniaeth yn 1949 mae Plaid Gomiwnyddol China (PGT) wedi arwain y wlad. GPT yw
gwlad fwyaf poblog y byd, gyda phoblogaeth o fwy na 1,300,000,000. Hi yw'r wlad
fwyaf o ran maint yn Nwyrain Asia a'r bedwaredd fwyaf yn y byd, ar ôl Rwsia,
Canada, a'r Unol Daleithiau. Mae GPT yn ffinio â 14 gwlad, sef Affganistan,
Bhwtan, Myanmar, India, Casachstan, Cirgistan, Laos, Mongolia, Nepal, Gogledd
Corea, Pakistan, Rwsia, Tajicistan a Viet Nam. Beijing yw prifddinas y wlad.

Pan fu farw Zhou Enlai ym 1976, olynwyd ef fel Prif Weinidog gan Hua Guofeng. Bu
farw Mao ei hun ychydig fisoedd yn ddiweddarach, ac olynodd Hua ef fel Cadeirydd
y Blaid Gomiwnyddol.

Rhoddodd Hua ddiwedd ar y Chwyldro Diwylliannol, a llwyddodd i leihau grym Jiang
Qing a'i chynghreiriaid, y Gang o Bedwar. Fel arall, parhaodd a pholisïau Mao.
Yn raddol, enillodd Deng Xiaoping rym o fewn y Blaid Gomiwnyddol, ac olynwyd Hua
fel Prif Weinidog gan Zhao Ziyang ym 1980, ac fel Cadeirydd y Blaid gan Hu
Yaobang ym 1981.

Ceir gwahanol amrywiadau Tsieineeg, megis Cantoneeg a Mandarin, sydd mor wahanol
i'w gilydd â Ffrangeg a Sbaeneg, neu Lydaweg a Chymraeg. Dadleua ieithwyr mai
gwahanol ieithoedd ydynt; fodd bynnag, yr arfer ymhlith pobl Tsieina yw i
ystyried mai un iaith yw'r Tsieineeg, ac fe ddefnyddir y gair "tafodiaith" ym
aml i ddisgrifio'r amrywiadau. Wrth ysgrifennu, defnyddir yr un nodau, geirfa a
gramadeg safonol gan siaradwyr pob tafodiaith, a felly ceir weithiau gryn
agendor rhwng y tafodieithoedd llafar a'r iaith ysgrifenedig safonol. Mae modd
hefyd ddefnyddio geirfa lafar, dafodieithol wrth ysgrifennu yn anffurfiol, ond
beirniedir hyn yn llym mewn amgylchiadau ffurfiol neu niwtral.

Mae Gweriniaeth Pobl Tsieina yn rheoli 22 talaith (省); mae llywodraeth GPT yn
cyfrif Taiwan (台湾) fel y 23ain dalaith. Mae'r llywodraeth hefyd yn hawlio
Ynysoedd Môr De Tsieina. Ar wahân i'r taleithiau, mae yna bump o ranbarthau
ymreolaethol (自治区) sy'n gartref i leiafrifoedd ethnig; pedair bwrdeistref (直辖市)
yn ninasoedd mwyaf Tsieina, a dau Ranbarth Gweinyddol Arbennig (特别行政区) o dan
reolaeth GPT.



https://cy.wikipedia.org/wiki/Comin_Wikimedia

Ystorfa rydd o ddelweddau, ffeiliau sain ac amlgyfrwng eraill yw Comin Wikimedia
(Wikimedia Commons, hefyd "Commons" neu "Wikicommons"). Un o brosiectau
Sefydliad Wikimedia yw hi, a gellir gweld prosiectau eraill Sefydliad Wikimedia,
e.e. Wicipedia, Wiciadur a Wicilyfrau, yn defnyddio ffeiliau sydd wedi cael eu
huwchlwytho i'r ystorfa fel ffeiliau lleol.

Lansiodd y prosiect ar 7 Medi 2004. Ym mis Tachwedd 2004, cafodd y 10,000fed
ffeil ei huwchlwytho.

Ar 25 Tachwedd 2009, rhoddodd y Tropenmuseum, Amsterdam rodd o 35,000 o
ddelweddau sy'n ymwneud ag Indonesia a'i diwylliant i Gomin Wikimedia. Ar
ddiwedd Rhagfyr 2009 dechreuwyd trosglwyddo tua 1.5 miliwn o ddelweddau o
dirwedd ac aneddiadau gwledydd Prydain o wefan geograph.or.uk i'r Comin.

Prif iaith y Comin yw Saesneg, ond mae'n bosibl ffurfweddu'r rhyngwyneb (yn
newisiadau'r defnyddiwr) i ddefnyddio unrhyw iaith arall. Mae rhai o'r
tudalennau wedi cael eu cyfieithu i mewn i ieithoedd eraill e.e. yr Hafan yn
Gymraeg.

Dydy Comin Wikimedia ddim yn caniatau uwchlwythiadau o dan drwydded di-rydd, yn
cynnwys trwyddedau sydd yn cyfyngu arferiadau masnachol o faterion, neu "fair
use". Mae trwydded dderbyniol yn cynnwys y Drwydded Ddogfen Rydd GNU, amrywiadau
Creative Commons heblaw cyfyngiadau ar arferiadau masnachol, a'r parth
cyhoeddus.

Ymhlith y miloedd o ffeiliau o Gymru, yn Chwefror 2014 uwchlwythwyd holl
ffotograffau John Thomas wedi i Lyfrgell Genedlaethol Cymru ddatgan nad ydynt yn
berchennog ar y ffeiliau hynny alan o hawlfraint. Mae'r ffotograffau hyn i'w
gweld yma.

Ar waelod llawer o erthyglau ar Wicipedia ceir baner ar ffurf petrual, sy'n ei
gwneud yn hawdd i ddolennu gyda Chomin. Gellir dolennu gyda thudalen ar Comin
neu gyda Chategori ar Comin. I ddolennu gydag erthygl ar Comin gellir
ychwanegu'r Nodyn hwn: {{Comin|Dafydd Iwan}}. Os oes Categori o luniau ar Comin,
gellir ychwanegu dolen i'r Categori hwnnw: e.e. {{CominCat|Corduliidae}}. Gan
mai'r Saesneg yw iaith de facto, rhyngwladol Comin, dylid nodi'r enw yn yr iaith
sydd ar Comin e.e. {{CominCat|Assemblea Nacional Catalana}} ac NID
{{CominCat|Cynulliad Cenedlaethol Catalonia}}.



https://cy.wikipedia.org/wiki/Amaeth

Y gelfyddid o drin y tir i gynhyrchu bwyd neu rhyw nwyddau eraill yw amaeth neu
amaethyddiaeth. Gelwir y weithred o wneud hyn yn 'amaethu' neu 'ffermio'. Dyma'r
dechneg o dyfu planhigion megis llysiau neu ffrwythau, a rheoli, amddiffyn a
bridio preiddiau o anifieliaid er mwyn cael cynnyrch megis cig, llaeth, gwlan
neu ledr.

Roedd amaethu'n ddatblygiad allweddol yn nhwf gwareiddiad gan fod medru darparu
bwyd yn rhyddhau pobl i ymhel â thechnolegau newydd, diwylliant ayb. Datblygiad
o hyn oedd y Chwyldro Diwydiannol a ryddhaodd bobl ymhellach o fod yn gaeth i
amaethu i wneud pethau eraill. Cyn y Chwyldro Diwydiannol, roedd mwyafrif
llethol o bobl yn amaethwyr, gyda math o fodolaeth hunan-gynhaliol o dyfu
planhigion ac anifeiliaid i'r teulu'n unig yn hytrach na'u gwerthu am arian. Yng
Nghymru, gwelwyd effaith hyn yn bennaf ar ddau fath o ffermwr: y ffermwyr godro
a drodd i werthu llaeth a'r ffermwyr defaid a ddechreuodd farchnata gwân.

Mae'n ymddangos mai yn y Cilgant Ffrwythlon, sef y tiroedd sy'n ymestyn o
Balesteina drwy ogledd Syria, Irac, Cyrdistan ac i lawr afonydd y Tigris a'r
Ewffrates i fôr Gwlff Arabia, y cychwynodd amaeth a hynny tua 11,500 CP. Roedd y
tir hwn yn llawer mwy ffrwythlon nag ydy heddiw. Ceir tystiolaeth fod barlys,
gwenith a lentils a fridiwyd ar gyfer y bwrdd bwyd yn cael ei dyfu 9,800 o
flynyddoed yn ôl. Wrth gwrs, mae'n ddigon posib i hyn ddigwydd mewn sawl lle yn
annibynol o'i gilydd tua'r un amser e.e. yn ne Tsieina, Sahel yn Affrica ac yn
Gini Newydd. Roedd Oes yr Iâ'n dal i afael yn y tir ond roedd y glawiad yn
llawer mwy ffafriol na'r hyn a geir heddiw, ac yn cynnal coedwigoedd a thiroedd
agored fel y'i gilydd.

Erbyn tua 10,000 CP dofwyd sawl math o anifail gwyllt. Roedd y bual (neu'r
fuwch) wyllt yn greadur peryglus, fel y mochyn gwyllt hwnnw a ddisgrifir yn
Culhwch ac Olwen. Ni ddofwyd y cwbwl ac anodd yw meddwl fod pob buwch dan haul
wedi tarddu o'r bualod gogleddol hyn (y buffalo). Drwy reoli ac amddiffyn
preiddiau, gwelwyd newid sylweddol yn y ffordd roedd pobl yn byw a daeth cynnydd
yn y boblogaeth. Erbyn tua 9,000 gwelwyd pobl yn dod at ei gilydd a gwelir
strwythur i'r amaethyddiaeth gyntefig hwn: caeau, cloddiau, ffosydd amddiffynol
a phentrefi. Ymhlith yr olion y mae: Jarma, Irac a Jerico ym Mhalesteina. Gelwir
y cyfuniad hwn o dyfu cnydau a magu anifeiliaid dof yn 'Chwyldro Neolithig'.

Erbyn 6,500 CC roedd amaethu wedi cyrraedd de-ddwyrain Ewrop, ac erbyn tua 3,000
CC, fel y dengys lluniau a cherfiadau'r cyfnod, gwelwn fod teirw'n tynnu ceir
llusg, gwartheg yn cael eu bwydo gan ddyn ac eraill yn cael eu godro. O'r ddafad
moufflon mae defaid Ewrop yn tarddu. Yng nghymuned Argissa yn Thesally, Gwlad
Groeg, ceir olion yr anifeiliaid dof hyn fel a ganlyn: defaid a geifr (84%),
moch (10%), gwartheg (5%) a chŵn (1%).

Daw'r gair amaeth o'r Lladin ambactus sef 'gwas', ond mae'n bosibl mai o'r Hen
Gelteg yr aeth i'r Lladin. Fe'i cofnodwyd yn gyntaf yn y 13g yn Llyfr Du'r Waun:
"ni ddylai neb gymryd amayath arno oni heb wneuthur aradr...".

Roedd dyddiau pwysig ar y fferm ers stalwm pan oedd cymdogion yn dod i'r fferm i
helpu i gneifio, dyrnu, lladd mochyn pluo ac ati, ond erbyn hyn mae peiriannau
ar gael i wneud y gwaith a'r elfen gymdeithasol wedi lleihau. Oherwydd
mynyddoedd, tywydd ac answadd ei phridd, ychydig iawn o dir sy'n addas ar gyfer
cnydau, yn wahanol i Loegr. Canolbwyntiwyd, felly ar gig anifail.

Drwy Ogledd Cymru, hyd at Machynlleth, a ffin afon Dyfi, 'gofyn tarw' yw'r
ymadrodd mwyaf cyffredin a cheir ymadrodd ddigon tebyg ym Morgannwg: 'mofyn
tarw'. Yng Ngheredigion dywedir fod y fuwch yn 'wasod'. Sonia Cyfraith Hywel Dda
(14g) am "weithred tarw gra geisso gwartheg gwasawt o galan Mei hyd galan
gaeaf." Mae dwy ardal ar wahân yn defnyddio'r un term, 'eisiau tarw', sef yr hen
Sir Fflint a chanol Powys.

Ar Ynys Môn, ar whân i'r arfordir dwyreiniol, defnyddir: 'tryfenydd',
'tyrfenydd' neu 'derefnydd' am fuwch yn ei gwres. Cofnodir hyn gyntaf yn Llyfr
Iorwerth yn y 13g: "Ny deleyr dale y teyru o hanner haf hyt Aust nac ar yt nac
ar wellt, canys en er amser hunnu y byd teruenyd e guarthec prouadwy..." Dywedir
‘Mae’r terfenydd arni’ a defnyddir y termau hyn mewn mannau yn Arfon.

Ceir cryn amrywiaeth yn yr eirfa a ddefnyddir i ddisgrifio ysfa caseg pan fo hi
mewn gwres ag angen stalwyn. Yng Ngogledd Cymru dywedir ei bod yn 'gofyn
stalwyn' neu'n 'marchio' ('marchu' mewn rhai ardaloedd). Ym Nyffryn tanat,
Powys, dywedir ei bod 'yn marchu' ac 'ym Mrycheiniog, mae'r gaseg 'yn marcha'.
Yng ngogledd Maldwyn, defnyddir 'gofyn stalwyn/march/ceffyl', ac mae hyn yn
dangos fod cryn amrywiaeth oddi fewn i un ardal fechan.

Yn yr hen Sir Fflint, dywedir fod y gaseg 'eisiau stalwyn', yr un patrwm a chyda
tharw - 'eisiau tarw' ddywedir hefyd. Ceir 'mofyn march' ym Morgannwg a
de-orllewin Brycheiniog, ac maent hwythau'n cadw i'r un patrwm ac a wnant gyda
tharw - 'mofyn tarw' a ddywedant. Ond ceir gair anghyffredin yn ardal
Aberangell, Llanbrynmair a Chaerwys ym Maldwyn: 'yn wynedd', a fersiwn o'r term
hwn a ddefnyddir yn ne Ceredigion a de Penfro: 'yn wynen' neu 'yn wyner'. Mewn
un lle yng Nghwm Llynfell (Gorllewin Morgannwg) ceir amrywiad arall: 'yn wynad'.

Ceir amrywiaeth o dermau i ddisgrifio gast sy'n ysu i genhedlu, ond ddim cymaint
ac a geir wrth ddisgrifio buwch neu geffyl. Fel gyda'r ddau anifail arall, mae
afon Dyfi'n ffin eitha pendant rhwng y gwahanol dermau; dywedir fod gast yn
'cwna' i'r gogledd o'r Ddyfi. Yn rhyfeddol, dyma hefyd a ddywedir yn ne
Brycheiniog, ym Morgannwg ac yng Ngwent hefyd.

Yn yr hen Sir Fflint a dwyrain Maldwyn dywedir fod gast 'yn hel cŵn'. Yng
nghanol Maldwyn ceir ynys sy'n dra gwahanol ei thafodiaith (eto, fel gyda'u
hymadroddion am gaseg 'yn wyned' a'u buwch 'eisiau tarw'), dywedir fod yr ast
'yn cyneica' neu 'yn gynhaig'. Fel yn y Saesneg, mae geist Ceredigion a
Chaerfyrddin 'yn boeth' a geist Penfro a chymoedd y Gwendraeth yn 'yn dwym'.



https://cy.wikipedia.org/wiki/Iran

Gwlad yng ngorllewin Asia sy'n cael ei chyfrif yn rhan o'r Dwyrain Canol yw
Gweriniaeth Islamaidd Iran (Persieg: جمهوری اسلامی ايران, sy'n cael ei lefaru
fel [dʒomhuːɾije eslɒːmije iːɾɒn]), neu Iran. Hyd at 1935 fe'i galwyd yn Persia.
Y gwledydd cyfagos yw Pacistan ac Affganistan i'r dwyrain, Tyrcmenistan i'r
gogledd-ddwyrain, Aserbaijan ac Armenia i'r gogledd-orllewin, a Thwrci ac Irac
i'r gorllewin. Mae gan y wlad arfordir ar Fôr Caspia yn y gogledd ac ar y Gwlff
a Gwlff Oman yn y de. Tehran yw prifddinas y wlad. Ers y Chwyldro Islamaidd yn
1979 mae Iran yn Weriniaeth Islamaidd.

Mae llwyfandir uchel yng nghanol Iran sy'n cynnwys sawl anialwch a chorsdir.
Amgylchynnir hyn gan gyfres o gadwyni mynyddig; y pwysicaf yw mynyddoedd Zagros
i'r gorllewin, mynyddoedd Alborz a Kopet i'r gogledd, a rhanbarth anial o
fryniau uchel i'r dwyrain. Mynydd Damavand (18,406 troedfedd), i'r gogledd o
Tehran, yw mynydd uchaf y wlad.

Mae'r rhan fwyaf o'r boblogaeth yn byw yn y gogledd-orllewin ac ar lan Môr
Caspia, sy'n cael y rhan fwyaf o'r glaw; mewn rhannau o'r de a'r dwyrain mae
glaw yn brin iawn.

Er bod y mwyafrif o bobl Iran yn Bersiaid (Iraniaid), ceir yn ogystal sawl grwp
ethnig llai, yn arbennig ar ymylon y wlad, e.e. Tyrciaid, Cyrdiaid, Armeniaid ac
Arabiaid, a llwythau brodorol lleiafrifol fel y Bakhtyari.

Farsi (Perseg diweddar) yw iaith y mwyafrif, ond siaredir ieithoedd llai hefyd,
e.e. Cyrdeg yn y gogledd-orllewin. Mae'r Berseg yn iaith hynafol sydd wedi
cynhyrchu un o lenyddiaethau mawr y byd, sef llenyddiaeth Berseg. Ymhlith
meistri mawr y llenyddiaeth honno, gellid enwi Omar Khayyam a Hafiz (gweler
hefyd Rhestr llenorion Perseg hyd 1900).

Yn yr hen Bersia Zoroastriaeth, crefydd y proffwyd Zarathustra, oedd y brif
grefydd. Datblygodd y grefydd allan o'r grefydd amldduwaidd frodorol gyda Ahura
Mazda yn brif dduw ac Anahita yn dduwies boblogaidd. Cymerodd Islam lle'r hen
grefydd gyda dyfodiad yr Arabiaid ond parhaodd Zoroastriaeth serch hynny ac
mae'r grefydd yn dal i oroesi mewn mannau. Heddiw mae mwyafrif helaeth y
boblogaeth yn Fwslemiaid Shia. Ymhlith canolfannau crefyddol Iran y mae dinas
sanctaidd Qom sy'n atynnu nifer o bererinion.

Mae'r system wleidyddol wedi ei sefydlu ar Gyfansoddiad 1979. Yr Uwch Arweinydd
sy'n gyfrifol am oruchwylio polisiau'r Llywodraeth. Ef sy'n gyfrifol hefyd am y
fyddin a diogelwch y wlad a'r unig un a gaiff benderfynu mynd i ryfel.

Llywydd presennol Iran ydy Hassan Rouhani, a gafodd ei ethol yn 2013; bydd ei
dymor yn dod i ben yn 2017.

Enwog yn y gorffennol am ei grefftwaith cain a'i charpedi moethus, heddiw mae
Iran yn wlad sy'n perchen ar rhai o'r cronfeydd olew pwysicaf yn y byd: ei
chronfeydd nwy yw'r ail fwyaf drwy'r byd, yn dilyn rwsia, gyda 33.6 triliwn metr
ciwb a'r drydedd wlad fwyaf o ran y cynhyrchu, yn dilyn Indonesia a Rwsia.

O ran ei holew crai, cronfeydd olew Iran yw'r pedwerydd mwyaf ar y Ddaear, gydag
amcangyfrif o 153,600,000,000 barrels.

Yn 2014, roedd GDP Iran yn $404.1 biliwn ($1.334 triliwn yn ôl PPP), neu $17,100
yn ôl Purchasing power parity y pen.

Rhennir Iran yn 31 talaith (ostān), a reolir gan lywodraethwyr apwyntiedig
(استاندار, ostāndār). Rhennir y taleithiau hyn yn siroedd (shahrestān), a
rhennir yn ardaloedd (bakhsh) ac is-ardaloedd (dehestān) yn eu tro.



https://cy.wikipedia.org/wiki/Dinas_Efrog_Newydd

Dinas yn Nhalaith Efrog Newydd yw Dinas Efrog Newydd (Saesneg: New York City).
Hi yw'r ddinas fwyaf poblog yn Unol Daleithiau America tra bod ardal
fetropolitanaidd Efrog Newydd ymysg ardaloedd mwyaf poblog y byd. Dinas
ryngwladol flaenllaw ydyw, gyda dylanwad sylweddol yn fyd-eang ar fasnach,
economi, diwylliant, ffasiwn ac adloniant. Yma hefyd ceir pencadlys y
Cenhedloedd Unedig, ac felly mae'n ganolfan bwysig o safbwynt materion
rhyngwladol.

Fe'i lleolir ar arfordir Gogledd-ddwyreiniol yr Unol Daleithiau ar lannau Môr
Iwerydd. Mae yno bum mwrdeisdref: Y Bronx, Brooklyn, Manhattan, Queens, ac Ynys
Staten. Mae yno boblogaeth amcangyfrifol o 8,274,527 o bobl mewn ardal ychydig
ynllai na 305 milltir sgwâr (790 km2). Poblogaeth amcangyfrifol ardal
fetropolitanaidd Efrog newydd yw 18,815,988 o bobl dros ardal o 6,720 milltir
sgwâr (17,400 km2).

Sefydlwyd Efrog Newydd fel canolfan fasnachu gan y Dutch East India Company ym
1624. Galwyd y lleoliad newydd yn Amsterdam Newydd tan 1664 pan ddaeth y
drefedigaeth o dan reolaeth Brydeinig. Bu Efrog Newydd yn brifddinas yr Unol
Daleithiau o 1785 tan 1790, ac ers hynny dyma yw dinas fwyaf y genedl ers 1790.

Erbyn heddiw, mae gan y ddinas nifer o gymdogaethau a chofadeiladau byd enwog.
Cyfarchodd y Cerflun Rhyddid filiynau o fewnlifwyr wrth iddynt ddod i'r Amerig
ar ddiwedd y 19g a dechrau'r 20g. Mae Wall St. ym Manhattan Isaf wedi bod yn
ganolfan ariannol byd-eang ers yr Ail Ryfel Byd ac yno y lleolir Cyfnewidfa Stoc
Efrog Newydd. Mae'r ddinas hefyd wedi bod yn gartref i nifer o adeiladau talaf y
byd, gan gynnwys yr Empire State Building a'r ddau dŵr yng Nghanolfan Fasnach y
Byd.

Dechreuodd gwladychiad Ewropeaidd cyntaf o'r ardal yn 1614 a sefydlodd yr
Iseldirwyr Amsterdam Newydd ym 1626, ar ran deheuol Manhattan. Ymsefydlodd nifer
o Huguenotiaid yno hefyd, yn chwilio am ryddid crefyddol. Cipwyd y ddinas gan y
Saeson yn 1664, a'i hail-enwi'n 'Efrog Newydd' ar ôl Dug Caerfrog.

Datblygodd pwysigrwydd Dinas Efrog Newydd fel porthladd masnachol tra'r oedd o
dan reolaeth Brydeinig. Cynhaliodd y ddinas achos llys arloesol John Peter
Zenger ym 1735, a geisiodd sefydlu rhyddid y wasg yng Ngogledd America. Ym 1754,
sefydlwyd Prifysgol Columbia gan siarter George II o'r DU fel Coleg y Brenin ym
Manhattan Isaf. Cyfarfu Cynghrair y Ddeddf Stamp yn Efrog Newydd ym mis Hydref
1765.

Daeth y ddinas yn ganolbwynt ar gyfer cyfres o frwydrau mawrion a adwaenid fel
Ymgyrch Efrog Newydd yn ystod Rhyfel Annibyniaeth America. Ar ôl Brwydr Ffort
Washington ym Manhattan Uchaf ym 1776, daeth yn ddinas yn ganolbwynt gwleidyddol
a milwrol Prydain yng Ngogledd America tan ddaeth y meddianaeth milwrol i ben ym
1783. Yn fuan ar ôl hyn, gwnaed Dinas Efrog Newydd yn brifddinas cenedlaethol
gan Gynghrair y Conffederasiwn; cadarnhawyd Cyfansoddiad yr Unol Daleithiau ac
ym 1789, urddwyd George Washington yn Arlywydd cyntaf yr Unol Daleithiau yno;
cyfarfu Cynghrair cyntaf yr Unol Daleithiau yno am y tro cyntaf ym 1789, a
draffiwyd Mesur Hawliau a hyn oll yn y Neuadd Ffederal ar Wall St. Erbyn 1790,
roedd Dinas Efrog Newydd wedi goddiweddyd Philadelphia fel dinas fwyaf yr Unol
Daleithiau.

Yn ystod y 19g gweddnewidwyd y ddinas gan fewnlifiad a datblygiad. Ehangwyd y
grid strydoedd i gynnwys holl ardaloedd Manhattan gan Gynllun y Comisiynnydd ym
1811, a phan agorodd Camlas Erie, cysylltodd porthladd Môr Iwerddon gyda
marchnadoedd amaethyddol eang mewndirol Gogledd America. Aeth gwleidyddiaeth
lleol o dan ddylanwad Neuadd Tammany, peiriant gwleidyddol a gefnogwyd gan
fewnfudwyr Gwyddelig. Ymgyrchoedd hen aristocratiaid morol am sefydlu parc
ganolog, "Central Park", a ddatblygodd i fod y parc tir-luniedig cyntaf mewn
dinas Americanaidd ym 1857. Roedd poblogaeth o dduon-rhydd hefyd yn bodoli ym
Manhattan, yn ogystal ag yn Brooklyn. Daliwyd caethweision yn Efrog Newydd tan
1827, ond yn ystod y 1830au daeth yn ganolbwynt yr ymgyrch i ddiweddu
caethwasiaeth aml-hil yn y Gogledd.

Arweiniodd ddicter at orfodaeth milwrol yn ystod Rhyfel Annibyniaeth America
(1861-1865) at Derfysgoedd Drafftio 1863, un o ddigwyddiadau mwyaf cythryblus yn
hanes America. Ym 1898, ffurfiwyd dinas fodern Efrog Newydd drwy gyfuno â
Brooklyn (a oedd yn ddinas annibynnol cyn hyn), Swydd Efrog Newydd (a oedd yn
cynnwys rhannau o'r Bronx), Swydd Richmond a rhan orllewinol o Swydd Queens. Pan
agorodd rheilffordd danddaearol Dinas Efrog Newydd ym 1904, llwyddodd hyn i ddod
a'r ddinas newydd at ei gilydd. Trwy gydol hanner gyntaf yr 20g, roedd y ddinas
yn ganolbwynt y byd o ran diwydiant, masnach a chyfathrebu. Fodd bynnag, roedd
pris i'w dalu am y datblygiad hwn. Ym 1904, bu tân ar long-stêm y General Slocum
yn yr Afon Ddwyreiniol, gan ladd 1,021 o bobl a oedd ar fwrdd y llong. Ym 1911,
bu farw 146 o weithwyr dillad yn nhrychineb diwydiannol gwaethaf y ddinas, pan
fu tân yn Ffatri Triangle Shirtwaist. Arweiniodd hyn at sefydlu Undeb
Rhyngwladol y Gweithwragedd Dillad a gwnaed gwelliannau mewn safonau diogelwch
ffatrïoedd.

Yn ystod y 1920au, roedd Dinas Efrog Newydd yn gyrchfan boblogaidd i
Americanwyr-Affricanaidd yn ystod yr Ymfudo Mawr o Dde America. Erbyn 1916,
roedd Dinas Efrog Newydd yn gartref i'r boblogaeth fwyaf o Affricaniaid dinesig
yng Ngogledd America. Blodeuodd Dadeni Harlem yn ystod cyfnod y Gwaharddiad,
ynghŷd â thŵf economaidd a welodd y ddinas yn cystadlu i adeiladu'r
wybren-grafwyr uchaf. Erbyn dechrau'r 1920au, Dinas Efrog Newydd oedd yr ardal
ddinesig fwyaf poblog yn y byd, gydag ardal fetropolitanaidd o dros 10 miliwn o
drigolion erbyn dechrau'r 1930au. Yn sgîl yr amodau byw caled a ddaeth ar ôl y
Dirwasgiad Mawr, etholwyd y diwygiwr Fiorello LaGuardia yn faer y ddinas.

Ar ôl yr Ail Ryfel Byd, dychwelodd y milwyr a mewnfudwyr o Ewrop ac arweiniodd
hyn yn ei dro at dŵf economaidd arall a datblygiadau enfawr o dai yn nwyrain
Queens. Prin iawn oedd effaith y rhyfel ar Efrog Newydd a chyda Wall Street yn
arwain y wlad at ddominyddiaeth economaidd, pencadlys y Cenhedloedd Unedig (a
gwblhawyd ym 1950), yn pwysleisio dylanwad gwleidyddol y ddinas, a thŵf celf
mynegiannol yn y ddinas, dadleolwyd Paris fel canolbwynt y byd celfyddydol.

Yn ystod y 1960au, dioddefodd Efrog Newydd o broblemau economaidd, cynnydd mewn
trais a gwrthdaro hiliol, a gyrhaeddodd uchafbwynt yn y 1970au. Gwellodd
sefyllfa economaidd y ddinas yn y 1980au wrth i'r diwydiant ariannol ail-sefydlu
ei hun. Erbyn y 1990au roedd gwrthdaro hiliol wedi lleihau, cyfradd troseddau
wedi gostwng yn sylweddol a thon newydd o fewnfudwyr wedi cyrraedd o Asia ac
America Ladin. Ymddangosodd sectorau newydd, megis Dyffryn Silicon, yn economi'r
ddinas a chyrhaeddodd poblogaeth y ddinas record newydd yng nghyfrifiad 2000.

Ar yr 11eg o Fedi, 2001, bu ymosodiad terfysgol ar y ddinas pan drawodd dwy
awyren Ganolfan Fasnach y Byd. Bu farw bron i 3,000 o bobl yn yr ymosodiad.
Bwriedir adeiladu Canolfan Fasnach y Byd newydd (a adwaenid yn flaenorol fel y
Tŵr Rhyddid), ynghŷd â chofeb a thri tŵr newydd o swyddfeydd ar y safle, a dylai
fod yn gyflawn erbyn 2013. Ar y 19eg o Ragfyr, 2006, gosodwyd y colofnau dur
cyntaf yn sylfeini'r adeilad. Mae tri adeilad uchel arall wedi'u cynllunio ar
gyfer y safle ar hyd Stryd Greenwich, a byddant yn amgylchynu Cofeb Canolfan
Fasnach y Byd, sydd yn cael ei adeiladu ar hyn o bryd. Bydd y safle hefyd yn
gartref i amgueddfa a fydd yn olrhain hanes y safle.

Lleolir Dinas Efrog Newydd yng ngogledd-ddwyrain yr Unol Daleithiau, yn
ne-ddwyrain Talaith Efrog Newydd, oddeutu hanner ffordd rhwng Washington, D.C. a
Boston. Saif y ddinas ger aber yr Afon Hudson, sy'n bwydo harbwr cysgodol ac yna
Mor Iwerddon, ac mae'r lleoliad hwn wedi cynorthwyo'r ddinas i dyfu fel tref
masnachol. Adeiladwyd rhannau helaeth o Efrog Newydd ar dair ynys Manhattan,
Ynys Staten a Long Island a achosodd prinder tir a dwysedd poblogaeth uchel.

Llifa'r Afon Hudson drwy Ddyffryn Hudson ac i mewn i Fae Efrog Newydd. Rhwng
Dinas Efrog Newydd a Troy, Efrog Newydd, mae'r afon yn aber. Gwahana'r Hudson y
ddinas o New Jersey. Mae Afon y Dwyrain yn llifo o Long Island Sound ac yn
gwahanu'r Bronx a Manhattan o Long Island. Mae'r Afon Harlem yn gwahanu
Manhattan o'r Bronx.

Mae tir y ddinas wedi newid yn sylweddol oherwydd ymyrraeth dynol, gyda rhannau
helaeth o dir wedi'u had-ennill ar hyd y glannau ers cyfnod y trefidigaethau
Iseldireg. Gwelwyd yr enghraifft amlycaf o ad-ennill tir ym Manhattan Isaf, gyda
datblygiadau fel Dinas Battery Park yn ystod y 1970au a'r 1980au. Mae rhai o
amrywiadau naturiol topograffeg wedi cael eu llyfnhau, yn enwedig ym Manhattan.

Amcangyfrifir fod arwynebedd y ddinas yn mesur 304.8 milltir sgwâr (789 km²).
Cyfanswm arwynebedd Dinas Efrog Newydd yw 468.9 milltir sgwâr (1,214 km²). Mae
164.1 milltir sgwâr (425 km²) o hyn yn ddwr a 304.8 milltir sgwâr (789 km²) yn
dir. Man uchaf y ddinas yw Todt Hill ar Ynys Staten, sydd 409.8 troedfedd (124.9
m) uwchlaw lefel y mor a dyma yw'r man uchaf ar y glannau dwyreiniol, i'r de o
Maine. Mae copa'r mynydd wedi'i orchuddio gan goedwig fel rhan o dir gwyrdd Ynys
Staten.

Mae gan Ddinas Efrog Newydd hinsawdd is-drofannol llaith ac ar gyfartaledd ceir
yno 234 o ddiwrnodau o heulwen yn flynyddol.

Yn gyffredinol, mae'r hafau yn boeth ac yn glos gyda thymheredd cyfartalog o 79
– 84 °F (26 – 29 °C) a thymheredd isaf o 63 – 69 °F (17 – 21 °C). Fodd bynnag,
mae'r tymheredd yn pasio 90 °F (32 °C) am tua 16 -19 diwrnod bob haf.

Tuedda'r gaeafau i fod yn oer, gyda'r lleoliadau arfordirol ychydig yn
gynhesach, gyda thymheredd uchaf cyfartalog o 38 – 43 °F (3 – 6 °C) a thymheredd
isaf o 26 – 32 °F (−3 i 0 °C), ond gall y tymheredd ostwng cymaint a'r 10au i'r
20au °F (−12 i −6 °C) am rai dyddiau. Weithiau gall y tymheredd godi i hyd at y
50au neu 60au °F (~10 i 15 °C) yn ystod y gaeaf. Cyfnewidiol yw'r tywydd yn y
Gwanwyn a'r Hydref, a gall fod yn oer neu'n gynnes, er fod y cyfnodau hyn yn
bleserus gan amlaf oherwydd y lleithder isel.

Y defnydd o drafnidiaeth yn Ninas Efrog Newydd yw'r uchaf yn yr Unol Daleithiau
ac mae'r defnydd o danwydd yno yn gyfatebol i'r cyfartaledd cenedlaethol yn
ystod y 1920au.Mae allyriannau nwyon sy'n achosi'r effaith tŷ gwydr yn Ninas
Efrog Newydd yn 7.1 tunnell metrig i bob person o'i gymharu â chyfartaledd
cenedlaethol o 24.5 tunnell metrig. Mae holl drigolion Efrog Newydd yn gyfrifol
am 1% o holl allyriannau nwyon effaith tŷ gwydr er mai 2.7% o holl boblogaeth y
wlad maent yn cynrychioli. Mae person cyffredin sy'n trigo yn Efrog Newydd yn
defnyddio hanner y trydan a ddefnyddir gan drigolion San Francisco a bron i
chwarter o'r trydan a ddefnyddir gan berson o Dallas, Texas.

Yn ystod y blynyddoedd diwethaf, mae'r ddinas wedi bod yn canolbwyntio ar leihau
ei heffaith ar yr amgylchedd. Arweiniodd llygredd y ddinas at lefelau uchel o
asma a chyflyrrau resbiradol eraill ymysg trigolion y ddinas. Rhaid i lywodraeth
y ddinas brynu'r offer mwyaf effeithiol o ran ynni yn unig ar gyfer swyddfeydd a
thai cyhoeddus yn y ddinas. Mae gan Efrog Newydd y fflyd mwyaf o fysiau awyr lan
hybrid-diesel yn y wlad, a rhai tacsis hybrid cyntaf.

Y math o adeilad a gysylltir â Dinas Efrog Newydd gan amlaf yw'r wybrengrafwr, a
gwelwyd adeiladau'r ddinas yn newid o adeiladau llai o faint, Ewropeaidd yr
olwg, i dyrrau enfawr yr ardaloedd busnes. Erbyn mis Awst 2008, roedd gan Ddinas
Efrog Newydd 5,538 o adeiladau tal, gyda 50 o wybregrafwyr a oedd yn dalach na
656 troedfedd (200m). Mae hyn yn fwy nag unrhyw ddinas arall yn yr Unol
Daleithiau, ac yn ail y byd ar ôl Hong Kong. Am fod y ddinas wedi'i hamgylchynu
i raddau helaeth gan ddŵr, dwysedd poblogaeth uchel y ddinas a phrisiau uchel ar
adeiladau yn yr ardaloedd masnachol, gwelodd y ddinas y casgliad mwyaf o dyrrau
unigol o swyddfeydd a chartrefi yn y byd.

Mae gan Efrog Newydd adeiladau nodedig o safbwynt pensaernïol ac mae eu
harddulliau'n amrywio. Mae'r adeiladau hyn yn cynnwys yr Adeilad Woolworth
(1913), gwybrengrafwr gothig cynnar a adeiladwyd gyda nodweddion gothig y gellir
eu gweld o'r stryd sawl can troedfedd yn îs. Mae cynllun art deco yr Adeilad
Chrysler (1930), gyda'i thŵr dur yn adlewyrchu'r cyfyngiadau a gyflwynwyd er
mwyn sicrhau fod digon o oleuni naturiol yn cyrraedd y strydoedd. Ystyria nifer
o haneswyr a phenseiri y tŵr hwn fel adeilad mwyaf godidog Efrog Newydd, gyda'i
addurniadau cywrain. Mae'r Adeilad Condé Nast (2000) yn enghraifft bwysig o'r
cynllunio amgylcheddol a gyflwynwyd yn ddiweddarach i wybrengrafwyr
Americanaidd.



https://cy.wikipedia.org/wiki/Crefydd

Cyfundrefn o ffydd ac addoliad neu gred yw crefydd. Bodolasai crefyddau cyn
hired â'r hil ddynol; nid oes yna adeg a ŵyr amdani yn hanes y ddaear a chrefydd
ddim mewn bodolaeth yn ei hystod. Credir fod pump chweched ran o boblogaeth y
ddaear yn ystyried eu hunain yn grefyddol.

Mae Cristnogaeth neu Gristionogaeth yn grefydd undduwiaeth sy'n seiliedig ar
ddysgeidiaeth Iesu Grist. Gosodir allan prif egwyddorion Cristnogaeth yn y
Testament Newydd, casgliad o lyfrau a llythyrau a ysgrifennwyd yn yr iaith Roeg
yn wreiddiol ac sy'n rhan, gyda'r Hen Destament Iddewig (ac weithiau'r
Apocryffa), o'r Beibl. Mae'r enw 'Crist' yn dod o'r gair Groeg Χριστός
(Christos), sy'n golygu "yr Eneiniog".

Crefydd undduwiaeth yw Iddewiaeth, â thua 14 miliwn o ddilynwyr (Iddewon)
byd-eang.

Un o grefyddau mwyaf poblogaidd a gwasgaredig y byd yw Islam. Ystyr y gair
'Islam' yw "ymostyngiad i ewyllys Duw" (Allah) a'r cyflwr tangnefeddus o fod yn
un â Duw a phopeth a grëwyd ganddo. Mae'r gair yn gyfuniad o ddau air, sef salām
sy'n golygu "tangnefedd" a'r gair slm sy'n golygu "ymostyngiad." Mae dilynwr
Islam yn Fwslim, sef "un sy'n ymostwng i ewyllys Duw."

Crefydd lle addolir Duw(iau) a/neu Dduwies(au) yw Paganiaeth, sydd hefyd yn
ffurf o amldduwiaeth. Y mae'n grefydd sydd yn credu mewn natur a phweroedd
naturiol. Un o lwybrau modern o Baganiaeth yw Wica.

Crefydd un Duw yw Siciaeth neu Sikhiaeth sydd yn seiliedig ar athrawiaeth y deg
Guru a drigai yng ngogledd India yn yr 16eg ganrif a'r 17eg ganrif. Mae'n un o
brif grefyddai'r byd gyda dros 23 miliwn o ddilynwyr.

Crefydd ddi-dduw yn ei hanfod yw Bwdhaeth neu "Bwdïaeth." Gellir ei ystyried
hefyd yn athroniaeth gymhwysol neu'n ffurf o seicoleg. Canolbwynt Bwdhaeth yw'r
hyn a ddysgodd Gotama Buddha, ac annwyd yn Kapilavastu (sydd yn Nepal erbyn
hyn), gyda'r enw Siddhattha Gotama oddeutu'r 5ed ganrif CC. Lledaenodd Bwdhaeth
trwy is-gyfandir India yn y pumed ganrif nesaf, ac i ardaloedd ehangach o Asia
wedi hynny. Er ei fod yn grefydd neu athroniaeth ddi-dduw, ceir nifer o
"dduwiau" a bodau goruwchnaturiol eraill ym Mwdhaeth Mahayana ("Y Cerbyd Mawr"),
e.e. ym Mwdhaeth Tibet.

Hindŵaeth yw crefydd gynhenid is-gyfandir India a phrif grefydd India ei hun
heddiw.



https://cy.wikipedia.org/wiki/Asia

Gyda arwynebedd tir o 44.4 miliwn km² a phoblogaeth o tua 3.4 biliwn, Asia yw'r
cyfandir mwyaf yn y byd. Fe'i diffinir yn draddodiadol fel y rhan o ehangdir
Affrica-Ewrasia sy'n gorwedd i'r dwyrain o Gamlas Suez a Mynyddoedd yr Ural, ac
i'r de o Fynyddoedd y Cawcasws, Môr Caspia a'r Môr Du. Mae tua 60% o boblogaeth
ddynol y byd yn byw yn Asia. Dim ond 2% o'r boblogaeth honno sydd yn byw yn
hanner gogleddol a mewndirol y cyfandir, sef Siberia, Mongolia, Casachstan,
Xinjiang, Tibet, Qinghai, gorllewin Wsbecistan a Tyrcmenistan); mae'r 98% arall
yn byw yn hanner arall y cyfandir, i'r de.

Daw'r gair Asia o'r gair Groeg Ασία (Asia). Digwydd y gair am y tro cyntaf yng
ngwaith yr hanesydd Groeg Herodotus (c. 440 C.C.), sy'n cyfeirio at Asia Leiaf
ac Asia wrth drafod Rhyfeloedd Groeg a Phersia a'r Ymerodraeth Bersiaidd.

Mae Asia yn cynnwys tua thraean o dir y byd (44.4 miliwn km²). Mae ei hyd eithaf
o'r gorllewin i'r dwyrain yn 11,000 km, ac yn 8,500 km o'r gogledd i'r de. Mae'r
rhan fwyaf o Asia, o bell ffordd, yn gorwedd yn uwch na'r Cyhydedd yn hemisffer
y gogledd. Dim ond rhai rhannau o Dde-ddwyrain Asia ac is-gyfandir India sydd
i'r de o'r Cyhydedd.

Mae'r cyfandir yn cyffwrdd â'r Môr Arctig yn y gogledd, y Cefnfor Tawel yn y
dwyrain a Chefnfor India yn y de. Yn y gorllewin mae Asia yn ffinio ag Ewrop, y
Môr Canoldir, rhan ddwyreiniol Gogledd Affrica a'r Môr Coch. Mae Môr Bering,
sy'n rhan o'r Cefnfor Tawel, yn gwahanu Siberia yng ngogledd-ddwyrain Asia a
Gogledd America. Gorynys Arabia, India, Gorynys Malaya, Korea a Kamchatka yw'r
mwyaf a'r pwysicaf o'r gorynysoedd niferus ar y cyfandir. Oddi ar arfordir y
gogledd-ddwyrain ceir ynys Sakhalin, ynysoedd Japan a Taiwan.

Yn is i lawr mae De-ddwyrain Asia yn cynnwys nifer fawr iawn o ynysoedd; y
pwysicaf ohonynt yw ynysoedd Luzon a Mindanao yn y Y Philipinau, Borneo, yr
ynysoedd Indonesiaidd Sumatra, Java a Sulawesi, Timor a Gini Newydd. Yr ynysoedd
pwysicaf oddi ar arfordir de Asia yw Ceylon (Sri Lanca), y Maldives ac Ynysoedd
Andaman. Mae'r moroedd llai sy'n perthyn i Asia yn cynnwys y Môr Coch rhwng
Arabia a gogledd-ddwyrain Affrica, Môr Arabia rhwng dwyrain Arabia a gorllewin
India, Bae Bengal rhwng dwyrain India a Myanmar, Môr De China, Môr Dwyrain China
rhwng Taiwan a Japan, y Môr Melyn rhwng gogledd-ddwyrain China a Korea, Môr
Japan rhwng Japan a Manchuria, a Môr Okhotsk rhwng Siberia a Kamchatka.

Mae cadwyni mynydd pwysicaf Asia yn cynnwys Mynyddoedd Cawcasws, yr Hindu Kush,
y Karakoram, Mynyddoedd Pamir, y Tien Shan, y Kunlun Shan a'r Himalaya ei hun
sy'n cynnwys Everest, mynydd uchaf y byd.

Mae Asia yn gartref i'r rhan fwyaf o grefyddau mawr y byd ers canrifoedd lawer.
Mae Iddewiaeth, Cristnogaeth ac Islam yn tarddu o'r un ardal yng ngorllewin
Asia. India yw crud Hindŵaeth, Siciaeth a Bwdiaeth, a daw Taoaeth a
Chonffiwsiaeth o China. Yn y gogledd Arctaidd Shamaniaeth yw'r grefydd frodorol
ac yn Japan mae Shinto yn cydfyw â Bwdiaeth.

Yn nhermau cynnyrch mewnwladol crynswth (PPP), ceir yr economi genedlaethol
fwyaf yn Asia yn Ngweriniaeth Pobl China (GPCh). Dros y degawd diweddaf, mae
economïau China ac India wedi tyfu'n gyflym iawn, gyda'r ddwy wlad yn mwynhau
cyfradd cynydd blynyddol cyfartalog o dros 7%. GPCh yw'r economi ail fwyaf yn y
byd ar ôl yr Unol Daleithiau, ac mae'n cael ei dilyn gan Japan ac India fel
economïau trydydd a phedwaredd mwyaf y byd yn ôl eu trefn (yn nesaf daw
economïau'r gwledydd Ewropeaidd, er enghraifft yr Almaen, DU, Ffrainc a'r
Eidal).

Asia yw cyfandir mwyaf y byd, ac felly'n gyfoethog mewn nwyddau naturiol, megis
petroliwm a haearn.

Mae cynhyrchiant uchel ym myd amaeth, yn enwedig yn achos reis, yn cynnal
dwysedd poblogaeth uchel yn y gwledydd sydd yn yr ardal gynnes a llaith ar y
Cyhydedd neu yn ei gyffiniau. Mae'r prif cynhyrchion amaethyddol eraill yn
cynnwys gwenith ac ieir.

Mae coedwigaeth i'w chael ar raddfa helaeth drwy Asia i gyd, ac eithrio
de-orllewin a chanolbarth y cyfandir. Mae pysgota yn un o brif ffynonellau bwyd
Asia, yn enwedig yn Japan.



https://cy.wikipedia.org/wiki/Yr_Aifft

Gwlad Arabaidd yng Ngogledd Affrica, rhan o'r Dwyrain Canol, yw Gweriniaeth
Arabaidd yr Aifft neu'r Aifft (Arabeg مصر, sef Misr, neu Másr yn dafodiaith yr
Aifft). Er bod y wlad yn Affrica, cyfrifir Gorynys Sinai, i'r dwyrain o Gamlas
Suez, yn rhan o Asia. Mae rhan fwyaf o bobl yr Aifft yn byw ar lannau Afon Nîl
(40,000 km²). Ond mae'r rhan fwyaf o'r wlad yn rhan o ddiffeithdir y Sahara, ac
felly â dwysedd poblogaeth isel iawn.

Mae'r wlad yn enwog am ei hanes hynafol a'i hadeiladau trawiadol o gyfnod yr Hen
Aifft er enghraifft pyramidiau Cheops (Khufu) a Khafre, Teml Karnak, Dyffryn y
Brenhinoedd a lleoedd eraill. Heddiw, ystyrir mai'r Aifft yw canolbwynt
gwleidyddol a diwylliannol y Byd Arabaidd.

Yn dilyn 18 diwrnod o brotestio ledled y wlad ymddiswyddodd yr Arlywyd Hosni
Mubarak sydd yn briod gyda hanner Cymraes, Suzanna Mubarak ar 11 Chwefror, 2011
gan drosglwyddo pwer y wlad i'r Llu Arfog.

Roedd yr Hen Aifft yn wareiddiad a ddatblygodd ar hyd canol a rhan isaf Afon Nîl
o tua 3150 C.C. hyd nes iddi ddod yn dalaith Rufeinig Aegyptus yn 31 C.C. Yr
oedd yn ymestyn tua'r de o aber Afon Nîl hyd at Jebel Barkal ger y pedwerydd
cataract. Ar brydiau roedd yr Aifft yn rheoli tiriogaethau ehangach.

Arabeg yw'r iaith swyddogol yn yr Aifft. Hyd at yr 16 ganrif, siaradid hefyd yr
iaith Gopteg yno, disgynydd iaith yr Hen Aifft (yr Hen Eiffteg).



https://cy.wikipedia.org/wiki/Y_Celtiaid

Defnyddir y term y Celtiaid gan haneswyr ac archeolegwyr am bobl a oedd yn byw
ar draws ardal eang yn cynnwys canolbarth a gorllewin Ewrop, gyda rhai pobloedd
yn ymestyn cyn belled ag Asia Leiaf. Defnyddir y term hefyd am genhedloedd
modern sy'n siarad iaith Geltaidd neu a oedd yn siarad iaith Geltaidd hyd yn
weddol ddiweddar. Mae tebygrwydd yn dal i'w weld yn ieithoedd Celtaidd a
diwylliant Celtaidd y bobloedd hyn heddiw, yn enwedig rhwng y tair iaith
Frythoneg (Cymraeg, Llydaweg, a Chernyweg) a rhwng y tair iaith Oideleg (Gaeleg,
Gwyddeleg, a Manaweg).

Mae'r diffiniad o "Gelt" yn bwnc dadleuol iawn, rhywbeth sy'n wir am Geltiaid yr
hen-fyd a'r Celtiaid modern. Awgryma llawer o'r cyfeiriadau at Geltiaid yn yr
hen-fyd gan awduron Groegaidd eu bod yn byw i'r gogledd o drefedigaeth Roegaidd
Massalia (Marseille heddiw) yng Ngâl, ond mae rhai awduron i bob golwg yn eu
lleoli yng nghanolbarth Ewrop. Dywed Herodotus eu bod yn byw o gwmpas tarddle
Afon Donaw; ond mae'n eglur ei fod ef yn credu fod Afon Donaw yn tarddu lawer
ymhellach i'r gorllewin nag y mae mewn gwirionedd. Lleolir y Celtiaid yng Ngâl
gan y rhan fwyaf o awduron Rhufeinig; dywed Iŵl Cesar fod y bobl oedd yn eu galw
eu hunain yn "Geltiaid" yn eu hiaith eu hunain yn byw yng nghanolbarth Gâl.

Dechreuodd y defnydd modern o'r term "Celtaidd" yn y 18g pan ddangosodd Edward
Lhuyd fod ieithoedd megis Cymraeg, Llydaweg a Gwyddeleg yn perthyn i'w gilydd.
Rhoddodd yr enw "ieithoedd Celtaidd" arnynt. Yn ddiweddarach, yn gam neu'n
gymwys, cysylltwyd y Celtiaid a diwylliannau yn yr ystyr archeolegol sy'n
cynnwys y diwylliant Hallstatt a diwylliant La Tène. Ystyria'r mwyafrif o
ysgolheigion fod y "byd Celtaidd" yn yr hen-fyd yn cynnwys Celt-Iberiaid
(Portiwgal a Sbaen heddiw, gan gynnwys Galicia), trigolion Prydain ac Iwerddon,
y Galiaid yng Ngâl (Ffrainc, gogledd yr Eidal, y Swistir a'r cylch) a'r
Galatiaid (Asia Leiaf: Twrci heddiw). Mae rhai ysgolheigion yn dadlau na ddylid
ystyried trigolion Prydain ac Iwerddon fel Celtiaid yn yr ystyr yma.

Y gwledydd a ystyrir yn "wledydd Celtaidd" heddiw fel rheol yw'r chwe chenedl
Geltaidd yng ngogledd-orllewin Ewrop - yr Alban, Cernyw, Cymru, Iwerddon, Ynys
Manaw, a Llydaw. Mae nifer o daleithiau neu ardaloedd mewn gwledydd eraill hefyd
yn hawlio etifeddiaeth Geltaidd, yn arbennig Galicia ac Asturias yn Sbaen.

Ceir llawr o gyfeiriadau gan awduron o'r hen-fyd yn ysgrifennu mewn Groeg a
Lladin at y Celti (Κελτός, Κελτοί) neu'r Celtae am lwythau yng ngogledd yr Eidal
ac i'r gogledd o'r Alpau, ac yn ddiweddarach am lwythau yn siarad ieithoedd
cyffelyb yn Anatolia. Mae enw'r Galli' (Galiaid) a Galatae (Galatiaid) yn dod
o'r un gwreiddyn. Defnyddid y gair Celtiberi am drigolion canolbarth Sbaen.

Nid oes sicrwydd am darddiad yr enw. Gall darddu o hen air Indo-Ewropeaidd;
efallai *k'el yn golygu "cuddio" (cymharer Cymraeg "celu") neu *kel yn golygu
"gyrru ymlaen".

Yn ôl chwedl a adroddir gan Diodorus Siculus, roedd y Galiaid yn ddisgynyddion i
Heracles. Dywedir fod Heracles wedi ymweld ag Alesia yng Ngâl a bod merch y
brenin yno wedi syrthio mewn cariad ag ef. Ganwyd mab o'r enw Galates iddynt. Yn
ôl y chwedl yma, Celtus oedd cyndad y Celtiaid.

Mae'r cyfeiriadau cynnar ar y Celtiaid yn dod gan awduron Groegaidd, ac yn
ddiweddarach gan awduron Rhufeinig. Crybwyllwyd y Celtiaid am y tro cyntaf gan y
Groegwr Hecataeus o Filetos ym 517 CCC. Fe'i gelwid yn Κελτοί (keltoi), sydd yn
golygu "pobl gudd". Dywed Hecataeus fod dinas Roegaidd Massillia (Marseille)
wedi ei sefydlu yng ngwlad y Ligwriaid, gerllaw gwlad y Celtiaid. Mae hefyd yn
crybwyll tref Geltaidd o'r enw Nyrax, sydd yn ôl pob tebyg yn cyfateb i Noricum
yn Awstria. Ceir y cyfeiriad enwocaf atynt gan Roegwr arall, Herodotus, yng
nghanol y 5ed ganrif CCC. Dywed ef:

Mae Afon Donaw yn tarddu yng nghanolbarth yr Almaen, ond mae'n ymddangos oddi
wrth hyn fod Herodotus yn credu ei bod yn tarddu lawer ymhellach i'r gorllewin,
ym mynyddoedd y Pyreneau. Roedd "Pileri Ercwlff" yn yr hen fyd yn gyfeiriad at y
creigiau bob ochr i Gulfor Gibraltar. Mae'n amlwg fod Herodotus yn meddwl am y
Celtiaid fel pobl yn byw yn y gorllewin; de-orllewin Ffrainc neu ogledd-orllewin
Sbaen yn ôl pob tebyg.

Mae'r daearyddwr Groegaidd Strabo yn y ganrif gyntaf CCC. yn lleoli Celtica yng
Ngâl, a cheir cyfeiriadau at yr ardal yma gan nifer o awduron eraill, er bod
rhai'n rhoi lleoliad gwahanol i'r Keltoi. Ceir cyfeiriadau gan awduron megis
Polybius, Posidonius, Diodorus Siculus a Plinius yr Hynaf.

Ceir yr unig gyfeiriad gan awdur clasurol at bobl oedd yn eu galw eu hunain yn
"Geltiaid" gan Iŵl Cesar ym mrawddeg gyntaf enwog ei lyfr De Bello Gallico oedd
yn adrodd hanes ei ymgyrchoedd milwrol yng Ngâl a'i ymweliadau a Phrydain:

Dywed Cesar fod trigolion y tri rhanbarth yma yn siarad ieithoedd gwahanol. Cred
rhai ysgolheigion mai at dafodieithoedd gwahanol yn hytrach nag ieithoedd y
mae'n cyfeirio yma. Treuliodd Cesar flynyddoedd yn ymgyrchu yng Ngâl, a cheir
cryn dipyn o fanylion am arferion y Galiaid yn ei lyfr. Un pwynt a wneir gan
awduron megis Simon James yn y blynyddoedd diwethaf yw nad oes unrhyw awdur
clasurol yn cyfeirio at drigolion Prydain ac Iwerddon fel Celtiaid. Er hynny,
mae Cesar yn De Bello Gallico yn dangos cysylltiadau clos rhwng Gâl a Phrydain
mewn diwylliant, iaith a chrefydd.

Mae ansicrwydd mawr ymhlith ysgolheigion ynglŷn â mamwlad wreiddiol y Celtiaid.
Un awgrym yw bod yr iaith Gelteg wreiddiol wedi datblygu ymhell i'r dwyrain,
efallai o gwmpas y Môr Du. Nid oes sicrwydd o hyn, ac erbyn i siaradwyr
ieithoedd Celtaidd gael eu cofnodi gan haneswyr clasurol, roeddynt yn byw ar
draws rhan helaeth o Ewrop.

Un anhawster yw diffinio beth yn union a olygir wrth sôn am "Geltiaid". Dywed
Myles Dillon er enghraifft:

Tuedd archeolegwr, ar y llaw, arall, yw diffinio "Celtiaid" fel pobl ag iddynt
fath arbennig o ddiwylliant yn yr ystyr archeolegol. Cred rhai ysgolheigion fod
Diwylliant y Meysydd Wrnau yng ngogledd yr Almaen a'r Iseldiroedd yn dynodi
presenoldeb Celtiaid. Roedd y diwylliant yma yn amlwg yng nghanolbarth Ewrop
rhwng tua 1200 CCC a 700 CCC. Mae'r diwylliant Hallstatt a ddatblygodd yng
nghanolbarth Ewrop rhwng tua 700 CCC a 500 CCC hefyd wedi ei gysylltu â'r
Celtiaid.

Dilynwyd y diwylliant Hallstatt gan ddiwylliant La Tène, hefyd yng nghanolbarth
Ewrop. Cysylltir y diwylliant hwn gyda'r Celtiaid gan lawer o ysgolheigion, sy'n
nodi bod cryn nifer o enwau Celtaidd ar afonydd o gwmpas rhan uchaf Afon Donaw
ac Afon Rhein. Cred eraill fod y diwylliant La Tène yn rhy hwyr i fod yn brawf o
leoliad mamwlad y Celtiaid, a'u bod wedi ymledu i'r ardaloedd hyn o rywle arall.
Ni ymdaenodd diwylliant La Tène i bob ardal Geltaidd ei hiaith; roedd Sbaen a'r
rhan fwyaf o Iwerddon tu allan i draddodiad La Tène.

Syniad arall yw bod mamwlad y Celtiaid fwy tua'r gorllewin. Mae'r haneswyr
Diodorus Siculus a Strabo yn awgrymu mai yn ne Ffrainc yr oedd mamwlad y
Celtiaid, tra awgrymodd Plinius yr Hynaf fod Celtica, gwlad wreiddiol y
Celtiaid, ger aber yr Afon Guadalquivir yn ne Spaen a Portiwgal. Mae ymchwil
ddiweddar wedi nodi tebygrwydd genidol rhwng y Cymry a'r Gwyddelod a'r Basgiaid,
sy'n awgrymu lledaeniad tua'r gogledd o Sbaen ar hyd yr arfordir, symudiad a
ddechreuodd tua 15,000 o flynyddoedd yn ôl..

Dengys astudiaethau o elfennau Celtaidd eu hiaith mewn enwau lleoedd yn Ewrop
gan Patrick Sims-Williams fod y ganran uchaf o leoedd gydag enwau o darddiad
Celtaidd yng Ngâl, Prydain a Sbaen, gyda chanran lawer is ymhellach i'r dwyrain.

Erbyn i awduron clasurol ddechrau crybwyll y Celtiaid yn y 6ed ganrif CCC.,
roedd pobloedd yn siarad ieithoedd Celtaidd yn ymestyn dros ran helaeth o
orllewin a chanolbarth Ewrop, yn cynnwys Gâl, Prydain, rhan helaeth o Benrhyn
Iberia a'r rhan o ganolbarth Ewrop i'r gogledd o'r Alpau. Credir fod y Celtiaid
ar Benrhyn Iberia yn ffurfio dau ddiwylliant gwahanol, un grŵp yn y
gogledd-orllewin yn cynnwys y llwythau Lwsitanaidd yn yr hyn sy'n awr yn
wladwriaeth Portiwgal a llwythau yng ngogledd a gorllewin Sbaen megis yn
Galicia, Asturias a Cantabria. Yr ail grŵp oedd y Celtiberiaid yng nghanolbarth
Sbaen. Credir eu bod hwy yn gymysgedd o Geltiaid oedd wedi ymfudo o Gâl a'r
Iberiaid lleol.

Mae cofnod archeolegol o Geltiaid yn bresennol yng ngogledd yr Eidal cyn
gynhared â'r 6ed ganrif CCC. Yn ôl yr hanesydd Diodorus Siculus ymosododd
Celtiaid oedd yn byw i'r gogledd o'r Alpau ar ogledd yr Eidal yn 391 CCC. a
meddiannu'r ardal o gwmpas dyffryn Afon Po, yr ardal a alwai'r Rhufeiniaid yn
Gallia Cisalpina. Y Celtiaid a sefydlodd ddinas Milan.

Ymhellach i'r dwyrain, roedd teyrnas Geltaidd y Scordisci wedi sefydlu eu
prifddinas yn Singidunum (Belgrade heddiw) erbyn y 3edd ganrif CCC. Mae hefyd
lawer o olion archeolegol mewn rhannau o Hwngari. Cofnodir fod Galiaid wedi
ymsefydlu yn Pannonia yn y 3edd ganrif CCC. oherwydd gorboblogi yng Ngâl, ac yn
279 CCC ymosododd byddin o'r Galiaid hyn dan arweiniad Brennus ar y Groegiaid,
gan eu gorchfygu yn Thermopylae a cheisio anrheithio cysegr Apollo yn Delphi cyn
cael eu gorfodi i encilio. Ymsefydlodd rhai o'r Celtiaid hyn yn Thrace
(Bwlgaria), a symudodd un garfan i Anatolia tua 278 CCC, lle gelwid hwy'r
Galatiaid. Nododd Sant Sierôm yn y 4g fod gan y Galatiaid eu hiaith eu hunain,
oedd yn debyg i iaith y Treveri yng Ngâl..

Y farn gyffredinol hyd yn weddol ddiweddar oedd bod yr ieithoedd Celtaidd wedi
cyrraedd Prydain ac Iwerddon trwy i nifer fawr o Geltiaid ymfudo yno o'r
cyfandir yn ystod Oes yr Haearn a disodli'r boblogaeth flaenorol. Barn llawer o
ysgolheigion bellach yw na fu ymfudiad mawr o'r fath. Cred rhai bod yr ieithoedd
Celtaidd wedi bod yn bresennol yn yr ynysoedd ers Oes yr Efydd, ac awgrymodd
Oppenheimer y gallent fod wedi bod yno ers y cyfnod Neolithig.

Yn 387 CCC ymosododd llwyth Celtaidd y Senones o ogledd yr Eidal ar ddinas
Rhufain dan ei harweinydd Brennus (neu Brennos). Gorchfygasant y Rhufeiniad ym
Mrwydr yr Allia, a meddiannu'r cyfan o ddinas Rhufain heblaw bryn y Capitol. Bu
raid i'r Rhufeiniaid dalu swm mawr o aur i achub y ddinas. Yn ôl y stori enwog,
pan oeddynt yn talu'r aur i'r Senones, datblygodd ffrae ynghylch y pwysau oedd
yn cael eu defnyddio i fesur yr aur. Ymatebodd Brennus trwy daflu eu cleddyf ar
ben y pwysau gyda'r geiriau "Vae victis" ("Gwae'r gorchfygedig"). Yn
ddiweddarach llwyddodd y conswl Furius Camillus i orchfygu Brennus ac arbed y
ddinas.

Gorchfygwyd byddin Geltaidd gan y Rhufeiniaid ym Mrwydr Telemon yn 225 CCC., ond
dim ond yn 192 CCC y gorchfygodd y Rhufeiniaid y teyrnasoedd Celtaidd annibynnol
olaf yn yr Eidal. Ymosododd y Rhufeiniaid ar Sbaen yn 218 CCC fel rhan o'u
rhyfel yn erbyn y Carthaginiaid oedd wedi meddiannu rhannau o Sbaen. Erbyn tua
200 CCC roedd y Rhufeiniad yn rheoli'r rhan fwyaf o Benrhyn Iberia, er mai dim
ond yn 19 CCC y concrwyd pob rhan yn derfynol.

Yn 125 CCC ymosododd y Rhufeiniaid ar dde Gâl, yn dilyn cais am gymorth gan
drigolion dinas Massilia. Erbyn 121 CCC roeddynt wedi concro rhan
dde-ddwyreiniol Gâl; yn ddiweddarach daeth y rhan yma yn dalaith Rufeinig dan yr
enw Gallia Narbonensis. Concrwyd gweddill Gâl gan Iŵl Cesar mewn cyfres o
ymgyrchoedd rhwng 58 CCC a 51 CCC. Y frwydr dyngedfennol oedd Brwydr Alesia yn
52 CCC, pan orchfygodd Cesar gynghrair o lwythau Celtaidd dan arweiniad
Vercingetorix o lwyth yr Arverni.

Roedd Iŵl Cesar wedi ymosod ar Brydain ddwywaith yn ystod ei ymgyrchoedd yn
erbyn y Galiaid, ond dim ond yn 43 CC y gwnaed ymgais benderfynol i ymgorffori
Prydain yn yr Ymerodraeth Rufeinig. Dros y blynyddoedd nesaf, ymestynnodd y
Rhufeiniaid eu rheolaeth dros yr ynys. Cyrhaeddwyd y penllanw yn tua 83 neu 84
CC pan orchfygodd Agricola y Caledoniaid ym Mrwydr Mons Graupius yn yr hyn sy'n
awr yn ogledd yr Alban. Fodd bynnag, ni allodd y Rhufeiniaid ddal ei gafael ar y
rhan fwyaf o'r Alban, ac adeiladwyd Mur Hadrian i amddiffyn y ffin. Yng ngogledd
yr Alban ac yn Iwerddon, nas ymosodwyd arni gan y Rhufeiniaid, parhaodd
teyrnasoedd Celtaidd annibynnol mewn bodolaeth.

Ni fu erioed, hyd y gwyddir, unrhyw fath ar ymerodraeth Geltaidd. Yn hytrach,
roedd cryn nifer o unedau a elwir yn draddodiadol yn "llwythau", er bod rhai o'r
rhain yn fwy datblygedig na'r diffiniad arferol o "lwyth", ac yn hytrach yn
wladwriaethau. Daw'r manylion am y llwythau hyn o nifer o ffynonellau, yn
arbennig De bello Gallico Iŵl Cesar yn y ganrif 1af CCC, ac yn ddiweddarach
Geographia Ptolemi, sy'n enwi llawer o lwythau a'u prif ddinasoedd.

Ymhlith llwythau pwysicaf canolbarth Gâl, roedd yr Arverni, y Carnutes, yr Aedui
a'r Allobroges. Yng ngogledd-ddwyrain Gâl, roedd nifer o lwythau a elwid y
Belgae, oedd efallai o darddiad Almaenaidd yn wreiddiol, yn cynnwys y Treveri
a'r Nervii. Ceid rhai llwythau Belgaidd yn ne-ddwyrain Lloegr hefyd; ymddengys
eu bod wedi mudo yno ychydig cyn ymweliad cyntaf Iŵl Cesar â'r ynys. Gweler
Rhestr o lwythau Celtaidd am restr gyflawn.

Rheolid y rhan fwyaf o'r llwythau hyn gan frenhinoedd. Roedd gan ambell lwyth,
megis yr Eburones ddau frenin ; efallai rhag ofn i un fynd yn rhy bwerus, megis
dau frenin Sparta. Ymysg yr Aedui, yr Helvetii a rhai pobloedd eraill, roedd
ynadon etholedig wedi cymryd lle'r brenin erbyn cyfnod Cesar. Gelwid prif ynad
yr Aedui yn Vergobret, ac etholid ef am gyfnod o flwyddyn.

O dan y brenhinoedd roedd yr uchelwyr; dywed Cesar fod pawb o bwys ymysg y
Celtiaid yn perthyn un ai i'r uchelwyr (equites) neu'r Derwyddon. Roedd gan
nifer o lwythau senedd yng nghyfnod Cesar; er enghraifft roedd gan y Nervii
senedd o 300 . Ychydig o rym oedd gan y bobl gyffredin; gallent ddod yn
ddilynwyr uchelwyr a chael eu hamddiffyn ganddo yn gyfnewid am eu teyrngarwch.

Amaethyddiaeth oedd yr elfen bwysicaf yn economi'r rhan fwyaf o'r llwythau, yn
cynnwys tyfu cnydau a chadw anifeiliaid. Roedd gwartheg yn arbennig o bwysig,
ond cedwid defaid a moch hefyd. Ystyrid y ceffyl o bwysigrwydd mawr ar gyfer
dynodi statws ac ar gyfer rhyfel. Roedd mwyngloddio yn bwysig i rai o'r bobloedd
Geltaidd hefyd, yn enwedig cloddfeydd halen yng nghanolbarth Ewrop.

Dechreuodd rhai pobl Geltaidd fathu eu darnau arian eu hunain tua diwedd y 3edd
ganrif CCC, efallai oherwydd dylanwad Groegaidd. Erbyn y ganrif 1af CCC roedd
llawer o'r llwythau yn cynhyrchu eu darnau arian eu hunain. Dengys eitemau a
gladdwyd gyda'r meirwon fod masnach sylweddol rhwng rhai o'r bobloedd Geltaidd
a'r gwledydd o amgylch Môr y Canoldir. Ymhlith yr eitemau a allforid roedd
haearn, tun, gwlân a halen, tra mewnforid gwydr, gwin ac eitemau eraill.

Cysylltir y Celtiaid yn aml â diwylliant Hallstatt. Mae'r diwylliant yma yn
dyddio o ddiwedd yr Oes Efydd a rhan gyntaf yr Oes Haearn yng nghanolbarth
Ewrop. Yn sicr cofnodir pobloedd oedd yn siarad ieithoedd Celtiaid mewn llawer
o'r ardaloedd lle ceir y diwylliant yma, ond mae'n debyg fod pobloedd oedd yn
siarad ieithoedd eraill yn dangos nodweddion y diwylliant yma hefyd.

Dilynwyd diwylliant Hallstatt dan Diwylliant La Tène yn ddiweddarach yn yr Oes
Haearn, eto yng nghanolbarth Ewrop i'r gogledd o'r Alpau. Mae rhywfaint mwy o
sail dros gysylltu'r Celtiaid â'r diwylliant yma, ac mae celfyddyd gwaith metel
La Tène yn dangos nodweddion celfyddyd Geltaidd. Ymledodd diwylliant La Tène cyn
belled â Phrydain a rhan o Iwerddon; er enghraifft ystyrir y casgliad o eitemau
a ddarganfuwyd yn Llyn Cerrig Bach ar Ynys Môn yn un o'r casgliadau pwysicaf o
gelfi La Tène yn Ynysoedd Prydain.

Nodweddir celfyddyd y Celtiaid gan duedd at batrymau abstract, defnydd o
linellau troellog, delweddau anthropomorffig a defnydd o anifeiliaid a
phlanhigion. Efallai mai'r esiampl enwocaf o gelfyddyd Geltaidd yw Pair
Gundestrup. Mae eu celfyddyd hefyd ar feini ledled Ewrop.

Roedd bywyd y Celtiaid yn amrywio cryn dipyn mewn gwahanol rannau o'r byd
Celtaidd. Mewn rhai rhannau adeiledid bryngaerau amddiffynnol, rhai ohonynt o
faint sylweddol iawn. Ar y cyfandir o ddiwedd y 3edd ganrif CCC ymlaen,
datblygodd trefi a elwir yn Oppida. Mae cloddio archeolegol wedi bod mewn nifer
o'r rhain, yn cynnwys Magdalensberg yn Awstria, Manching yn yr Almaen a Bibracte
ac Alesia yn Ffrainc.

Ceir llawer o gyfeiriadau at fywyd a nodweddion y Celtiaid gan awduron clasurol.
Maent yn cytuno fod y Celtiaid yn bobl ryfelgar, ond eu bod yn ymladd fel
casgliad o unigolion yn hirach nag fel byddin ddisgybledig yn null y
Rhufeiniaid. Dywedir eu bod yn hoff o gasglu pennau eu gelynion a'u harddangos
yn eu pentrefi. Ymddengys fod gan y pen dynol arwyddocâd neilltuol i'r Celtiaid,
ac efallai fod adlewyrchiad o hyn yn chwedl Branwen ferch Llŷr ym Mhedair Cainc
y Mabinogi, lle mae Bendigeidfran, wedi ei glwyfo hyd angau, yn gorchymyn torri
ei ben a'i gladdu yn Llundain i amddiffyn y deyrnas.

Roedd pedair prif ŵyl yn y flwyddyn Geltaidd: "Imbolc" (Gŵyl y Canhwyllau) ar 1
Chwefror, yn gysylltiedig â'r dduwies Brigit ("Ffraid" yn Gymraeg); "Beltain"
(Gŵyl Galan Mai) ar 1 Mai, yn gysylltiedig â ffrwythlondeb ac efallai â duw'r
haul, Belenos; "Lughnasa" (Gŵyl Galan Awst) ar 1 Awst yn gysylltiedig â'r
cynhaeaf a'r duw Lugh neu Lleu Llaw Gyffes, a "Samhain" (Gŵyl Galan Gaeaf), yr
ŵyl bwysicaf y pedair, ar 31 Hydref. Ar Ŵyl Galan Gaeaf, roedd y ffiniau rhwng y
byd daearol a'r arall-fyd yn diflannu, syniad sy'n parhau i raddau yn rhai o
arferion dathlu Gŵyl Galan Gaeaf. Calendr Coligny o Ffrainc, wedi ei ysgrifennu
yng Ngaeleg, yw'r brif ffynhonnell ar gyfer y calendr Celtaidd. Dywed Iŵl Cesar
eu bod yn mesur cyfnodau amser yn ôl nosweithiau yn hytrach na dyddiau, rhywbeth
sydd efallai wedi goroesi yn y gair Cymraeg "pythefnos".

Er bod cymdeithasau'r Celtiaid yn un batriarchaidd, mae'n ymddangos fod i
ferched safle uwch yn eu plith nag yn y rhan fwyaf o gymdeithasau'r cyfnod. Er
enghraifft, un o'r darganfyddiadau mwyaf ysblennydd o'r byd Celtaidd yw bedd yn
Vix yn nyffryn Afon Seine sy'n dyddio o tua 500 CCC. Bedd dynes oedd hon; ar un
adeg fe'i disgrifid gan ysgolheigion fel "tywysoges Vix", ond y farn gyffredinol
erbyn hyn yw mai math o offeiriades neu siaman oedd hi. Ceir hanes Buddug
(Boudica) yn arwain gwrthryfel yn erbyn Rhufain, ac mae esiamplau eraill megis y
breninesau Cartimandua ym Mhrydain a Medb yn Iwerddon, y ddwy i bob golwg a mwy
o rym a dylanwad na'u gwŷr. Mae'r hanesydd Dio Cassius yn nodi rhyddid rhywiol
merched Celtaidd:

Roedd crefydd draddodiadol y Celtiaid yn cynnwys nifer fawr o dduwiau. Duwiau
lleol oedd llawer o'r rhain, a'u dylanwad wedi ei gyfyngu i lecyn arbennig. Ar y
llaw arall roedd rhai duwiau oedd yn cael eu haddoli dros ardal eang iawn. Er
enghraifft mae Lleu yng Nghymru yn cyfateb i Lugh yn Iwerddon a Lugos yng Ngâl.
Mae'r "Dinlle" yn yr enw Dinas Dinlle yn ei hanfod yr un enw â Lugdunum, hen enw
dinas Lyon. Ymddengys fod Epona, duwies geffylau'r Galiaid (cymharer y gair
"ebol" yn Gymraeg) yr un dduwies a Macha yn Iwerddon a Rhiannon yng Nghymru. Mae
nifer o'r cymeriadau ym Mhedair Cainc y Mabinogi, fel Lleu a Rhiannon, i bob
golwg yn dduwiau Celtaidd wedi eu troi yn gymeriadau o gig a gwaed. Esiampl
arall yw Manawydan fab Llŷr, sy'n cyfateb i dduw'r môr, Manannán mhac Lir, yn
Iwerddon. Uniaethir Mabon fab Modron yn chwedl Culhwch ac Olwen a'r duw Maponos,
a enwir ar nifer o arysgrifau yng Ngâl a Phrydain. Un o'r prif dduwiau oedd y
duw corniog, Cernunnos, efallai duw hela ac arglwydd y fforest. Elfen arall oedd
yn adnabyddus trwy'r byd Celtaidd oedd y triawd o fam-dduwiesau. Dywed rhai bod
yr hen grefydd Geltaidd wedi goroesi mewn ffurf o Neo-baganiaeth.

Mae awduron Rhufeinig yn cysylltu'r Celtiaid a'r Derwyddon ac yn cyfeirio at
seremonïau crefyddol mewn llwyni coed sanctaidd. Ceir cyfeiriad at hyn yn hanes
Tacitus am ymosodiad y Rhufeiniad dan Suetonius Paulinus ar Ynys Môn yn 60 CC.
Yn ôl Poseidonius ac awduron eraill roedd tri dosbarth yn gyfrifol am grefydd a
diwylliant Gâl, y derwyddon, y beirdd a'r vates. Dywed rhai awduron Rhufeinig,
er enghraifft Iŵl Cesar a Plinius yr Hynaf, fod y Celtiaid yn aberthu bodau
dynol i'r duwiau. Yn ôl Cesar, roedd Derwyddiaeth wedi dechrau ym Mhrydain ac
wedi lledaenu i Gâl.

Cyrhaeddodd Cristnogaeth rannau mwyaf dwyreiniol y byd Celtaidd yn gynnar iawn;
er enghraifft ysgrifennodd Yr Apostol Paul ei Epistol at y Galatiaid cyn 64 CC.
Roedd Cristnogaeth wedi ei sefydlu yn y rhannau Celtaidd o'r Ymerodraeth
Rufeinig erbyn y 4g, a chenhadwyd Iwerddon yn y 5g. Yn Iwerddon, yr Alban, Cymru
a Llydaw, datblygodd yr hyn a elwir yn "Gristionogaeth Geltaidd". Teithiodd
cenhadon o Iwerddon, yn arbennig, ar hyd a lled y cyfandir, a thyfodd celfyddyd
nodweddiadol. Yr enghraifft enwocaf o'r gelfyddyd yma yw llawysgrif addurnedig
Llyfr Kells, sy'n dyddio o tua 800.

Mae'r ieithoedd Celtaidd yn perthyn i'r teulu ieithyddol Indo-Ewropeaidd. Nid yw
ysgolheigion yn cytuno ar eu perthynas ag is-deuluoedd eraill yn y teulu.

Mae anghytundeb hefyd ar sut yn union y dylid dosbarthu'r ieithoedd Celtaidd eu
hunain. Un dosbarthiad yw eu rhannu yn Gelteg Ynysig a Chelteg y Cyfandir. Roedd
Celteg y Cyfandir yn cynnwys sawl iaith a thafodiaith Celteg a siaredid ar
gyfandir Ewrop a rhan o Asia Leiaf, yn cynnwys, Galateg (iaith y Galatiaid),
Galeg (iaith Gâl, Celtibereg (iaith rhannau o Bortiwgal a Sbaen) a Leponteg
(iaith Gallia Cisalpina yng ngogledd Yr Eidal). Nid oes yr un o'r ieithoedd hyn
yn fyw heddiw, ond darganfuwyd nifer fawr o arysgrifau o Gâl, gogledd yr Eidal a
Sbaen. Sylwer mai iaith Ynysig yw Llydaweg, er mai ar y cyfandir y siaredir hi.

Mae'r ieithoedd Celtaidd gorllewinol, neu Ynysig, yn cael eu rhannu yn ddau
deulu neu gangen o Gelteg Ynysig: Goideleg, a elwir weithiau'n Gelteg Q, sy'n
cynnwys Gwyddeleg, Manaweg a Gaeleg yr Alban, a Brythoneg a elwir weithiau'n
Gelteg P, sef Cymraeg, Cernyweg a Llydaweg. Mae rhai ysgolheigion yn anghytuno
a'r dosbarthiad yma, ac yn credu fod yr ieithoedd Brythoneg yn perthyn yn nes i
ieithoedd megis Galeg tra bod yr ieithoedd Goideleg yn perthyn yn nes i Gelteg
Iberiaidd. Cred y rhan fwyaf o ysgolheigion bellach fod Picteg hefyd yn iaith
Frythonig.

Dywed nifer o'r awduron clasurol fod y Celtiaid yn ymwrthod ag ysgrifennu ac yn
trosglwyddo dysg ar dafod leferydd. Cyfeirio at yr offeiriaid neu'r derwyddon y
mae hyn yn bennaf fodd bynnag, a cheir llawr o arysgrifau o'r gwledydd Celtaidd
eu hiaith. Roedd rhai o'r arysgrifau Galeg cynnar yn defnyddio'r wyddor
Roegaidd, ond yn ddiweddarach defnyddid yr wyddor Ladin. Datblygodd gwyddor Ogam
yn Iwerddon yn gynnar yn y cyfnod Cristionogol, a cheir nifer fawr o feini gydag
arysgrif Ogam yn ne-orllewin Cymru hefyd, yn ogystal ag ambell un mewn mannau
eraill.

Ni oroesodd dim o lenyddiaeth Geltaidd y cyfandir. Mae'n debyg i Gâl, er
enghraifft, cael ei Seisnigeiddio cyn i'r llenyddiaeth lafar gael ei rhoi mewn
ysgrifen. Fodd bynnag, mae hen lenyddiaeth o Gymru ac yn arbennig o Iwerddon
wedi goroesi, sydd yn rhoi golwg ar fywyd Celtaidd. Ymhlith y pwysicaf o'r rhain
mae Cylch Wlster ac yn arbennig y Táin Bó Cúailnge ("gyrru ymaith wartheg
Cooley"), cerdd y credir ei bod wedi ei gosod yn y bedwaredd ganrif er bod y
llawysgrifau yn llawer mwy diweddar. Mae'n rhoi hanes rhyfel rhwng Wlster a
Connacht pan mae byddin Medb, brenhines Connacht yn ymosod ar Wlster i geisio
dwyn y tarw enwog Donn Cuailnge, ac ymdrechion yr arwr ieuanc Cúchulainn i'w
hatal. Yn ôl John Davies, "rhyfeddod yw canfod ynddi gyffelybiaethau â'r
disgrifiadau o'r Celtiaid a geir yng ngweithiau llenorion clasurol megis
Posidonius a Cesar" Cylch pwysig arall yw Cylch Fionn o tua'r un cyfnod, yn
adrodd hanes yr arwr Fionn mhac Cumhaill a'i wŷr.

Gellir gweld adlais o'r un arferion Celtaidd mewn rhannau o Bedair Cainc y
Mabinogi yng Nghymru, ac efallai yn arbennig yn chwedl Culhwch ac Olwen. Mae'n
debyg bod y chwedlau hyn wedi eu newid cryn dipyn gan gopïwyr Cristionogol, ond
ymddengys fod nifer o'r cymeriadau ar un adeg wedi bod yn dduwiau Celtaidd.

Yn y cyfnod diweddar, nododd yr hanesydd Albanaidd George Buchanan yn ei lyfr
Rerum Scoticarum Historia (1582) fod grŵp o ieithoedd ym Mhrydain ac Iwerddon a
hen iaith Gâl oedd ar wahân i'r ieithoedd Lladin a'r ieithoedd Germainid, a
galwodd hwy'r ieithoedd Galaidd. Ef oedd y cyntaf i ddefnyddio'r gair "Celt" am
rai o drigolion Prydain ac Iwerddon, gan awgrymu fod Gwyddeleg a Gaeleg yr Alban
wedi cyrraedd yno gydag ymfudwyr o dde Gâl. Nid oedd ef yn cynnwys y Brythoniaid
yn ei ddefnydd o "Celt".

Mae'r defnydd o'r geiriau 'Celtiaid' a 'Cheltaidd' yn yr ystyr fodern yn deillio
o lyfr a gyhoeddwyd yn 1703 gan y Llydawr Paul-Yves Pezron. Yn Antiquité de la
nation, et de langue des celtes dangosodd fod y Llydäwyr a'r Cymry yn perthyn
i'w gilydd, a dywedodd eu bod yn ddisgynyddion y Celtiaid yr oedd yr awduron
clasurol yn cyfeirio atynt.

Ym 1707 cyhoeddodd yr ieithydd a hynafiaethydd Edward Lhuyd y gyfrol
Glossography, y gyfrol gyntaf o'r Archaeologia Britannica arfaethedig a'r unig
un a welodd olau dydd, sy'n astudiaeth o iaith a diwylliant y gwledydd Celtaidd
ar seiliau gwyddonol. Dangosodd fod ieithoedd megis Cymraeg, Llydaweg a
Gwyddeleg yn perthyn i'w gilydd, a rhoddodd yr enw "ieithoedd Celtaidd" arnynt.
Roedd y llyfr yn garreg filltir bwysig; man cychwyn yr astudiaeth fodern o'r
ieithoedd Celtaidd. Ymddengys mai Lhuyd oedd y person cyntaf i ddefnyddio'r gair
"Celt" mewn rhywbeth tebyg i'w ystyr fodern, er mai term ieithyddol ydoedd
ganddo ef.

Datblygodd diddordeb yn y Celtiaid trwy'r 18g, er enghraifft llyfrau'r
hynafiaethydd William Stukeley yn rhoi pwyslais ar y derwyddon. Cyhoeddwyd
barddoniaeth oedd wedi ei briodoli i'r bardd Gaeleg Ossian, ond a oedd mewn
gwirionedd wedi eu hysgrifennu gan James MacPherson, a chawsant dderbyniad brwd.
Cafodd Iolo Morgannwg hefyd ddylanwad mawr; hoerai ef fod beirdd Morgannwg wedi
cadw traddodiad o ddoethineb oedd yn mynd yn ôl i gyfnod y derwyddon.

Yn y 19g tyfodd cenedlaetholdeb yn Iwerddon yn arbennig, ac arweiniodd hyn at
ddiddordeb yn y Celtiaid fel hynafiaid cenedl y Gwyddelod. Datblygwyd
cysylltiadau rhwng y gwledydd Celtaidd, er enghraifft yn dilyn ymweliadau'r
Llydäwr Théodore Hersart de la Villemarqué, awdur y Barzaz Breiz, a Chymru yn
1838 a 1839. Ymhlith yr astudiaethau ysgolheigaidd dylanwadol gellir nodi Essaie
sur la Poésie des Races Celtiques (1854) gan Ernest Renan ac On the Study of
Celtic Literature (1867) Matthew Arnold.

Cynhaliwyd cyngres Ban-geltaidd yn Sant-Brieg yn 1867, wedi ei threfnu gan
Charles de Gaulle, ewythr y cadfridog adnabyddus. Cynhaliwyd cyfarfod cyntaf Y
Gyngres Geltaidd yn 1917, a sefydlwyd mudiad mwy gwleidyddol, yr Undeb Celtaidd,
yn 1961. Y gwledydd Celtaidd yn ôl y ddau sefydliad yma yw yr Alban, Cernyw,
Cymru, Iwerddon, Ynys Manaw, a Llydaw. Rhain yw'r gwledydd lle siaredir iaith
Geltaidd neu lle siaredid iaith Geltaidd hyd yn gymharol ddiweddar. Mae nifer o
daleithiau neu ardaloedd mewn gwledydd eraill hefyd yn hawlio etifeddiaeth
Geltaidd, yn arbennig Galicia yn Sbaen, ac mae Gŵyl Ryng-Geltaidd Lorient yn
cydnabod Galicia ac Asturias fel gwledydd Celtaidd.

Oddeutu ail hanner y 1990au dadleuodd rhai archeolegwyr, megis John Collis a
Simon James, na ddylid cyfeirio at boblogaeth Ynys Prydain ac Iwerddon yn Oes yr
Haearn fel "Celtiaid". Sail eu dadl yw nad oes cofnod o'r defnydd o'r gair
"Celt" gan neb o drigolion yr ynysoedd hyn amdanynt eu hunain cyn gwaith Pezron
a Lhuyd ar ddechrau'r ddeunawfed ganrif, ac nad oes unrhyw awdur clasurol yn
cyfeirio atynt fel "Celtiaid", gyda Strabo yn gwahaniaethu rhwng trigolion
Prydain a'r Celti. Maent yn nodi hefyd fod cryn nifer o wahaniaethau rhwng
Prydain ac Iwerddon a'r cyfandir, megis y defnydd o dai crwn yn hytrach na
sgwâr.

Er bod Simon James, er enghraifft, yn pwysleisio nad yw hyn yn golygu fod y
defnydd o'r gair "Celt" am drigolion presennol gwledydd megis Iwerddon, Cymru a
Llydaw yn annilys, bu beirniadu llym ar y ddadl gan rai ysgolheigion eraill, er
enghraifft Ruth a Vincent Megaw. Awgrymwyd mai sail y ddadl oedd gelyniaeth
Seisnig tuag at ddatganoli ac integreiddio Ewropeaidd. Barn John Davies ar hyn
yw:



https://cy.wikipedia.org/wiki/Roald_Dahl

Awdur nofelau a storïau byrion, a llenor ar gyfer y sgrîn, oedd Roald Dahl (13
Medi 1916 – 23 Tachwedd 1990). Roedd yn enwog am ei lyfrau ar gyfer oedolion a
phlant yn arbennig.

Ganwyd Dahl yng Nghaerdydd i rieni Norwyaidd. Cafodd ei fedyddio yn yr Eglwys
Norwyaidd ar bwys y bae. Daeth i'r amlwg yn yr 1940au gyda'i waith ar gyfer
plant ac oedolion, gan ddod yn un o awduron mwyaf poblogaidd y byd. Datgelwyd yn
y 1980au iddo weithio fel asiant ddirgel ar gyfer MI6, Gwasanaeth Cudd-wybodaeth
Dramor Prydain, gan wasanaethu yn yr Unol Daleithiau i hybu diddordebau Prydain
ac i frwydro yn erbyn symudiad "America First", gan weithio ar y cyd gydag Ian
Fleming a David Ogilvy. Mae'r llyfr hanesyddol, "The Irregulars" gan Jennet
Conant (2008, Simon and Schuster) yn disgirfio'r cyfnod hwn ym mywyd Dahl a'i
gyfoeswyr.

Mae llyfrau mwyaf poblogaidd Dahl yn cynnwys Y Twits, Charlie a'r Ffatri
Siocled, James a'r Eirinen Wlanog Enfawr, Matilda, Y Gwrachod a Yr CMM.

Pan oedd yn bedwar mis oed, cafodd Theo Dahl anafiadau drwg pan drawodd tacsi ei
bram. Fe ddioddefodd o hydrocephalus, ac fel canlyniad, daeth Dahl i ymwneud
gyda datblygiad y falf "Wade-Dahl-Till" (neu'r falf WDT), dyfais i leddfu'r
cyflwr.

Priododd Dahl yr actores Americanaidd, Patricia Neal, ar 2 Gorffennaf 1953 yn
Eglwys y Drindod, Dinas Efrog Newydd. Parhaodd y briodas 30 mlynedd a chawsont
bump o blant: Olivia (a fu farw o frech-wen encephalitis, yn saith oed), Tessa,
Theo, Ophelia, a Lucy. Cysegrwyd y llyfr The BFG i Olivia.

Yn 1965, dioddefodd Neal dri ebychiad aneurysm ymenyddol tra'n feichiog gyda'u
pumed plentyn, Lucy; fe gymerodd Dahl reolaeth o'i adferiad, ac fe ailddysgodd
sut i gerdded a siarad yn y diwedd. Ar ôl priodas dryblus, cawsant ysgariad yn
1983, ac fe ail-briododd Dahl Felicity ("Liccy") d'Abreu Crosland (ganwyd 12
Rhagfyr 1938), a oedd 22 mlynedd yn iau nag ef.

Mae Ophelia Dahl yn gyfarwyddwr ac yn gyd-sefydlydd (gyda Paul Farmer)
cymdeithas ddi-elw Partners in Health, sy'n darparu gofal iechyd i rai o
gymunedau tlotaf y byd. Mae Lucy Dahl yn llenor ar gyfer y sgrîn yn Los Angeles.
Mae merch Tessa, Sophie Dahl (a ysbrydolodd Dahl i greu cymeriad Sophie, prif
gymeriad Y CMM) yn fodel ac yn awdures, mae hi'n cofio Roald Dahl fel "dyn anodd
iawn – cryf iawn, dominyddol ... ddim yn anhebyg i tad y chwiorydd Mitford yn
rhuo o gwmpas y tŷ yn dweud ei farn yn swnllyd, gan wahardd rhai bechgyn rhag
ymweld â'r tŷ." Mae un o nifer o wyrion Dahl yn mynychu'r Royal Palm Academy.

Yn ddiweddar, mae diwrnod pen-blwydd Dahl, 13 Medi, wedi cael ei ddathlu yn eang
fel Diwrnod Roald Dahl.

Ar benwythnos 17/18 Medi 2016 cynhaliwyd cyfres o ddigwyddiadau yng Nghaerdydd i
ddathlu canmlwyddiant geni Dahl. Daeth torf o filoedd i weld y digwyddiadau
'annisgwyl' oedd wedi eu seilio ar waith llenyddol yr awdur, a gynhyrchwyd ar y
cyd rhwng National Theatre Wales a Chanolfan Mileniwm Cymru.

Roedd mam Dahl yn arfer adrodd staeon iddo ef a'i chwiorydd am greaduriaid
mytholegol Norwyaidd, ac mae nifer o'i lyfrau'n cyfeirio at y rhain neu wedi
cael eu hysbrydoli gan y straeon, megis y cewri yn The BFG. Darlunwyd nifer o'i
lyfrau gan Quentin Blake.



https://cy.wikipedia.org/wiki/Hwngari

Gweriniaeth heb arfordir yng nghanolbarth Ewrop yw Gweriniaeth Hwngari neu
Hwngari. Mae Slofacia i'r gogledd; Wcrain i'r gogledd-ddwyrain; Rwmania i'r
dwyrain; Serbia, Croatia a Slofenia i'r de; ac Awstria i'r gorllewin. Mae'r
Hwngariaid yn galw eu hunain yn Magyar (Magyarország).

Llwyth y Magyar a ymsefydlodd Hwngari fel gwlad a chenedl yn y 9g. Yn y Rhyfel
Byd Cyntaf roedd hi'n rhan o'r Ymerodraeth Awstro-Hwngariaidd ac yn gynghreiriad
i'r Almaen. Ar ôl y Rhyfel Byd Cyntaf ymwahanodd Awstria a Hwngari i fod yn
wledydd annibynnol. Yn 1919 ffurfiwyd Gweriniaeth Sofietaidd Hwngari, a'i
harweinydd oedd Béla Kun. Ond byr fu ei pharhad oherwydd trechodd lluoedd arfog
Rwmania y weriniaeth Sofietaidd yn 1919 a newidiwyd y llywodraeth.

Yn yr Ail Ryfel Byd roedd Hwngari yn gynghreiriad i'r Almaen unwaith yn rhagor
a'r Natsiaid a reolai'r wlad.

Ar ôl y rhyfel collodd Hwngari y diriogaeth ychwanegol a roddwyd iddi gan yr
Almaen. Yn 1949 troes Hwngari yn weriniaeth "ddemocrataidd" gyda llywodraeth
gomiwnyddol. Yn 1956, bu gwrthryfel mawr yn erbyn comiwnyddiaeth ond ymyrodd yr
Undeb Sofietaidd gyda tanciau. Roedd hi dan gomiwnyddiaeth rhwng 1945 - 1989.
Roedd Hwngari yn aelod o Gytundeb Warsaw o'r 1950au hyd y 1990au.

Heddiw mae hi'n rhan o'r Undeb Ewropeaidd a phleidleisiodd o blaid Cyfansoddiad
Ewrop yn 2005/2006.

Arlywydd Hwngari yw arweinydd y wlad a'r Prif Weinidog sy'n arwain Senedd
Hwngari ym Mwdapest.

Mae Hwngari yn wastad gan bennaf. Mae'r Afon Donaw yn ffurfio rhan o ffin
gogledd-orllewinol Hwngari gyda Slofacia, ac yna'n llifo i'r de drwy Budapest,
gan rannu Hwngari yn ddau ranbarth cyffredinol. Ym mis Hydref 2001 cafodd pont
olaf y Donaw a ddinistriwyd yn yr Ail Ryfel Byd ei hailagor gan Brif Weinidog
Slofacia a Phrif Weinidog Hwngari a'r Comisiynydd Ewropeaidd Günter Verheugen.
Cydariannwyd ailgodi'r bont gan raglen Phare yr UE gyda €10 miliwn. Budapest, y
ddinas fwyaf yw'r brifddinas a hefyd yn ganolfan ddiwylliannol, economaidd a
ddiwydiannol Hwngari. Mae'r wlad yn llawn trefi baroc hardd, adeiladau
canoloesol, ffynhonnau thermol a thros fil o lynnoedd. Mae gan Hwngari aeafau
oer iawn a hafau cynnes iawn, gyda gwanwyn a hydref mwyn.

Parc Cenedlaethol Hortobágy yw mecca adara Ewrop a'r lle i ganfod Ceiliog y Waun
- un o adar mwyaf y byd.

Proffil ethnig:Hwngariaid (96.6%) - 13 lleiafrif a gydnabyddir ac a gofrestrwyd
yn swyddogol: Almaenwyr, Sipsiwn, Croatiaid, Slofaciaid, Rwmaniaid, Bwlgariaid,
Groegwyr, Pwyliaid, Armeniaid, Rutheniaid, Serbiaid, Wcrainiaid, Slofeniaid - a
ddiogelir yn arbennig yn y Cyfansoddiad - fel cydran o wladwriaeth Hwngari; hawl
i gynrychiolaeth yn y Senedd wedi ei goleddu yn y Cyfansoddiad ac yn Neddf
Lleiafrifoedd 1993.

Hwngari oedd mamwlad Franz Liszt, Béla Bartók a Zoltán Kodály, a ysbrydolwyd gan
y traddodiadau gwerin cenedlaethol cyfoethog. Yn y 19eg ganrif cynhyrchodd
Hwngari ei gyfansoddwr brodorol pwysig cyntaf, Ferenc Erkel, a gyfansoddodd
anthem genedlaethol Hwngari a'r opera Hwngaraidd gyntaf. Mae Hwngari yn wlad
gerddorol iawn; mae ei chwaraewyr fiolin a phiano yn adnabyddus yn fyd-eang. Mae
gan Hwngari mwy na 5000 o lyfrgelloedd cyhoeddus a mwy na 100 o amgueddfeydd
cyhoeddus ledled y wlad. Cenedl bron di-Saesneg yw Hwngari o hyd, a di-Almaeneg.
Dan y Sofietwyr roedd hi'n fraint i bob plentyn methu ei gwrs Rwsieg yn llwyr.

Mae danteithion lleol yn cynnwys halaszle (cawl pysgod), goulash, jokai bableves
(cawl ffa) a hideg gyumolcsleves (cawl ceirios oer). Cynhyrchir cwrw da a brandi
cryf yn y wlad.

Mae gan Hwngari sin hoyw cynhenid, gellir clywed actiau drag ar lwyfan yn canu a
pherfformio yn Hwngareg yn lle y trosleisio caneuon Saesneg a geir yn aml dros
Ewrop. Sin hoyw ar gyfer Hwngariaid ydyw, dim fel ym Mhrag lle mae'r diwidiant
rhyw yn dominyddu.



https://cy.wikipedia.org/wiki/Cemeg

Astudiaeth mater yw Cemeg (o'r Groeg: χημεία), sy'n ymwneud â'i gystrawen,
strwythur a nodweddion, ynghyd â'i drawsnewidiadau ar y lefel atomig. Mae'n
delio gan fwyaf gyda chasgliadau o atomau fel nwyon, moleciwlau, crisialau a
metelau, yn ogystal â'u trawsffurfiadau a'u rhyngweithiadau i ddod yn ddefnydd a
ddefnyddir ym mywyd cyffredin. Yn ogystal â hynny, mae cemeg yn ymwneud â deall
priodweddau a rhyngweithiadau o atomau unigol a defnyddio'r wybodaeth yna ar y
lefel macrosgobig. Yn ôl cemeg fodern, mae priodweddau ffisegol defnyddiau wedi
eu penderfynu ar y raddfa atomig, sydd yn ei dro yn cael ei ddiffinio gan
rymoedd electromagnetig rhyngatomig a deddfau mecaneg cwantwm.

Mae cemeg yn gorgyffwrdd â ffiseg, gan drin ynni a sut mae o'n adweithio gyda
mater. Mae hefyd yn gorgyffwrdd cryn dipyn gyda bioleg, yn arbennig trwy'r
disgyblaethau cysylltiedig o fiocemeg a bioleg foleciwlaidd.

Mae'n bosib gweld trefn yr elfennau yn y Tabl Cyfnodol sy'n dangos y nifer o
brotonau sydd gan bob un a beth yw pwysau atomau'r elfen honno gan ddefnyddio
Rhif Avogadro. Mae'n bosib gweld erthyglau sydd yn ymdrin â chemeg trwy edrych
yn y categori cemeg.

Yng Nghymru, mae'n orfodol i fyfyrwyr ysgol astudio cemeg hyd at lefel TGAU (16
oed).



https://cy.wikipedia.org/wiki/Ashley_Williams_(p%C3%AAl-droediwr)

Chwaraewr pêl-droed Cymreig yw Ashley Williams (ganwyd Ashley Errol Williams 23
Awst 1984). Mae'n chwarae i Everton yn Uwchgynghrair Lloegr ac yn gapten ar dîm
cenedlaethol Cymru.

Dechreuodd ei yrfa pêl-droed West Bromwich Albion ond ar ôl cael ei ryddhau yn
16-mlwydd-oed, aeth i chwarae'n lled-broffesiynol gyda Hednesford Town. Yn 2003,
er nad oedd yn chwarae'n rheolaidd i Hednesford Town, ymunodd â Stockport
County. Ym mis Mawrth 2008, aeth ar fenthyg gydag Abertawe ac ar ôl helpu'r
Swans i sicrhau dyrchafiad o Adran Un, ymunodd â'r clwb am £400,000.

Ar ôl chwarae 325 o gemau i Abertawe, ymunodd ag Everton ym mis Awst 2016 am
£12m.

Roedd Williams yn aelod o Academi West Bromwich Albion ond ar ôl cael ei ryddhau
yn 16-mlwydd-oed, aeth i chwarae'n lled-broffesiynol gyda Hednesford Town. Yn
2003, er nad oedd yn chwarae'n rheolaidd i Hednesford Town, ymunodd â Stockport
County, oedd yn chwarae yn Ail Adran Cynghrair Lloegr ar y pryd.. Gwnaeth ei
ymddangosiad cyntaf dros Gymru tra'n chwarae dros Stockport

Ar ôl denu sylw Dinas Abertawe, symudodd i'r Swans ar fenthyg ym mis Mawrth 2008
cyn arwyddo cytundeb parhaol ym mis Mehefin 2008 am ffi oddeutu £400,000

Ym mis Gorffennaf 2013, ar ôl bod yn gapten am y rhan fwyaf o gemau Abertawe am
y ddau dymor blaenorol, cafodd Williams ei benodi'n gapten parhaol wedi i Garry
Monk, oedd wedi bod yn gapten ar y clwb am saith mlynedd, ymddiswyddo o'r rôl.

Ym mis Awst 2016, symudodd Williams i Everton am ffi oddeutu £12m gan arwyddo
cytundeb tair blynedd gyda'r clwb o Lerpwl.

Mae Williams yn gymwys i chwarae i Gymru oherwydd ei daid sy'n hannu o'r Gelli.
Cafodd ei gyfle gyda Chymru wedi i cyn reolwr tîm dan-21 Cymru, Brian Flynn
ymweld â gêm Stockport County er mwyn gwylio golwr Cymru, Wayne Hennessey, oedd
yn chwarae i'r clwb ar y pryd.

Gwnaeth ei ymddangosiad cyntaf yn erbyn Lwcsembwrg mewn gêm gyfeillgar ym mis
Mawrth 2008 ac arweiniodd ei wlad am y tro cyntaf mewn buddugoliaeth gyfeillgar
3-0 dros Yr Alban yng Nghaerdydd ym mis Tachwedd 2009

Ym mis Hydref 2012, cafodd Williams ei benodi'n gapten ar Gymru gan Chris
Coleman, yn lle Aaron Ramsey ac arweiniodd Cymru ym Mhencampwriaeth Euro 2016.

Cafodd Williams wobr Chwaraewr y Flwyddyn gan Gymdeithas Bêl-droed Cymru yn
2009.



https://cy.wikipedia.org/wiki/Syria

Gwlad yng ngorllewin Asia, yn y Dwyrain Canol, yw Gweriniaeth Arabaidd Syria neu
Syria (Arabeg: الجمهورية العربية السورية ). Y gwledydd cyfagos yw Libanus i'r
gorllewin, Israel i'r de-orllewin, Gwlad Iorddonen i'r de, Irac i'r dwyrain a
Thwrci i'r gogledd. Fodd bynnag, mae'r anghydfod am union leoliad y ffin rhwng
Syria ac Israel ac am Ucheldiroedd Golan heb ei ddatrys. Yn y gorllewin mae gan
y wlad arfordir ar y Môr Canoldir. Y brifddinas yw Damascus, sy'n un o'r
dinasoedd hynaf yn y byd.

Gellir olrhain hanes Syria i 10,000 o flynyddoedd yn ôl a gellir canfod llawer
iawn o arteffactau a naddwyd o garreg o'r adeg honno. Tua 3,000 C.C. sefydlwyd
gwareiddiad yr Ebla. Gellir gweld fod y rhan hon o'r Dwyrain Canol wedi bod mewn
cysylltiad ag arweinyddion yr Aifft e.e. ceir anrhegion gan Ffaros yr Aifft sy'n
dyddio'n ôl i'r cyfnod hwn. Ers yr Henfyd hyd at yr oes fodern, bu lleoliad
Syria yn y Lefant yn groesffordd i ymerodraethau ac o bwys strategol i
benaduriaid lleol ac archbwerau rhyngwladol ill dau. Teyrnasodd brenhinoedd y
Dwyrain Agos yn ystod cyfnodau’r Arameaid, yr Asyriaid a’r Babiloniaid. Daeth o
dan reolaeth y Groegiaid yn sgil conwest Alecsander Fawr yn 322 CC, ac yn rhan
o’r Ymerodraeth Rufeinig Ddwyreiniol yn 64 CC.

Daeth Islam i Syria yn y 7fed ganrif, ac o hynny ymlaen roedd y wlad yn
diriogaeth i gyfres o ymerodraethau Mwslimaidd: yr Umayyad, yr Abasiaid, y
Tuluniaid, yr Ikshidiaid, y Fatimiaid, yr Hamdaniaid, yr Ayyubiaid, y
Seljwciaid, y Mamlwciaid, a’r Otomaniaid. Wedi chwalfa’r Ymerodraeth Otomanaidd
yn sgil diwedd y Rhyfel Byd Cyntaf, daeth Syria dan ddylanwad y Ffrancod fel
rhan o’r Mandad Ffrengig dros Syria a Libanus.

Enillodd y wlad ei hannibyniaeth ar Ffrainc wedi’r Ail Ryfel Byd a sefydlwyd
Gweriniaeth Arabaidd Syria ym 1946. Unodd â'r Aifft i ffurfio'r Weriniaeth
Arabaidd Unedig rhwng 1958 a 1961.

Daeth Hafez al-Assad yn arlywydd y wlad yn Nhachwedd 1970 hyd at ei farwolaeth
yn 2000 pan etholwyd ei fab Bashar al-Assad yn arlywydd, ac yntau'n 34 oed. Mae
ef, fel oedd ei dad o'i flaen, yn aelod o Blaid y Ba'ath. Er iddo gyhoeddi y
byddai'n dod a newidiadau chwyldroadol a democrataidd i'r wlad, ychydig iawn
sydd wedi digwydd mewn gwirionedd.

Bu Syria o dan Gyfraith Argyfwng rhwng 1963 a 2011. Mae'n aelod o'r Cenhedloedd
Unedig ond diarddelwyd y wlad yn 2011.

Ar 26 Chwefror 2011 cafwyd sawl protest yn erbyn y llywodraeth; roedd hyn yn
dilyn protestiadau drwy'r Dwyrain Canol a adwaenir fel "y Gwanwyn Arabaidd" a
gychwynwyd yn Tiwnisia ar 17 Rhagfyr 2010 - yn ninas Sidi Bouzid yng
nghanolbarth Tiwnisia pan losgodd dyn ifanc ei hun hyd farwolaeth gan gychwyn
cyfres o brotestiadau gan y werin. Roedd y protestwyr yn Syria yn galw am
newidiadau gwleidyddol ac am adnewyddu hawliau dynol; galwyd hefyd am ddod â'r
Gyfraith Argyfwng i ben. Cafwyd protest mawr ar 18-19 Mawrth 2011 a honnir bod
yr awdurdodau wedi lladd ac anafu protestwyr. Wedi hynny bu rhagor o
brotestiadau; yn ôl rhai, roedd byddin Syria wedi saethu unigolion ac aelodau'r
protestiadau hyn mewn sawl ardal. Credir hefyd fod ambell ran o'r fyddin wedi
troi at y chwyldroadwyr.

Ers gwanwyn 2011, yn fuan ar ôl i'r protestiadau ddechrau, dechreuodd sawl grŵp
arfog ymladd yn erbyn y llywodraeth; bu llywodraeth Syria'n llawdrwm, gan
ddefnyddio'r fyddin i geisio trechu'r gwrthryfelwyr arfog.. Yn 2011 unodd rhai
o'r gwrthryfelwyr o dan baner "Byddin Rhyddid Syria" ac fe'u cefnogwyd gan
lywodraethau Ewrop a UDA.

Yn ôl sawl ffynhonnell, gan gynnwys y Cenhedloedd Unedig, roedd rhwng 14,005 a
19,770 o bobl wedi marw erbyn haf 2012, gyda thua hanner y nifer hwn yn
sifiliaid. Yn ôl y CU, erbyn Mehefin 2012 roedd hi bellach yn gyflwr o ryfel
cartref yn y wlad, gyda byddin y llywodraeth wedi colli llawer o ardaloedd i
Fyddin Rhyddid Syria a grwpiau arfog eraill. Ymunodd sawl grŵp arfog jihadaidd
yn y rhyfel gan gynnwys Jabhat al-Nusra ('Ffrynt al-Nusra') sy'n deyrngar i
al-Qaeda ac a ystyrir yn fudiad terfysgol gan yr Unol Daleithiau. Daw llawer o
ryfelwyr Jabhat al-Nusra o wledydd eraill ar draws y byd Islamaidd a thu hwnt.
Eu bwriad yw sefydlu cyfraith sharia yn y wlad fel rhan o'r 'califfaeth'
Islamaidd.

Yn Awst 2013 dywedodd John Kerry (UDA) fod Bashar al-Assad wedi defnyddio arfau
cemegol yn erbyn sifiliaid a chafwyd sawl cyhuddiad yn y 2000-2010au fod hawliau
dynol sylfaenol wedi'u torri gan y Llywodraeth; yn ôl y Cenhedloedd Unedig (ar 9
Tachwedd 2011) lladdwyd dros 3500 gyda 250 ohonynt yn blant nifer o'r rheiny, yn
enwedig bechgyn, wedi'u treisio gan filwyr Bashar al-Assad.

Mae 2.1 miliwn o ffoaduriaid wedi dianc i wledydd cyfagos, gan gynnwys yr
Iorddonen Irac, Libanus a Thwrci.

Bu gan Rwsia gysylltiad agos gyda Syria ers y 1960au ac yn Haf 2015 symudwyd o
leiaf 2,000 o bersonnel i'r wlad a llawer o arfau, llongau ac awyrennau. Ar
ddiwrnod olaf Medi 2015 gollyngodd awyrennau Rwsia fomiau ar ISIS. Honodd UDA
i'r bomiau gael eu gollwng ar sifiliaid a gwrthrefelwyr eraill, rhai ohonynt yn
grwpiau a gefnogwyd gan Brydain.

Yn ogystal â'r brifddinas Damascus y dinasoedd pwysicaf yn Syria yw Homs, Hama
ac Aleppo. Y prif afonydd yw Afon Ewffrates, sy'n rhedeg ar draws y wlad yn y
gogledd-ddwyrain, ac Afon Orontes yn y canolbarth. Yn y de-ddwyrain ceir
Diffeithwch Syria sy'n ymestyn o fryniau Jabal ad Duruz dros y ffin i Wlad
Iorddonen a gorllewin Irac. Mae rhan o Fynydd Libanus yn gorwedd yn Syria ac yn
nodi'r ffin rhyngddi a Libanus ei hun. Mae gan Syria lain o arfordir ar lan Môr
y Canoldir yng ngogledd-orllewin y wlad.

Mae 74% o'r boblogaeth yn Fwslemiaid, gyda 13% ohonyn nhw'n Shia ac Alawitiaid,
10% ohonyn nhw'n Gristnogion a 3% yn Druze. Ers yr 1960au dominyddiwyd
gwleidyddiaeth y wlad gan leiafrif Alawitaidd yn y fyddin. Mae 90% o'r
boblogaeth yn Fwslemiaid ac mae hyn yn cynnwys Arabiaid, Cyrdiaid, Adyghe (neu
Circasiaid) ac eraill. Mae 10% yn Gristnogion ac mae hyn yn cynnwys Arabiaid,
Syriacs ac Armeniaid. Mae lleiafrifoedd ethnic y wlad yn cynnwys y Cwrdiaid, yr
Armeniaid, y Twrciaid Syriaidd a'r Circasiaid.

Arabeg yw'r iaith swyddogol ond mae rhai pobl yn medru Ffrangeg yn dda yn
ogystal. Mae mwyafrif y dinesyddion yn ddilynwyr Islam, a'r rhan fwyaf yn Sunni
ond gyda lleiafrif Shia hefyd. Ceir cymunedau Cristnogol a rhai Iddewon yn
ogystal.



https://cy.wikipedia.org/wiki/Sawdi_Arabia

Gwlad fawr ar orynys Arabia yn ne-orllewin Asia yw Teyrnas Sawdi Arabia neu
Sawdi Arabia (Arabeg: المملكة العربية السعودية; sef Al Mamlaka al ʻArabiyya as
Suʻūdiyya). Hi yw'r wlad Arabaidd fwyaf yng Ngorllewin Asia gydag oddeutu
2,150,000 km2 (830,000 millt sg) a'r ail wlad Arabaidd fwyaf, yn dilyn Algeria.
Y gwledydd cyfagos yw Irac a Ciwait i'r gogledd-ddwyrain, Gwlad Iorddonen i'r
gogledd-orllewin, Oman, Qatar a'r Emiradau Arabaidd Unedig i'r dwyrain a Iemen
i'r de-orllewin. Mae gan Saudi arfordir ar lan Y Môr Coch i'r gorllewin a Gwlff
Persia i'r dwyrain. Anialwch yw'r rhan fwyaf o ganolbarth y wlad. Riyadh yw'r
brifddinas. Mae ei phoblogaeth oddeutu 28.7 million, gyda 8 miliwn o'r rheiny
o'r tu allan i'r wlad.

Cyn i Ibn Saud uno'r wlad yn 1932 roedd pedair ardal: Hejaz, Najd a rhannau o
Ddwyrain Arabia (Al-Hasa) a De Arabia (ardal 'Asir). Llwyddodd i wneud hyn drwy
gyfres o ymosodiadau milwrol gan gychwyn yn 1902 pan gymerodd Riyadh drwy rym
milwrol; Riyadh oedd hen ddinas ei hynafiaid - sef y teulu'r Saud. Brenhiniaeth
absoliwt yw'r wlad ers hynny, wedi'i llywodraethu gydag Islamiaeth yn ganllaw
gadarn a dylanwad y Wahhabi. Gelwir Sawdi Arabia weithiau'n "Wlad y Ddau Fosg",
sef Al-Masjid al-Haram (yn Mecca), a Al-Masjid an-Nabawi (ym Medina), y ddau le
mwyaf cysegredig yn Islam.

Domineiddir y byd olew gan Sawdi Arabia, fel cynhyrchydd a gwerthwr olew ac yno
mae'r ail ffynhonnell fwyaf o olew drwy'r byd. Oherwydd yr arian a ddaw o'r
diwydiant olew, ystyrir y wald yn wlad gyfoethog iawn a'r economi'n 'incwm
uchel'. Hon yw'r unig wlad Arabaidd sy'n aelod o'r grŵp G-20 a rhestrir hi'n
4ydd safle o ran gwariant y wlad ar arfau. Mae'n aelod o Gyngor Gweithredol y
Gwlff, Mudiad Cydweithio islamaidd ac OPEC.

Mae gwleidyddiaeth y wlad, ers ei sefydlu yn 1932, yn cael ei rheoli gan y
frenhiniaeth absoliwt; olynwyd Ibn Saud gan ei feibion: Saud (1953-64), Faisal
(1964-75), Khalid (1975-82), Fahd (1982-2005), Abdullah (2005-2015) a Salman
(2015 - y presennol).

Mae'r 'Arwydd' neu'r 'Faner' Frenhinol, yn cynnwys geiriau mewn math o Arabeg a
elwir yn Thulutheg, cleddyf symbolaidd ac arfbais y teulu brenhinol yn y gornel
dde isaf, mewn aur.

Yn ôl gorchymyn brenhinol 1992, mae'n rhaid i'r brenin gydymffurfio gyda
chyfraith Islamaidd Sharia, a'r Coran, ac mae'r Coran a'r Sunnah (Traddodiadau
Mohammed) ar y cyd yn cael eu hystyried fel Cyfansoddiad swyddogol y wlad. Ni
chaniateir unrhyw bleidiau gwleidyddol. Mae'r 'Economist' yn graddoli'r wlad -
allan o gyfanswm o 167 o wledydd - fel y pumed gwlad mwayf awdurdodol a llym; o
ran 'damocratiaeth mae'n ei rhestru fel y gwaethaf oll (2013).

Gan fod enw'r wlad ("Saudi") yn dod o'r gair Arabeg as-Suʻūdīyah, sef enw'r
teulu "Saud" (آل سعود), fe'i hystyrir yn ansoddair sy'n ddatganiad pwerus mai
eiddo'r teulu Saud, mewn gwirionedd, yw'r wlad. Sefydlydd y teulu (o ran
cofnodi'r enw) oedd Muhammad bin Saud]]. yn y 18g. Mae'r gwledydd hynny nad
ydynt yn cydnabod hawl y teulu Saudi i reoli'r wlad (e.e. Iraq) yn galw'r wlad
"Tir yr Haramayn" (sef "Tir y Ddau Le Sanctaidd" - Mecca a Medinia.

Gwahaniaethir o ran rhyw yn swyddogol. Ni chaniateir i fenywod yrru car. Heb
ganiatâd dyn ni chaniateir i ferched ychwaith wneud cais am basbort, teithio i
unrhyw fan, derbyn addysg uwch na phriodi.

Yn 2013, yn ôl Amnest Rhyngwladol lladdwyd 79 o bobl yn gyhoeddus am dorri'r
gyfraith, y rhan fwyaf drwy dorri eu pennau.

Mae gweithredoedd hoyw yn cael eu hystyried yn anghyfreithlon, a chosbir hoywon
gyda'r gosb eithaf, neu ysbaddiad cemegol.

Arabeg yw iaith y wlad. Mae'r trigolion bron i gyd yn Arabiaid Mwslim ac mae'r
wlad yn cynnwys Mecca, dinas sanctaidd Islam.



https://cy.wikipedia.org/wiki/Niwclews_atomig

Rhan canol a dwys o'r atom ydy'r niwclews atomig (neu'r cnewyllyn atomig) ac
sy'n cynnwys protonau a niwtronau. Bron y gellir dweud fod holl fas yr atom yn y
niwclews hwn, gydag ychydig bychan iawn o fas yn dod o'r electronau sy'n
cylchdroi o'i gwmpas. Cafodd ei ddarganfod yn 1911 fel canlyniad i waith Ernest
Rutherford yn dadansoddi arbrawf a wnaeth ef gyda chymorth Hans Geiger ac Ernest
Marsden cyn hynny: yn 1909.

Mae diamedr y niwclews yn amrywio yn ei faint o 1.6 fm (10−15 m) (ar gyfer
proton o hydrogen ysgafn) i tua 15 fm (ar gyfer yr atomau trymaf megis wraniwm).
Mae'r meintiau'n lawer llai na maint cyfan yr atom, o gymhareb o 23,000
(wraniwm) i tua 145,000 (hydrogen). Mae bron holl fàs yr atom yn cael ei greu
gan brotonau a niwtronau yn y niwclews, gyda chyfraniad bach iawn gan yr
electronau sy'n ei gylchu.

Bathwyd y term "niwclews" sy'n golygu "cnewyllyn cneuen" yn 1704. Ym 1844,
defnyddiodd Michael Faraday y term i gyfeirio at "pwynt canolog yr atom."
Cynigwyd yr ystyr gyfoes am un atomig gan Ernest Rutherford ym 1912. Ni
fabwysiadwyd y term "niwclews" i theori atomig yn syth, er enghraifft ym 1916,
fe ddywedodd Gilbert N. Lewis yn ei erthygl enwog The Atom and the Molecule, fod
"yr atom wedi'i gyfansoddi o gnewyllyn ac atom allanol neu blisgyn".



https://cy.wikipedia.org/wiki/Denmarc

Mae Teyrnas Denmarc (Daneg: Kongeriget Danmark) neu Denmarc (Daneg:  Danmark )
yn deyrnas Lychlynnaidd fach yng ngogledd Ewrop. Mae Môr y Gogledd yn
amgylchynu'r wlad, ag eithrio'r ffin ddeheuol â'r Almaen.

Unwyd Denmarc yng nghyfnod y Llychlynwyr, yn y 10g, gan y brenin Harald Ddantlas
(† 985), a drodd y wlad at Gristnogaeth. Yn yr 11g, cymerodd Denmarc feddiant ar
Loegr am gyfnod. Yn 1397, unodd a Sweden a Norwy. Parhaodd yr undeb a Sweden hyd
1523 a'r undeb a Norwy hyd 1814. Arferai Gwlad yr Iâ fod ym meddiant Denmarc
hefyd, hyd nes iddi ddod yn annibynnol yn 1944. O 1940 hyd 1945, meddiannwyd
Denmarc gan yr Almaen. Yn 1973 daeth yn rhan o'r Undeb Ewropeaidd.

Denmarc yw'r fwyaf deheuol o wledydd Llychlyn. Mae'n cynnwys y rhan fwyaf o
orynys Jylland (Jutland) a thua 405 o ynysoedd. Y mwyaf o'r rhain yw Sjælland,
Fyn, Lolland, Falster, Langeland, Als, Møn, Bornholm ac Amager. Tir isel yw bron
y cyfan o'r wlad, gyda mwy na 65% yn dir amaethyddol. Y copa uchaf yw Møllehøj,
170.86 medr.

Saif y brifddinas ar ynys Sjælland ("Seeland"), sydd a chulfor Øresund yn ei
gwahanu oddi wrth Sweden. Cysylltir Copenhagen a dinas Malmö yn Sweden gan Bont
Øresund a thwnel. Yr unig ffin ar dir sych yw'r ffin a'r Almaen yn y de.



https://cy.wikipedia.org/wiki/Caernarfon

Mae Caernarfon yn dref yng Ngwynedd, yng ngogledd-orllewin Cymru. Mae'n enwog yn
bennaf oherwydd Castell Caernarfon, sy'n gastell mawr o feini a godwyd gan
Edward I o Loegr. Daw enw'r dref o gaer gynharach, sef Segontium, y gaer
Rufeinig sydd ar dir uwch ar gyrion y dref. Y gaer hon a roddodd yr enw "Caer
Seiont yn Arfon" neu "Caer Saint yn Arfon", a ddaeth yn ddiweddarach yn
Gaernarfon. Mae gan y dref boblogaeth o 9,611 gyda 81.6% yn siaradwyr Cymraeg
(97.7% yn yr oedran 10-14), yn ôl Cyfrifiad 2001. "Cofi" y gelwir rhywun a aned
yn y dre.

Mae Caerdydd 198.7 km i ffwrdd o Gaernarfon ac mae Llundain yn 335.9 km. Y
ddinas agosaf ydy Bangor sy'n 12.7 km i ffwrdd.

Mae Caernarfon yn safle hanesyddol sydd wedi tyfu dros y canrifoedd i fod yn un
o brif drefi Gwynedd a gogledd-orllewin Cymru. Darganfuwyd olion o waith
amddiffynnol cyn-Rufeinig ar safle Twthill, ger y castell presennol. Roedd yn
well gan y Rhufeiniaid ddewis safle fymryn i'r de o'r dref i godi eu caer newydd
Segontium yn OC 75. O'r safle hwnnw roeddent yn medru rheoli'r mynediad i
benrhyn Llŷn a chadw golwg ar Afon Menai ac Eryri. Mae eglwys Llanbeblig, ger y
gaer, yn perthyn i ddiwedd y cyfnod Rhufeinig. Yn ôl traddodiad cafodd ei
sefydlu gan Peblig, un o feibion Macsen Wledig, a gysylltir ag Elen Luyddog a
Chaernarfon yn y chwedl Cymraeg Canol Breuddwyd Macsen Wledig. Yng nghainc
gyntaf Pedair Cainc y Mabinogi cysylltir y dref â Branwen ferch Llŷr.

Ychydig a wyddys am hanes y dref yn y canrifoedd ar ôl i'r Rhufeiniaid ymadael.
Cododd yr arglwydd Normanaidd Hugh d'Avranches, Iarll Caer, gastell mwnt a beili
yng Nghaernarfon tua 1090 ar safle'r castell presennol. Ond fe'i cipiwyd gan y
Cymry a bu Caernarfon yn nwylo tywysogion Gwynedd hyd y goresgyniad Seisnig yn
1283. Credir fod gan y tywysogion un o'u llysoedd yno. Ymwelodd Gerallt Gymro â
Chaernarfon yn ystod ei daith trwy Gymru yn 1188.

Codwyd Castell Caernarfon gan Edward I o Loegr ar ôl iddo feddianu Gwynedd. Fe'i
cynlluniwyd ar batrwm muriau dinas Caergystennin a thyfodd bwrdeistref Seisnig
yn ei chysgod. Gwnaethpwyd difrod helaeth i'r castell yn ystod y Gwrthryfel
Cymreig (1294-1295) dan arweiniad Madog ap Llywelyn. Ymladdwyd Brwydr Twthil ger
y dref ym 1401 rhwng llu Owain Glyndŵr ac amddiffynwyr y dref, ac ymosododd
rhyfelwyr Glyndŵr ar y dref a'r castell yn 1403 a 1404, ond heb lwyddo i'w
cipio.

Ar ddechrau'r 19g roedd Caernarfon yn dref Gymreig fywiog a dyfodd yn gyflym fel
porthladd ar gyfer allforio llechi. Codwyd cei newydd ar lan Afon Seiont ac
agorwyd Rheilffordd Nantlle i gludo llechi o chwareli Dyffryn Nantlle gan Robert
a George Stephenson yn 1827-28.

Erbyn heddiw mae Caernarfon yn dref farchnad brysur gydag un o'r canrannau uchaf
o siaradwyr Cymraeg yn y wlad.

Mae gwasanaeth bws rheolaidd (bob 10 munud yn ystod y dydd) yn cysylltu'r dref
gyda'r Felinheli, Bangor ac ymlaen i Landudno. Mae gwasanaethau rheolaidd hefyd
yn cysylltu Caernarfon gyda Porthmadog, Pwllheli a Dyffryn Nantlle sy'n golygu
bod tua 4 bws yr awr yn cysylltu Bontnewydd gyda'r dref. Mae gwasaneth bws bod
hanner awr yn mynd i Fethel, Llanrug a Llanberis.

Ers sefydlu S4C yn yr 1980au cynnar, mae'r diwydiant teledu wedi dod a gwaith i
dref y Cofis. Er bod dylanwad y diwydiant yn y dref wedi dirywio ers yr 1990au
cynnar, mae nifer o gwmniau teledu yn parhau i fod â swyddfeydd yn y dref. Mae
pencadlysoedd y cwmnïau canlynol yng Nghaernarfon:

Mae'r dref hefyd yn gartref i safle stiwdio cwmni Barcud Derwen lle mae rhaglen
Uned 5 (Antena Dime Goch) a rhaglen bêl-droed Sgorio yn cael eu darlledu unwaith
yr wythnos. Rhaglenni eraill sy'n cael eu cynhyrchu yn gyson yn y dref yw Y Sioe
Gelf (Cwmni Da), CNEX (Griffilms/Cwmni Da) a Sgorio Cymru (Rondo).

Mae C.P.D. Tref Caernarfon yn chwarae yn y Gynghrair Undebol. Mae dau glwb lleol
arall yn y dref, sef Caernarfon Wanderers sy'n chwarae yn Nghyngrair Gwynedd a
Caernarfon Borough sy'n chwarae yn adran gyntaf Cynghrair Caernarfon a'r Cylch.
Mae Tîm Pêl-droed Merched Caernarfon yn chwarae yng Uwchgynghrair Merched Cymru
a sefydlwyd yn nhymor 2009/10.

Cartref C.P.D. Tref Caernarfon a'r tîm merched yw'r Ofal. Mae Caernarfon Borough
yn chwarae ar Ffordd yr Aber, tra bod Caernarfon Wanderers yn defnyddio Cae Top,
cartref Bryncoch Utd ar y gyfres C'mon Midffild!.

Mae Clwb Rygbi Caernarfon yn chwarae yn Adran 4 (Gogledd Cymru) Cynghrair
SWALEC, ac mae ail-dîm y clwb yn chwarae yng Nghyngrair Gwynedd.

Cynhaliwyd Eisteddfod Genedlaethol yng Nghaernarfon ym 1886, 1894, 1906, 1921,
1935, 1940, 1943, 1959 a 1979. Am wybodaeth bellach gweler:



https://cy.wikipedia.org/wiki/System_cyfesurynnau_daearyddol

Her ychwanegol yw mynegi uchder pwynt (er enghraifft, ar wyneb y ddaear) er mai
nid sffêr berffaith mo'r ddaear. Defnyddir dau ddull gyffredin, sef amcangyfrif
o ffurf geomeregol y ddaear, neu mesur o rhyw farc safonol megis amcangyfrif o
lefel y môr.

Ceir mwy o fanylion technegol, gan gynnwys fformwlau mathemategol, am destun yr
erthygl yma yn yr papur A guide to coordinate systems in Great Britain oddi wrth
yr Ordnance Survey.

Nid yw'r ddaear yn sffêr berffaith. Yn hytrach, mae'n bêl sydd ychydig yn letach
o amgylch y cyhydedd. Yn ogystal, mae arwyneb y ddaear yn gymleth ac yn arw, yn
ymestyn o'r dyfnderoedd morwrol i gopaon mynyddoedd, ynghyd â'r platiau
tectonig. Felly, er mwyn diffinio system gyfesurynnol ar y ddaear, defnyddir
elfen geomertig sy'n symleiddio y sefyllfa, o leia yn fathemategol os nad yn
ddaearyddol.

Y symleiddiad mwyaf cyffredin ydy elipsoid ddau echelin (biaxial ellipsoid),
sy'n ffigwr tri-dimensiwn o hirgrwn wedi troi o amgylch ei echelin byraf. Gellir
defnyddio amryw elipsoidau er mwyn amcangyfrif ffurf y ddaear. Yn gyffredinol,
dibynna'r dewis ar ba ranbarth(au) sydd o dan sylw. Er enghraifft, defnyddir
elipsoid GRS80 (Geodetic Reference System 1980) gan system leoli GPS am ei fod
yn amcangyfrif cyffredinol i ran fwyaf o'r byd. Ar y llaw arall, defnyddir
elipsoid Airy 1830 gan yr Ordnance Survey i fapio Prydain am ei fod yn
amcangyfrif gwell yn y rhan hono o'r byd.

Lledred pwynt are wyneb y ddaear yw'r ongl rhwng y plân cyhydeddol (equitorial
plane) a llinell sy'n rhedeg drwy'r pwynt ac sy'n normal i'r elipsoid sy'n
amcangyfrif y ddaear (hy. yn ffurfio ongl 90° iddo ar ei arwyneb). Dynodir
lledred gan y lythyren Roegaidd φ neu phi.

Mae'r plân cyhydeddol yn rhannu'r ddaear i'r hemisffer ogleddol a'r hemisffer
deheuol. Gellir dynodi lledredau gogleddol gyda'r llythyren G a deheuol â D.
Lledred y pegynnau felly yw 90°G a 90°D. Lledred y cyhydedd yw 0°.

Hydred pwynt ar wyneb y ddaear yw'r ongl i'r dwyrain neu'r gorllewin rhwng
meridian dewisiedig i feridian arall sy'n pasio drwy'r pwynt. Dynodir lledred
gan y lythyren Roegaidd λ neu lambda.

Dewiswyd llinell sy'n pasio'n agos i'r Arsyllfa Frenhinol yn Greenwich i
gynrychioli'r prif feridian (prime meridian) sydd â lledred o 0°. Mae pwyntiau
i'r dwyrain o'r llinell yma yn yr hemisffer ddwyreiniol - mae eu hydredau rhwng
0°≤ λ ≤180°Dn. Felly hefyd, mae pwyntiau i'r gorllewin yn yr hemisffer
orllewinol, â hydredau 0° ≤ λ ≤180°Gn. Hydred y prif feridian yw 0°.



https://cy.wikipedia.org/wiki/S4C

Darlledwr sy'n darparu gwasanaethau teledu yn y Gymraeg yw Sianel Pedwar Cymru
neu S4C. Dechreuodd ddarlledu ar y 1af Tachwedd 1982. SuperTed oedd y rhaglen
gyntaf i'w ddarlledu ar S4C.

Ei gyfrifoldeb yw darparu gwasanaeth yn yr iaith Gymraeg yn bennaf yn yr oriau
brig. Cyn sefydlu S4C roedd Cymry Cymraeg yn ddibynnol ar raglenni achlysurol ar
BBC Cymru a HTV Cymru, yn aml yn hwyr yn y nos neu adegau amhoblogaidd eraill.
Roedd hyn yn annerbyniol i'r Cymry Cymraeg ac i'r di-Gymraeg hefyd am fod
rhaglenni Saesneg o weddill Prydain yn cael eu darlledu ar amseroedd gwahanol
neu ddim o gwbl.

Dros y 1970au bu ymgyrchwyr iaith yn brwydro dros gael gwasanaeth teledu
Cymraeg. Gwrthodwyd talu'r drwydded deledu gan Gymry amlwg, torrwyd i mewn i
stiwdios teledu a bu protestwyr hyd yn oed yn dringo mastiau a distrywio
cyfarpar darlledu. Yn 1980 gwnaeth Gwynfor Evans fygwth ymprydio hyd at
farwolaeth ar ôl i Lywodraeth Margaret Thatcher fynd yn ôl ar addewid a
wnaethant i roi sianel Gymraeg i Gymru. Ar ôl i Gymry amlwg megis Archesgob
Cymru ar y pryd, Cledwyn Hughes a Goronwy Daniel fynd i gyfarfod ag aelod o'r
cabinet fe newidiodd Margaret Thatcher ei meddwl ac fe gytunwyd i sefydlu'r
sianel.

Nid yw S4C yn cynhyrchu rhaglenni ei hun, ond yn eu comisiynu oddi wrth gwmnïau
annibynnol, ac yn y gorffennol bu gan y sianel enw da am gomisiynu cartwnau
megis SuperTed, Sam Tân, Shakespeare - The Animated Tales ac ati.

Cyllidir y gwasanaethau yn bennaf gan gymhorthdal drwy Adran Diwylliant,
Cyfryngau a Chwaraeon y Llywodraeth yn San Steffan. Mae S4C hefyd yn derbyn
arian am werthu hysbysebion ond bu gostyngiad yn lefel yr incwm o hysbysebu wrth
i wylwyr droi at ddulliau digidol o dderbyn eu gwasanaethau teledu, gan mai dim
ond ar analog y mae S4C yn gallu gwerthu hysbysebion o gwmpas rhaglenni Saesneg
Channel 4.

Mae'r BBC yn cyflawni ei ddyletswydd gyhoeddus trwy gynhyrchu deg awr o raglenni
bob wythnos, gan gynnwys rhaglenni poblogaidd megis Pobol y Cwm a Newyddion. Fel
gweddill gwasanaethau cyhoeddus y BBC, mae'r rhain yn cael eu hariannu drwy'r
drwydded deledu.

Ar yr adegau pan nad oedd sianel analog S4C yn darlledu yn Gymraeg dangoswyd
rhaglenni Channel 4 a gynhyrchwyd i weddill y Deyrnas Unedig, ond daeth hyn i
ben pan diffoddwyd teledu analog yng Nghymru yn 2009 a 2010 fel rhan o'r Newid i
Ddigidol yng ngwledydd Prydain.

Yn 2008 lansiwyd gwasanaeth i blant ar y sianel o'r enw Cyw, gyda chwech awr a
hanner o raglenni bob dydd o ddydd Llun i Ddydd Gwener.

Ar 20 Hydref 2010 cyhoeddodd Canghellor y DU George Osborne AS y byddai'r
cyfrifoldeb am ariannu S4C yn cael ei drosglwyddo i'r BBC. Roedd hyn yn dilyn
cyfres o drafodaethau rhwng Adran Diwylliant, Cyfathrebu a'r Diwydiant Creadigol
llywodraeth y DU a'r BBC. Doedd S4C na llywodraeth Cymru yn gwybod dim am y
trafodaethau hyn ac roedd y cyhoeddiad yn gwbl annisgwyl iddynt. Clywodd John
Walter Jones, Cadeirydd S4C, amdano am y tro cyntaf pan oedd yn gwrando ar Radio
Cymru. Dywedodd "Rydw i'n rhyfeddu at yr agwedd sarhaus mae Llywodraeth Llundain
wedi'i dangos, nid yn unig tuag at S4C, ond hefyd tuag at bobl Cymru ac i'r
iaith." Disgrifiodd Cymdeithas yr Iaith y penderfyniad fel "anghredadwy" gan
rybuddio fod hyn yn mynd â darlledu Cymraeg "yn ôl i'r 1970au pan nad oedd S4C
yn bodoli. Y gwir yw, erbyn 2015, mae'n bosib fydd na ddim sianel ar ôl i'r BBC
gymryd drosodd oherwydd toriadau Jeremy Hunt." Cyhoeddodd Awdurdod S4C eu bod am
wneud cais am adolygiad barnwrol o'r modd y penderfynwyd ar y newidiadau hyn a'r
sail cyfreithiol iddynt. Ymateb Gweinidog Treftadaeth Cymru, Alun Ffred Jones
AC, oedd fod y penderfyniad i newid y drefn o ariannu S4C yn "gywilyddus".
Ychwanegodd nad oedd unrhyw drafodaeth wedi bod, a'i fod (ar 20 Hydref 2010) yn
dal heb gael gwybod yn swyddogol am y penderfyniad. Dywedodd ei fod yn "ddiwrnod
du" i Gymru.

Ar 25 Hydref cafwyd ymateb swyddogol Bwrdd yr Iaith Gymraeg. Dywedodd Cadeirydd
y Bwrdd, Meri Huws, fod y penderfyniad yn un "cwbl sarhaus" ac y byddai'n cael
"effaith andwyol" ar yr iaith Gymraeg. Datganodd:

Ar y rhaglen ddogfen Week In Week Out a ddarlledwyd ar y 25 Hydref, 2010
dywedodd cyn-Uwch Gyfarwyddwr S4C, Geraint Stanley Jones (a fu yn y swydd o 1989
tan 1994) na fyddai'n ddoeth petai'r sianel yn dechrau brwydro yn erbyn y
llywodraeth. Dywedodd hefyd fod S4C wedi colli "hygrededd ac awdurdod" yn ystod
y misoedd diwethaf. Beirniadwyd Awdurdod S4C hefyd gan yr aelod seneddol
Ceidwadol Alun Cairns a ddywedodd fod yr awdurdod wedi tanseilio'i hun. Yn
ogystal â hyn, croeswyd y penderfyniad y byddai'r BBC yn cymryd rheolaeth o beth
o gyllid S4C gan gyfarwyddwr BBC Cymru, Menna Richards. Dywedodd Ms Richards ei
bod yn falch fod y BBC wedi gwneud y penderfyniad i gefnogi teledu cyfrwng
Cymraeg yn y dyfodol ac y byddai cwmnïau annibynnol sy'n cynhyrchu rhaglenni ar
gyfer S4C yn elwa yn y dyfodol. Cyn yr argyfwng cyllidol, roedd cyn-weinidog y
Swyddfa Gymreig, Rod Richards AS, wedi galw am i'r BBC gymryd rheolaeth o S4C o
achos "eu hystadegau gwylwyr siomedig".

Mewn cyfarfod cyhoeddus ar 30 Hydref, galwodd Cymdeithas yr Iaith ar yr holl
aelodau a'r cyhoedd yn gyffredinol i beidio talu eu trwydded deledu oni bai bod
Llywodraeth San Steffan yn gwarantu annibyniaeth S4C. Cefnogwyd hyn gan AC
Llafur Canolbarth a Gorllewin Cymru, Alun Davies. Dywedodd "fod rhaid
gwrthsefyll yr ymosodiad (ar S4C)".

Ar 1 Tachwedd 2010, ysgrifennodd arweinwyr y pedair prif blaid yn y Cynulliad
Cenedlaethol - sef Nick Bourne (Ceidwadwyr), Carwyn Jones (Llafur), Ieuan Wyn
Jones (Plaid Cymru) a Kirsty Williams (Democratiaid Rhyddfrydol) - lythyr ar y
cyd at David Cameron, Prif Weinidog y DU yn galw ar lywodraethau Cymru a'r DU i
gomisiynu adolygiad annibynnol o gynlluniau'r llywodraeth Brydeinig ar gyfer
S4C. Disgrifwyd y cydweithredu hyn gan y pedair plaid fel "cam anarferol" gan
Olygydd Gwleidyddol BBC Cymru, Betsan Powys. Dywedodd llefarydd ar ran Swyddfa
Cymru fod llywodraeth Prydain eisiau i S4C fod yn annibynnol.

Yn 1998 lansiwyd gwasanaeth teledu digidol daearol (a elwid yn Freeview yn
ddiweddarach) a llwyfan lloeren Sky ar draws y DU. Ar y gwasanaeth daearol
cafodd S4C ei wobrwyo gyda hanner Amlblecs A. Sefydlwyd cwmni S4C Digital
Networks (SDN) i werthu'r gofod hwn ac y tu allan i Gymru llogwyd y gofod i sawl
darlledwr yn cynnwys QVC. Cychwynwyd darlledu sianel uniaith Gymraeg S4C
Digidol, ac S4C2, a oedd yn darlledu cyfarfodydd Cynulliad Cenedlaethol Cymru.
Roedd S4C Digidol ac S4C2 ar gael drwy wledydd Prydain drwy loeren, yn ogystal â
thrwy Gymru ar TDD ac ar wasanaeth cebl Virgin Media mewn rhannau o Dde Cymru.
Wedi cwblhau y newid i ddigidol yng Nghymru ar 31 Mawrth 2010, caewyd hen
wasanaeth analog S4C gan adael y gwasanaeth S4C Digidol fel y brif sianel
Gymraeg.



https://cy.wikipedia.org/wiki/Owain_Glyn_D%C5%B5r

Yn ddisgynnydd i dywysogion Powys, Owain Glyn Dŵr neu Owain ap Gruffudd (1354 -
tua 1416) oedd y Cymro olaf i gael ei alw yn Dywysog Cymru. Defnyddir yr enw
Owain Glyndŵr hefyd, ac Owen Glendower yn Saesneg. Rhoddwyd iddo hefyd y llysenw
'Y Mab Darogan'.

Etifeddodd arglwyddiaethau Glyndyfrdwy a Chynllaith gyda'i ganolfan yn Sycharth,
ger Llansilin, Powys. Astudiodd y gyfraith yn Llundain, a gwasanaethodd gyda
lluoedd Henry Bolingbroke, gwrthwynebwr Rhisiart II, brenin Lloegr, a fyddai'n
ddiweddarach Harri IV, brenin Lloegr.

Ym mis Medi 1400, flwyddyn ar ôl i Harri feddiannu gorsedd Lloegr, dechreuodd
ffrae rhwng Owain a'i gymydog Reginald Grey, 3ydd Barwn Grey de Ruthyn, a
ddatblygodd yn gyflym i fod yn wrthryfel dros annibyniaeth i Gymru. Ar Ddydd
Gŵyl Mathew (23 Medi 1400) llosgodd Owain dref Rhuthun i'r llawr, heblaw'r
castell.

Ffurfiodd gynghrair strategol gyda gwrthwynebwyr mwyaf nerthol Harri. Carcharodd
Edmund Mortimer, ewythr 5ed Iarll y Mers (Sir Caergrawnt), a oedd yn hawlio
gorsedd Lloegr, ym 1402. Am gyfnod roedd yn rheoli bron y cyfan o Gymru, ond ar
ôl 1405 dechreuodd y gwrthryfel edwino'n raddol. Ceir y cofnod olaf am Owain yn
1412, ac nid oes unrhyw sicrwydd am ei hanes ar ôl hynny. Saif, fodd bynnag, yng
nghof y Gymru gyfoes fel un o arwyr pwysicaf y genedl.

Ganwyd Owain Glyn Dŵr i deulu uchelwrol yng ngogledd-ddwyrain Cymru. Roedd ei
dad Gruffudd Fychan yn etifedd i dywysogion Powys Fadog, disgynyddion Madog ap
Maredudd, rheolwr olaf Teyrnas Powys unedig. Ei fam oedd Elen ferch Tomos ap
Llywelyn o linach tywysogion Deheubarth. Roedd hi'n ddisgynnydd i Rhys ap
Gruffudd, (yr Arglwydd Rhys), felly gallai Owain hawlio bod yn etifedd Powys a
Deheubarth. Roedd etifedd olaf Teyrnas Gwynedd yn y llinach wrywaidd
uniongyrchol, Owain Lawgoch, wedi ei lofruddio yn 1378, ond trwy ei hen nain
roedd Owain yn ddisgynnydd i Gruffudd ap Cynan.

Roedd Owain felly mewn sefyllfa gref, o ran llinach, i hawlio bod yn Dywysog
Cymru, gam ei fod yn etifedd awdurdod y ddau Lywelyn, sef Llywelyn Fawr a
Llywelyn II, sefydlwyr Tywysogaeth Cymru yn y 13g.

Mae ansicrwydd ynghylch blwyddyn geni Owain. Awgryma cofnod achos cyfreithiol
Grosvenor v Scrope, lle'r ymddangosodd fel tyst, ei fod wedi ei eni yn 1359.
Rhydd un llawysgrif ddyddiad pendant: 28 Mai, 1354, tra ceir traddodiad iddo
gael ei eni yn 1349, blwyddyn y Pla Du. Nid oes sicrwydd ymhle y ganwyd ef
chwaith; mae'n bosib mai Sycharth, ger Llansilin yw'r lle mwyaf tebygol. Bu farw
ei dad rywbryd cyn 1370 gan adael ei fam yn weddw. Etifeddodd Glyndyfrdwy a
Chynllaith oddi wrth ei dad, a thiroedd yng nghymydau Gwynionydd ac Iscoed Uch
Hirwern yng Ngheredigion oddi wrth ei fam. Mae'n debyg bod Owain wedi treulio
rhywfaint o'i blentyndod yng nghartref Syr David Hanmer. Bu yn Llundain yn
astudio'r gyfraith am rai blynyddoedd, yn ôl pob tebyg ym mlynyddoedd olaf
teyrnasiad Edward III. Mae'n bur debyg ei fod yn Llundain adeg Gwrthryfel y
Werin yn 1381. Roedd yn ôl yng Nghymru erbyn 1383, a phriododd Margaret Hanmer,
a oedd yn ferch i Syr David Hanmer.

Gwyddys iddo ymladd yn yr Alban dros Rhisiart II, brenin Lloegr; ceir y cofnod
cyntaf amdano fel milwr yn 1384, pan oedd yn aelod o arsiwn Berwick-upon-Tweed,
gyda charfan o Gymry dan Syr Gregory Sais. Yn 1385 roedd yn ymladd yn Ffrainc yn
y Rhyfel Can Mlynedd, ac yn ddiweddarach y flwyddyn honno roedd yn yr Alban eto
dan John o Gaunt. Yn 1386 cofnodir iddo gael ei alw fel tyst yn achos Scrope v.
Grosvenor yng Nghaer. Yn 1387, roedd yn ne-ddwyrain Lloegr yn gwasanaethu dan
Richard FitzAlan, 11eg Iarll Arundel, a chymerodd ran mewn brwydr ar y môr oddi
ar arfordir Caint, pan orchfygwyd llynges o Ffrainc, Sbaen a Fflandrys. Yn
ddiweddarach y flwyddyn honno, bu farw ei dad-yng-nghyfraith, Syr David Hanmer,
a dychwelodd Owain i Gymru i fod yn ysgutor ei ystâd.

Treuliodd Owain y blynyddoedd nesaf ar ei stad. O'r cyfnod yma, yn ôl pob tebyg,
y mae cywydd enwog Iolo Goch yn canmol ei lys yn Sycharth yn dyddio. Roedd
Gregory Sais wedi marw yn 1390, a thua'r un adeg, dechreuodd Iarll Arundel golli
dylanwad; dienyddiwyd ef yn 1397. Yn 1399, cipiwyd grym Lloegr gan Henry
Bolingbroke, a ddiorseddodd y brenin Rhisiart II a dod yn frenin fel Harri IV.
Carcharwyd Rhisiart, a llofruddiwyd ef yn Chwefror 1400. Datblygodd cweryl rhwng
Owain a Reginald Grey, arglwydd Dyffryn Clwyd, a hawliai gyfran o diroedd Owain
Glyn Dŵr. Yn ystod teyrnasiad Rhisiart II, penderfynwyd yr achos o blaid Owain,
ond wedi i Harri IV gipio'r orsedd, ail-agorodd de Grey yr achos, gan fanteisio
ar y ffaith ei fod yn gyfaill i'r brenin. Dywed rhai ffynonellau fod de Grey
wedi oedi gyrru gwŷs gan y brenin i Owain yn hawlio cymorth milwrol yn yr Alban.
Erbyn i Owain dderbyn y wŷs, roedd yn rhy hwyr iddo ymateb.

Ar 16 Medi, 1400, gweithredodd Owain, a chafodd ei gyhoeddi'n Dywysog Cymru gan
ei gefnogwyr. Roedd hyn yn ddatganiad chwyldroadol ynddo'i hun. Ymledodd yr
ymgyrch drwy'r gogledd-ddwyrain. Erbyn 19 Medi, ymosodwyd ar Ruthun, cadarnle de
Grey, a bu bron iawn iddo gael ei dinistrio'n llwyr. Ymosodwyd ar Ddinbych,
Rhuddlan, castell y Fflint, Penarlâg, a Holt yn fuan ar ôl hynny. Ar 22 Medi
cafodd tref Croesoswallt ei difrodi mor ddrwg gan gyrch Owain fel y bu rhaid ei
hail-siarteru yn ddiweddarach. Erbyn y 24ain, roedd Owain yn symud i'r de drwy
Bowys a dinistriodd y Trallwng. Ar yr un pryd lansiodd nifer o aelodau teulu
Tuduriaid Penmynydd o ynys Môn, gyfres o ymosodiadau "guerilla" yn erbyn y
Saeson. Roedd y Tuduriaid yn deulu blaenllaw o Fôn ac wedi mwynhau perthynas
agos â Rhisiart II (bu Gwilym a Rhys ap Tudur yn gapteiniaid saethwyr bwa yn
ystod ymgyrchoedd Rhisiart yn Iwerddon. Newidiasant eu teyrngarwch i Owain Glyn
Dŵr wrth i'r rhyfel ymledu.

Troes Harri IV - oedd ar ei ffordd i geisio goresgyn yr Alban - ei fyddin tuag
at Gymru ac erbyn 26 Medi roedd wedi cyrraedd Amwythig ac yn barod i ymosod ar
Gymru. Mewn cyrch cyflym ond di-fudd arweiniodd Harri ei fyddin o amgylch
gogledd Cymru. Cafodd ei boeni'n gyson gan dywydd drwg ac ymosodiadau guerilla
gwŷr Owain. Erbyn 15 Hydref, roedd yn ôl yn Amwythig, heb fawr i'w ddangos am ei
ymdrechion.

Prif arweinydd yr ymgyrch yn erbyn Owain yng ngogledd Cymru oedd Henry Percy
("Hotspur"), mab hynaf Henry Percy, Iarll 1af Northumberland. Cynigiodd ef
bardwn i bawb o ddilynwyr Owain Glyn Dŵr, ac eithrio Owain eu hun a dau o
Duduriaid Penmynydd, Rhys ap Tudur a'i frawd Gwilym ap Tudur. Am rai misoedd,
ymddangosai fod y gwrthryfel yn dirwyn i ben. Fodd bynnag, ar ddydd Gwener y
Groglith 1401, cipiodd Rhys a Gwilym ap Tudur gastell Conwy. Tua mis Mehefin yr
un flwyddyn ymladdwyd brwydr Hyddgen yn uchel ar lethrau Pumlumon, ar y ffin
rhwng Powys a Cheredigion. Trechodd byddin fach Owain Glyn Dŵr lu mawr o Saeson
a Fflemingiaid oedd yn ceisio cyrraedd castell Aberystwyth. Arweiniodd Harri IV
gyrch i dde Cymru, a dienyddiwyd un o gefnogwyr Owain, Llywelyn ap Gruffudd
Fychan o Gaeo yn Llanymddyfri ar 9 Hydref. Ddiwedd Tachwedd, gyrrodd Owain
lythyrau at Robert III, brenin yr Alban ac at benaethiaid Iwerddon yn gofyn am
gymorth. Daeth y flwyddyn i ben gyda Brwydr Twthil ar 2 Tachwedd 1401, rhwng llu
Owain Glyn Dŵr ac amddiffynwyr Caernarfon.

Ymddangosodd comed yn ystod misoedd Chwefror a Mawrth 1402, a ystyrid gan lawer
yn argoel o fuddugoliaeth Owain Glyn Dŵr. Tua chanol mis Ebrill, cymerwyd gelyn
Owain, Reginald de Grey o Ruthun, yn garcharor ganddo gerllaw Rhuthun. Bu raid i
de Grey dalu 10,000 o farciau am ei ryddid. Enillodd Owain fuddugoliaeth bwysig
ym Mrwydr Bryn Glas ar 22 Mehefin 1402, ger pentref Pilalau, ar odre gogleddol
Fforest Faesyfed, ger Llanandras a'r ffin rhwng Swydd Henffordd a Powys.
Cymerwyd arweinydd y fyddin Seisnig, Syr Edmund Mortimer, yn garcharor. Yn nes
ymlaen byddai'n priodi Catrin, ferch Owain, ac yn sefyll ysgwydd wrth ysgwydd
gyda'r Mab Darogan yn erbyn brenin Lloegr. Yn 1402 hefyd, pasiodd Senedd Lloegr
y Deddfau Penyd, cyfres o ddeddfau yn erbyn y Cymry. Dan y deddfau hyn,
gwaherddid unrhyw Gymro, heblaw esgobion, rhag dal unrhyw swydd gyhoeddus, rhag
dwyn arfau a rhag byw mewn unrhyw fwrdeistref Seisnig. Roedd y gwaharddiad ar
ddal swydd gyhoeddus hefyd yn ymestyn i unrhyw Sais oedd yn briod a Chymraes.

Yn 1403, cododd Henry Percy (Hotspur) mewn gwrthryfel yn erbyn y brenin, a
gwnaeth gytundeb ag Owain. Lladdwyd Hotspur yn ymladd yn erbyn byddin y brenin
ym Mrwydr Amwythig ar 21 Gorffennaf. Nid oedd Owain a'i fyddin yn bresennol, er
bod rhai o'i gefnogwyr yno. Roedd Owain ei hun yn ymgyrchu yn Sir Gaerfyrddin,
lle cododd Cymry Dyffryn Tywi i'w gefnogi, ac ym mis Gorffennaf ildiwyd castell
a thref Caerfyrddin iddo. Ym mis Mai 1404, gyrrodd Owain lythyr at Siarl VI,
brenin Ffrainc, gan ei arwyddo fel Owynus dei gratia princeps Wallie. Cludwyd y
llythyr i Baris gan ddau lysgennad, ei frawd-yng-nghyfraith, John Hanmer, a'i
ganghellor, Gruffudd Yonge. Rywbryd yn ystod 1404, syrthiodd Castell Harlech a
Chastell Aberystwyth i Owain, gan gryfhau ei afael ar ganolbarth Cymru. Yr un
flwyddyn, cofnodir gan Adda o Frynbuga i Owain gynnal senedd ym Machynlleth.

Ar 28 Chwefror 1405, arwyddwyd y Cytundeb Tridarn rhwng Owain a'i gynghreiriad
Henry Percy, Iarll 1af Northumberland (tad Hotspur) ac Edmund Mortimer. Roedd y
cytundeb yma'n rhannu Ynys Brydain (heb gynnwys yr Alban) rhyngddynt fel
penaethiaid sofran, annibynnol. Yn ôl y ddogfen, roedd Owain Glyn Dŵr a phob
Tywysog Cymru ar ei ôl, i gael:

Ym mis Mawrth 1405 roedd Rhys Gethin yn y de, yn ymosod yn aflwyddiannus ar dref
Y Grysmwnt a'i chastell; curwyd ei fyddin o tua 8,000 o wŷr Gwent a Morgannwg
gan fyddin gref a anfonwyd o Henffordd i godi'r gwarchae. Ym mis Mai'r un
flwyddyn, gorchfygwyd byddin Owain ym Mrwydr Pwll Melyn gerllaw Brynbuga, Sir
Fynwy. Lladdwyd ei frawd, Tudur, a chymerwyd ei fab, Gruffudd yn garcharor. Tua
1 Awst, cynhaliwyd ail senedd Owain yn Harlech. Yn fuan wedyn, cyrhaeddodd
byddin Ffrengig o tua 2,600 o wŷr dan Jean de Hangest i Aberdaugleddau, Sir
Benfro, i gynorthwyo Owain. Ymunodd cefnogwyr Owain â hwy, a chipiwyd tref
Hwlffordd, ond nid y castell, yna cipiwyd tref a chastell Caerfyrddin ac
Aberteifi. Erbyn diwedd Awst, roeddynt gerllaw Caerwrangon, yn wynebu byddin y
brenin. Nid oedd yr un o'r ddwy fyddin yn barod i ymosod, ac ymhen wythnos,
enciliodd byddin Owain. Ymosododd y brenin ar Sir Forgannwg, ond roedd y tywydd
yn ddrwg, a bu raid iddo yntau encilio.

Cynhaliwyd cynulliad o'r Cymry ym Mhennal, ger Machynlleth ym mis Mawrth, 1406,
ac yno lluniwyd dogfen yn gosod allan bwriadau'r tywysog ynghyd â llythyr i'r
Brenin Siarl VI o Ffrainc; adnabyddir y dogfennau pwysig hyn fel Polisi Pennal.
Roedd Owain wedi derbyn llythyr gan Siarl VI ar ddechrau Mawrth, yn ei annog i
drosglwyddo ei deyrngarwch i Bab Avignon, Bened XIII. Yn y llythyr a anfonodd
Owain yn ôl at frenin Ffrainc ar 31 Mawrth, cytunodd i wneud hynny ar rai
amodau. Yn eu plith, roedd rhaid i Bened XIII gytuno i sefydlu eglwys Gymreig,
yn atebol i Dyddewi yn hytrach nag i Archesgob Caergaint, a sefydlu dwy
brifysgol, neu studia generalia, yng Nghymru, un yn y gogledd ac un yn y de.

Fodd bynnag, roedd llanw'r gwrthryfel eisoes ar drai. Yn yr un flwyddyn (1406)
cofnodir fod Penrhyn Gŵyr, Dyffryn Tywi a rhan helaeth o Geredigion wedi
ymostwng i'r Saeson. Erbyn diwedd y flwyddyn, roedd nifer fawr o gefnogwyr Owain
at Ynys Môn wedi ymostwng hefyd.

Yn ystod haf 1407, gwnaeth byddin brenin Lloegr, dan y tywysog Harri (yn
ddiweddarach Harri V, brenin Lloegr), ymdrech i ail-gipio Castell Aberystwyth,
oedd yn cael ei gadw dros Owain gan Rhys Ddu. Wedi trafodaethau heddwch,
cytunodd Rhys i ildio'r castell erbyn dyddiad penodol os nad oedd y gwarchae
Seisnig wedi ei godi. Fodd bynnag, pan aeth at Owain i ofyn am ganiatâd i
ildio'r castell, daeth Owain i Aberystwyth ei hun, a bygwth torri pen unrhyw un
a geisiai ildio'r castell, yn cynnwys Rhys. Methodd yr ymgais yma ar ran y
Saeson, ond ymosododd byddin Harri eto yn 1408, a syrthiodd y castell iddynt y
tro hwn.

Yn 1409 syrthiodd Castell Harlech i'r Saeson. Roedd Edmund Mortimer wedi marw yn
ystod y gwarchae, a chymerwyd Margaret, gwraig Owain, a dwy o'i ferched, yn
cynnwys Catrin, gwraig Mortimer, yn garcharorion.

Dienyddiwyd nifer o gefnogwyr amlwg Owain yr un flwyddyn neu yn 1410; Rhys Ddu
yn Llundain, Philip Scudamore yn Amwythig a Rhys ap Tudur yng Nghaer.

Nid oes cofnod pendant am hanes Owain ar ôl 1412, gan gymerodd Dafydd Gam, un o
gefnogwyr Cymreig amlycaf Harri IV, yn garcharor gerllaw Aberhonddu. Dyma'r tro
olaf i Owain gael ei weld gan ei elynion. Yn ôl llawysgrif Peniarth 135, a
ysgrifennwyd yn fuan ar ôl 1422:

Roedd Harri IV wedi marw yn 1413, a'i fab wedi ei olynu ar yr orsedd fel Harri
V. Ail-ddechreuodd ef yr ymladd yn y Rhyfel Can Mlynedd yn erbyn Ffrainc, ac yn
haf 1415 gofynnodd y brenin newydd i Gilbert Talbot gysylltu ag Owain, a chynnig
pardwn iddo. Ni chafwyd ymateb, ac yn 1416 gofynnwyd i Talbot geisio eto, trwy
fab Owain, Maredudd ab Owain Glyndŵr, y tro hwn. Unwaith eto, ni chafwyd ymateb.
Derbyniodd Maredudd bardwn ar 8 Ebrill, 1421. Nid oedd sôn am ei dad, sy'n
awgrymu efallai ei fod yn farw erbyn hynny. Buasai Owain Glyn Dŵr ymhell yn ei
chwedegau erbyn hynny, pe bai dal yn fyw; gwth o oedran yn yr Oesoedd Canol.

Ceir nifer o draddodiadau lleol yn Swydd Henffordd sy'n awgrymu ei fod wedi cael
lloches gyda'i ferch Alys, oedd yn briod a Syr John Scudamore, ym Monnington
Stradel, ac iddo farw yno, a'i gladdu yno neu yn Kentchurch gerllaw. Roedd
traddodiad arall yn yr ardal mai Owain oedd y bardd Siôn Cent, y bu teulu
Scudamore yn un o'i noddwyr.

Yn 2015 cyhoeddodd Gruffydd Aled Williams gyfrol Dyddiau Olaf Owain Glyndŵr
(Gwasg y Lolfa) ac ynddo mae'n awgrymu dau bosibilrwydd: yn gyntaf, sonia fod
llawysgrif a fu ym meddiant Robert Vaughan o'r hengwrt yn allweddol wrth geisio
ateb i'r cwestiwn ym mhle y claddwyd Owain. Mae'r cofnod, sydd yn llaw Vaughan,
yn awgrymu iddo gael ei gladdu ym mynwent eglwys fechan iawn pewn pentref yn
Swydd Amwythig: Cappel Kimbell lle i claddwyd Owen Glyn : yn sir Henffordd. Yn
ôl Gruffydd Aled Williams, mynwent Eglwys Sant Iago, ym mhentref Kimbolton yw'r
fan. Yr ail bosibilrwydd mae'n ei gynnig yw i Owain gael ei gladdu ger cartref
un o'i ferched yn Monnington Straddle (Alys, a briododd Syr John Scudamore), eto
yn Swydd Henffordd, gan fod traddodiad cryf yn yr ardal iddo'i gladdu yno mewn
hen domen gladdu. Bu'r tir yma'n rhan o dir cysegredig a gwyddys fod ar draws y
cae i'r domen dŷ o'r enw Chapel Cottage, a oedd yn y 14g yn gapel anwes.

Ychydig o gyfeiriadau sydd at Owain gan y beirdd yn y cyfnod ar ôl ei
ddiflaniad, ond cadwyd nifer fawr o chwedlau a thraddodiadau gwerin o'i gwmpas.
Gwelwyd Owain fel y Mab Darogan, ac fel enghraifft o thema'r Brenin yn y mynydd
neu'r Arwr Cwsg, gyda'r gred ei fod yn cysgu mewn ogof, i ddeffro ryw ddydd pan
fydd angen Cymru fwyaf a gorchfygu ei gelynion. Ceir traddodiadau tebyg am Owain
arall, Owain Lawgoch, ac ânt aml mae ansicrwydd at ba un y cyfeirir.

Cofnododd Elis Gruffydd ("Y Milwr o Galais)", chwedl am Owain yn 1548. Roedd
Abad Abaty Glyn y Groes wedi codi yn fore, ac yn cerdded ar y Berwyn. Cyfarfu ag
Owain Glyndŵr, a'i cyfarchodd ef "Syr Abad, rydych wedi codi yn rhy fore". "Na",
atebodd yr abad, "chychwi a godasoch yn rhy fore, o gan mlynedd".

Anffafriol bu barn haneswyr Cymreig ar Owain yn y canrifoedd nesaf, er
enghraifft David Powel yn ei Historie of Cambria, now called Wales yn y 16g. Y
rheswm pennaf am hynny oedd eu bod yn dibynnu ar lyfrau am y cyfnod gan haneswyr
Seisnig a chofnodion swyddogol Coron Lloegr sy'n portreadu Owain fel "bradwr"
penboeth a chreulon a ddaeth a gwae a dioddef i Gymru. Rhoddwyd darlun mwy
ffafriol ohono gan Thomas Pennant yn ei Tours in Wales yn 1778. Gyda datblygiad
y mudiad Cymru Fydd yn niwedd y 19g, cynyddodd diddordeb yn hanes Owain Glyn
Dŵr. Ceir portread ffafriol iawn ohono yn y cylchgrawn Cymru gan O. M. Edwards.
Yn 1905, cyhoeddodd Owen Rhoscomyl ei gyfrol ddylanwadol Flame-Bearers of Welsh
History sy'n disgrifio Owain fel arwr a ymgeleddai'r werin bobl: yn ateb i'r
cwestiwn "ble gladdwyd Glyndŵr?" ceir yr ateb ei fod yn gorffwys yng nghalon pob
gwir Gymro lle bydd yn aros yn ysbrydoliaeth i'r genedl am byth. Yn 1931,
cyhoeddodd John Edward Lloyd yr astudiaeth safonol gyntaf o fywyd a gwrthryfel
Owain, Owen Glendower. Diweddodd y llyfr gyda'r farn:

Yn ddiweddar mae Diwrnod Owain Glyn Dŵr wedi dod yn ddydd gŵyl answyddogol a
ddethlir yng Nghymru ar 16 Medi, y dyddiad y cyhoeddwyd Owain Glyn Dŵr yn
Dywysog Cymru yn 1400. Cytunwyd i hedfan baner Glyndŵr ar furiau Castell
Caerdydd ar 16 Medi 2006, mewn ymateb i bwysau gan y cyhoedd. Yn 2008, gydag
Alun Ffred Jones AC (Plaid Cymru) yn Weinidog Treftadaeth yn Llywodraeth Cymru,
cyhoeddodd Cadw eu bod am chwifio baner Glyndŵr ar gestyll Caernarfon,
Caerffili, Conwy a Harlech.

Enwyd nifer o bethau ar ôl Owain Glyn Dŵr . Rhoddwyd yr enw Llwybr Glyndŵr ar y
llwybr cerdded pellter hir ar draws canolbarth Cymru, sy'n ymweld â nifer o
safleoedd cysylltiedig ag Owain megis safle brwydr Hyddgen a thref Machynlleth,
lle cynhaliodd ei senedd gyntaf. Yn 2008, derbyniodd NEWI, yng ngogledd-ddwyrain
Cymru, statws prifysgol, a newidiodd ei enw i Brifysgol Glyndŵr. Dyfernir Gwobr
Glyndŵr yn flynyddol am gyfraniadau arbennig i'r celfyddydau yng Nghymru. Fe'i
rhoddir gan Ymddiriedolaeth Tabernacl Machynlleth i ffigyrau blaenllaw ym
meysydd cerddoriaeth, celf a llenyddiaeth yn eu tro.

Defnyddiwyd enw Owain hefyd gan fudiad Meibion Glyndŵr, fu'n cynnal ymgyrch
losgi tai haf o ddiwedd y 1970au ymlaen. Roedd rhai o'r negesau a anfonid i'r
awdurdodau gan y mudiad yn dwyn enw Rhys Gethin. Daeth Owain yn ail yn yr arolwg
barn ar-lein 100 o Arwyr Cymru a drefnwyd gan Culturenet Cymru yn 2004.

Roedd croeso i'r beirdd ar aelwyd llys Owain Glyn Dŵr yn Sycharth. Canodd Iolo
Goch gerddi moliant i Owain Glyn Dŵr a llys Sycharth. Mae ei ddisgrifiad o lys
Sycharth ymhlith y cerddi mwyaf adnabyddus o'r cyfnod. Ceir hefyd dwy gerdd o
fawl i Owain gan Gruffudd Llwyd a gyfansoddwyd yn y 1380au. Mae'n amlwg o'u
cynnwys fod y cerddi hyn i gyd wedi eu cyfansoddi cyn y gwrthryfel; nid erys yr
un gerdd gan fardd adnabyddus a gyfansoddwyd yn ystod y gwrthryfel na marwnad i
Owain. (ond gweler isod am y canu darogan).

Cedwir ar glawr gerddi i Rys Gethin, uchelwr o Nant Conwy a fu'n un o
gapteiniaid blaenaf Owain Glyn Dŵr. Mae'n cael ei ddisgrifio mewn un gerdd fel
hyn:

Ceir cerdd arall i Hywel Coetmor, brawd Rhys Gethin, a chapten ym myddin Owain
Glyn Dŵr fel ei frawd. Mae'r cerddi hyn, o awduriaeth ansicr, yn hynod wladgarol
ac mae lle da i gredu eu bod yn perthyn i gyfnod y gwrthryfel.

Gwyddys fod gan Owain fardd teulu o'r enw Crach Ffinnant gydag enw iddo'i hun
fel brudiwr ; bu gydag Owain yng ngarsiwn Berwick yn 1384 ac yng Nglyndyfrdwy
pan gyhoeddwyd Owain yn Dywysog Cymru ym Medi 1400.

Ceir 'Owain' fel enw am y Mab Darogan mewn nifer fawr o gerddi brud poblogaidd o
ddiwedd yr Oesoedd Canol, ond mae'n anodd eu dyddio yn fanwl. Mae'n bosibl fod
rhai yn dyddio o gyfnod Owain Lawgoch ond mae'r mwyafrif i'w dyddio i'r 15fed
ganrif ac felly'n perthyn i gyfnod Owain Glyn Dŵr neu gyfnod Rhyfeloedd y
Rhosynnau pan oedd y cof amdano fel arweinydd cenedlaethol yn fyw iawn. Mae
cerdd rydd a briodolir i Taliesin yn perthyn i gyfnod y gwrthryfel, yn ôl pob
tebyg. Cyfeiria at "arth (rhyfelwr) sych (Sycharth?)" a rhyfelwr arall o Eryri
yn codi yn erbyn y Saeson. Yna bydd:

Mae'n bosibl fod "rhannu'r deyrnas" yma yn gyfeiriad at y Cytundeb Tridarn
(gweler uchod).

Roedd "I Owain Glyndŵr" yn un o destunau Eisteddfod Corwen 1789 a drefnwyd gan y
Gwyneddigion. Cafwyd cerddi ar y testun gan Twm o'r Nant a Gwallter Mechain.
Diddorol nodi i'r eisteddfod gael ei chynnal yng Ngwesty Owain Glyndŵr.
Ailgydiodd hanes gwrthryfel Owain Glyn Dŵr yn nychymyg y Cymry yn y 19eg ganrif,
ond arhosodd yng nghysgod y ddau Llywelyn tan ddiwedd y ganrif honno.
Cyfansoddodd Felicia Hemans gerdd Saesneg ramantaidd amdano sy'n sôn am "the
blazing star" yn rhagfynegi dyfodiad yr arwr. Cyfansoddodd Robert Davies (Bardd
Nantglyn) 'Gywydd o Hanes Owen Glyndyfrdwy' yn 1826. Yn Eisteddfod Caerfyrddin
1867 enillodd y bardd Hwfa Môn y tlws am ei gerdd 'Owain Glyndwr'. Enillodd
Eifion Wyn gadair Eisteddfod Llangollen 1895 gyda'i awdl am Owain. Yn Eisteddfod
Corwen 1900 bu T. Twynog Jeffries yn fuddugol gyda'i awdl 'Owain Glyn Dwr', sy'n
gweld Owain fel math o ragflaenydd i'r mudiad gwladgarol Cymru Fydd.

Yn yr 20fed ganrif, canodd sawl bardd am Owain Glyndŵr. Ceir dwy gerdd nodedig
gan Gwenallt, er enghraifft, cerdd i 'Neuadd Glyndŵr' yn Sycharth gan John Penry
Jones, 'Bedd Owain Glyndŵr' gan Euros Bowen, 'Breuddwyd Glyndŵr' gan Dewi Emrys
James, a cherdd am Senedd-dŷ Owain Glyndŵr ym Machynlleth gan Cyril Jones.

Ymddengys Owain fel cymeriad yn nrama William Shakespeare Henry IV Rhan Un.
Mae'r cymeriad Glendower yn ymffrostgar ac yn haeru ei fod yn medru galw
ysbrydion, ond ar y llaw arall disgrifir ef fel:

Ysgrifennodd Beriah Gwynfe Evans ei ddrama boblogaidd 'Owain Glyndwr' ar gyfer
Eisteddfod Gadeiriol Llanberis 1879. Drama ramantus iawn ydyw, sy'n ddrych i'r
cyfuniad o wladgarwch Cymreig a breningarwch Prydeinig sy'n mor nodweddiadol o'r
19eg ganrif.



https://cy.wikipedia.org/wiki/Ieithoedd_Israel

Gwlad amlieithog yw Israel, o ganlyniad i wreiddiau amrywiol yr Israeliaid,
pobloedd cynhenid y wlad a'r niferoedd uchel o fewnfudwyr ers dechrau'r 20fed
ganrif. Hebraeg yw iaith ddyddiol yr Israeliaid Iddewig, sef tua 80% o'r
boblogaeth. Fel rheol hon yw'r iaith gymunedol ond nid o reidrwydd iaith yr
aelwyd gan deuluoedd o fewnfudwyr. Er bod nifer o fewnfudwyr yn parhau i siarad
eu hiaith gyntaf, dysgir yr Hebraeg gan y mwyafrif helaeth o'r boblogaeth
Iddewig gan roi ffordd o uno'r gymdeithas. Arabeg yw iaith frodorol yr
Israeliaid Arabaidd, sy'n cyfrif am ryw 20% o ddinasyddion y wlad. Mae'r
mwyafrif ohonynt yn byw mewn cymunedau Arabaidd ac yn defnyddio gwasanaethau
llywodraethol drwy gyfrwng yr Arabeg, ac nid ydynt i gyd yn dysgu'r Hebraeg yn
rhugl. Arabeg Safonol yw'r ffurf swyddogol, a siaredir y tafodieithoedd Arabeg y
Lefant, Arabeg y Bedwyn, a'r Iddew-Arabeg.

Yr Hebraeg a'r Arabeg yw ieithoedd swyddogol Israel ers 1923 yng nghyfnod y
Mandad Prydeinig ym Mhalesteina. Roedd Saesneg hefyd yn iaith swyddogol hyd
sefydlu'r wladwriaeth ym 1948. Dysgir Hebraeg, Arabeg a Saesneg gan blant ysgol
yn Israel. Mae nifer o arwyddion swyddogol yn Hebraeg, Arabeg a Saesneg. Er y
statws cyfartal rhwng dwy brif iaith y wlad, mae sefyllfa ieithyddol y maes
cyhoeddus yn anghyson ac yn adlewyrchu'r anghydfod rhwng y cymunedau Iddewig ac
Arabaidd. Er enghraifft, mae gwleidyddion adain-dde sy'n bwriadu gwneud Hebraeg
yn unig iaith swyddogol Israel. Prin yw'r cwmnïau a sefydliadau preifat sy'n
dewis defnyddio'r Arabeg, ac nid yw pob arwydd ffordd yn ddwyieithog neu gâi'r
enwau Arabeg eu Hebreiddio. Mae'n rhaid i fyfyrwyr fedru'r Hebraeg er mwyn
mynychu'r brifysgol yn Israel.

Yn ogystal â'r ddwy iaith swyddogol, mae rhan sylweddol o'r boblogaeth yn
medru'r Saesneg, a lleiafrif sy'n rhugl yn y Rwseg. Ers cwymp yr Undeb
Sofietaidd, ymfudodd dros un miliwn o Iddewon o Rwsia a chyn-weriniaethau
Sofietaidd eraill i Israel. Mae nifer o arwyddion a dogfennau swyddogol ar gael
yn y Rwseg. Siaredir yr Amhareg gan fewnfudwyr o Ethiopia. Parheir rhai
cymunedau i ddefnyddio ieithoedd Iddewig megis Iddew-Sbaeneg (Ladino),
Iddew-Almaeneg, Iddew-Tateg ac Iddew-Georgeg. Ymhlith yr ieithoedd eraill mae
Almaeneg, Sbaeneg, Rwmaneg, Pwyleg, Hwngareg, a'r Adyghe (Circaseg orllewinol).
Siaredir Ffrangeg gan nifer o Israeliaid o dras Rwmanaidd, Morocaidd, Algeraidd,
a Thiwnisaidd.

Iaith Arwyddo Israel, sy'n seiliedig ar Iaith Arwyddo'r Almaen, yw'r brif iaith
arwyddo. Ceir hefyd ieithoedd arwyddo lleol, hynny yw ieithoedd mewn cymunedau a
chanddynt niferoedd uchel o drigolion sy'n fyddar: Iaith Arwydd y Bedwyn
Al-Sayyid, Iaith Arwydd Kafr Qasem, ac Iaith Arwydd Ghardaia (sy'n hanu o ddinas
Ghardaia yn Algeria).

Iaith litwrgïaidd oedd yr Hebraeg ar ddechrau'r 20fed ganrif, a ddefnyddid mewn
gweddi, yn y synagog ac ar achlysuron yn unig. Yn sgil y mudiad Seoinaidd i
sefydlu gwladwriaeth Iddewig, cynyddodd cefnogaeth dros adfer yr Hebraeg yn
iaith genedlaethol i'r Iddewon. Arweiniodd y ieithydd o dras Lithwanaidd,
Eliezer ben Yehuda, yr ymdrech hon. Llwyddodd i gyfundrefnu'r ramadeg,
ysgrifennu'r geiriadur cyfoes cyntaf, a bathu nifer o eiriau modern. Ystyrir
hanes y Hebraeg Modern yn un o straeon llwyddiant adfer iaith.



https://cy.wikipedia.org/wiki/Cyfrifiadur

Dyfais electronig yw cyfrifiadur sy'n cynnwys uned brosesu ganolog (CPU) a chof,
y gellir ei ddefnyddio fel prosesydd geiriau neu i gadw cronfa ddata a myrdd o
ddibenion eraill. Y ffordd fwyaf cyffredin o gysylltu â'r rhyngrwyd yw trwy
gyfrifiadur. Gellir chwarae gemau ar gyfrifiadur neu ei raglennu i wneud
pethau'n otomatig.

Ceir cyfrifiadur llai, cludadwy ers tua 2000 (sef y gliniadur) a ffurf cludadwy
llai byth, sef y cledrydd.

Cyfeirir at yr hyn rydym ni heddiw'n ei adnabod fel cyfrifiadur (ac nid
'cyfrifydd' / 'accountant') gyntaf yn y Gymraeg yn Y Cymro ar y 23 Gorffennaf
1969 gan Owain Owain pan ysgrifennodd, Yn syml, mae'r cyfrifiadur yn ei gwneud
hi'n bosib i gofnodi y cyfan o wybodaeth yr hil ddynol drwy'r oesau mewn un lle,
mewn modd sy'n galluogi unrhyw unigolyn - o'i gartref ei hun er enghraifft -
archebu a derbyn unrhyw ran o'r wybodaeth honno. Rydych am weld cerflun mwyaf o
geffyl sydd mewn bod? Yna, o'ch cadair freichiau, a chyn i'r bys olaf adael y
botwm olaf, fe fydd llun y ceffyl ar y llen deledu yn eich ystafell.' Neu
gynllun pensaernïol Eglwys St Pedr yn Rhufain? Pwyswch fotymau eraill a dyna'r
cynllun pensaernïol yn dilyn y ceffyl mewn llai na chwinciad!



https://cy.wikipedia.org/wiki/Baner_Cymru

Daeth baner Cymru (a elwir hefyd y Ddraig Goch) yn faner swyddogol Cymru yn
1959. Mae'n dangos draig goch ar faes gwyrdd a gwyn. Am gyfnod, ymddangosodd y
ddraig ar fryn gwyrdd, ond mae'r hanneriad llorweddol yn draddodiadol. Hi yw'r
unig faner o un o wledydd y Deyrnas Unedig nad yw'n ymddangos ar Faner yr Undeb.
Y rheswm hanesyddol am hyn oedd statws gwleidyddol Cymru yng nghyfundrefn
gyfreithiol a gweinyddol coron Loegr yn dilyn y Deddfau Uno (1536–1543).

Cymru, Bhwtan a Malta yw'r unig wledydd cyfredol sydd â draig ar eu baneri, er y
bu ddraig ar faner Tsieina yn ystod Brenhinllin Qing.

Ym Mawrth 2007, datganodd y Parchedig George Hargreaves, arweinydd y Blaid
Gristnogol Gymreig, fod ei blaid yn sefyll yn etholiad 2007 y Cynulliad ac yn
bwriadu cael gwared ar y Ddraig Goch fel baner swyddogol Cymru a defnyddio Croes
Dewi Sant yn ei lle. Yn ôl y Blaid, y rheswm am hyn yw bod y ddraig yn symbol
o'r bwystfilod Satanaidd a ddisgrifant yn Llyfr y Datguddiad. Mae nifer o bobl,
yn cynnwys yr hanesydd John Davies, yn gwadu'r honiad yma.



https://cy.wikipedia.org/wiki/Wcrain

Gwlad a gweriniaeth yn nwyrain Ewrop yw Wcrain (hefyd Wcrain, Iwcrain ac
Ukrain). Ystyr y gair "Wcrain" yw'r "wlad gyda ffiniau" (yn debyg i'r "Mers"
rhwng Cymru a Lloegr, a gwledydd cyfagos iddi yw Ffederasiwn Rwsia, Belarws,
Gwlad Pwyl, Slofacia, Hwngari, Romania a Moldofa. Ei ffin i'r de yw'r Y Môr Du
ac i'r de ddwyrain ohoni mae'r Môr Azov.

Mae gan yr Wcrain arwynebedd o 603,628 km2 (233,062 millt sg), sy'n ei gwneud
hi'r wlad fwyaf yn Ewrop (o'r gwledydd hynny sy'n gyfangwbwl o fewn Ewrop).

Gwladychwyd neu meddianwyd ei thiroedd gan fodau dynol tua 44,000 o flynyddoedd
yn ôl, ac mae'n ddigon posib mai yma y dofwyd y ceffyl am y tro cyntaf, a'r fan
lle y cychwynwyd siarad Ieithoedd Indo-Ewropeaidd.

Mae ehangder ei thiroedd a'i ffermydd ffrwythlon dros y blynyddoedd yn golygu ei
bod ymhlith y gwledydd gorau am gynhyrchu grawn ac yn 2011, yr Wcrain oedd y
trydydd gorau drwy'r byd. Yn ô Cyfundrefn Masnach y Byd, mae'r Wcrain, felly'n
un o'r 10 gwlad mwyaf dymunol i'w meddiannu. Ar ben hyn, mae ganddi un o'r
diwydiannau creu awyrennau gorau.

Ceir poblogaeth o oddeutu 44.6 miliwn o bobl gyda 77.8% ohonyn nhw o darddiad
Wcrainaidd, 17% yn Rwsiaid, Belarwsiaid, Tatariaid neu'n Romaniaid. Wcreineg
yw'r iaith swyddogol a'i hwyddor yw'r wyddor Gyrilig Wcraneg. Siaredir y Rwsieg
hefyd gan lawer. Y crefydd mwyaf poblogaidd yn y wlad yw'r Eglwys Uniongred
Ddwyreiniol sydd wedi dylanwadu'n helaeth ar bensaerniaeth y wlad yn ogystal a'i
llenyddiaeth a'i cherddoriaeth.

O'r 9g ymlaen, roedd y diriogaeth a elwir yn Wcrain erbyn hyn yn ganolbwynt i
wareiddiad Slafaidd Dwyreiniol. Yn ystod y canrifoedd dilynol, fe'i rhanwyd
rhwng nifer o rymoedd rhanbarthol. Wedi cyfnod byr o annibyniaeth wedi Chwyldro
Rwsia ym 1917, daeth y wlad yn un o'r Gweriniaethau Sofietaidd cyntaf ym 1922.
Estynwyd tiriogaeth Gweriniaeth Sofietaidd yr Wcrain tua'r gorllewin wedi'r Ail
Ryfel Byd, ac eto ym 1954. Daeth Wcrain yn annibynnol unwaith eto wedi dymchwel
yr Undeb Sofietaidd ym 1991.

Yn ôl Cyfrifiad Wcrain 2001, mae'r Wcreiniaid ethnig yn ffurfio 77.8% o'r
boblogaeth. Grwpiau mawr eraill ydy'r Rwsiaid (17.3%), Belarwsiaid (0.6%),
Moldofiaid (0.5%), Tatariaid Crimea (0.5%), Bwlgariaid (0.4%), Hwngariaid
(0.3%), Rwmaniaid (0.3%), Pwyliaid (0.3%), Iddewon (0.2%), Armeniaid (0.2%),
Groegwyr (0.2%) a'r Tatariad eraill (0.2%). Poblogaeth wrban sy gan Wcrain gyda
67.2% yn byw mewn trefi.

Telir 12,250 hryvnia (tua £120) am y plentyn cyntaf, 25,000 hryvnia (tua £250)
am yr ail a 50,000 hryvnia (tua £500) am y trydydd a phedwerydd. Dim ond mewn
chwarter o'r ardaloedd mae cynnydd poblogaeth - i gyd yng ngorllewin y wlad.
Rhwng 1991 a 2004, symudodd tua 3.3 miliwn i mewn i Wcrain (o'r Undeb
Sofietaidd) ac aeth 2.5 miliwn allan - y rhan fwyaf i'r Undeb Sofietaidd. Yn
2006, roedd tua 1.2 million Canadiaid o dras Wcreiniaid yn arbennig yng
ngorllewin Canada.



https://cy.wikipedia.org/wiki/Israel

Gwlad yn y Dwyrain Canol ar arfordir y Môr Canoldir yw Gwladwriaeth Israel neu
Israel (Hebraeg: מְדִינַת יִשְׂרָאֵל, Medinat Yisra'el; Arabeg: دَوْلَةْ
إِسْرَائِيل, Dawlat Isrā'īl). Cafodd ei sefydlu ym 1948 yn wladwriaeth Iddewig.
Mae mwyafrif y bobl sydd yn byw yno yn Iddewon, ond mae Arabiaid yn byw yno,
hefyd. Lleolir Libanus i'r gogledd o'r wlad, Syria i'r gogledd-ddwyrain, Gwlad
Iorddonen i'r dwyrain, a'r Aifft i'r de. Mae'r Lan Orllewinol a Llain Gaza (ar
arfordir y Môr Canoldir) o dan reolaeth Israel sydd hefyd wedi meddiannu
Ucheldiroedd Golan. Mae Israel ar arfordir Gwlff Aqabah, y Môr Marw, a Môr
Galilea. Fe'i diffinir yn ôl ei chyfansoddiad yn wladwriaeth Iddewig,
ddemocrataidd; hi yw'r unig wladwriaeth â mwyafrif Iddewig yn y byd.

Bu mwy a mwy o Iddewon yn ymfudo i'r wlad (a alwyd yn Israel o'r 1920au ymlaen)
a oedd ar y pryd o dan lywodraeth Gwledydd Prydain. Fe ddaeth yn wlad noddfa
arbennig o bwysig i Iddewon yn sgíl twf Ffasgiaeth a Natsïaeth yn Ewrop yn y
1930au a'r 1940au.

Mae'r rhan fwyaf o gymdogion Israel, gan gynnwys y Palesteiniaid, pobl Libanus
a'r Aifft yn ddig wrth Israel am yr hyn a wnaeth yn 1948 ac am beidio â rhoi tir
a hawliau llawn i'r Palesteiniaid. Ers ei chreu mae Israel wedi brwydro dros ei
chornel ac mae sawl rhyfel wedi bod rhyngddi hi a gwledydd cyfagos yn yr hyn a
elwir Wrthdaro Arabaidd-Israelaidd. Un o'r ymosodiadau diweddaraf gan Israel
yw'r Ymosodiad a wnaeth ar Lain Gaza Rhagfyr 2008 hyd 2009 sef ('Ymgyrch Plwm
Bwrw' fel y'i gelwir) a lansiodd ar y 27ain o Ragfyr 2008.

Caiff Israel lawer iawn o arian gan Unol Daleithiau America a ddefnyddir ganddi
i brynu arfau, gan gynnwys arfau niwclear; oddeutu $3 biliwn y flwyddyn.

Yn Ionawr 2015 cyhoeddwyd y byddai'r Llys Troseddau Rhyngwladol yn agor
ymchwiliad i droseddau yn ymwneud ag Ymosodiad Israel ar Lain Gaza 2014.

Ymhlith y feirniadaeth gryfaf o Israel mae'r honiad ei bod yn hybu apartheid yn
y ffordd mae'n trin y Palesteiniaid; mynegwyd hyn gan nifer o bobl fydenwog, gan
gynnwys yr enillydd Gwobr Nobel Desmond Tutu a Nelson Mandela.

Traethodd Nelson Mandela yn helaeth am y tebygrwydd rhwng Israel a'r hen Dde
Affrica, “Our freedom is incomplete without the freedom of the Palestinians”. a
nododd Winnie Mandela:

Yn ei lyfr Palestine: Peace Not Apartheid (cyhoeddwyd 2006) dywedodd
cyn-Arlywydd Unol Daleithiau America Jimmy Carter, fod yn Israel:

Ar y llaw arall ceir rhai'n mynegi nad oes apartheid yma; dywedodd Benjamin
Pogrund, cynrychiolydd Israel yn y Cenhedloedd Unedig “ Occupation is
brutalising and corrupting both Palestinians and Israelis ... [b]ut it is not
apartheid. Palestinians are not oppressed on racial grounds as Arabs, but,
rather, as competitors — until now, at the losing end — in a national/religious
conflict for land.”

Mae bwyd Israelaidd yn gymysgedd o fwyd lleol a bwyd a ddaeth o bedwar ban y
byd, wrth i'r Israeliaid grynhoi yma yn yr 1950au. Datblygwyd math o fwyd a
elwir yn Israeli fusion cuisine. Kosher yw'r bwyd mwyaf poblogaidd a chaiff ei
goginio yn ôl yr Halakha Iddewig. Gan fod y boblogaeth naill ai'n Iddewon neu'n
Fwslemiaid, pur anaml y gwelir cig moch ar y fwydlen.



https://cy.wikipedia.org/wiki/Ff%C3%B4n_symudol

Ffôn di-wifr, cludadwy, bychan a ddefnyddir i drosglwyddo llais neu ddata i ffôn
arall yw ffôn llaw neu ffôn symudol neu, weithiau, ffôn lôn (Saesneg: Mobile
phone neu mobile).

Teclun electronig ydyw sy'n trosglwyddo'r wybodaeth yn ddigidol o orsaf (neu
fast) i orsaf, ar ffurf rhwydwaith. Gall drosglwyddo sawl math o wasanaeth megis
GSM, a SMS i ddanfon neges destun, ebost, neu gysylltiad gyda'r rhyngrwyd,
gemau, bluetooth, cyfathrebu isgoch (infrared), fideo ac MMS a ddefnyddir i
ddanfon a derbyn delweddau a fideo. Erbyn 2013 roedd system band llydan 4G wedi
cyrraedd gwledydd Prydain a olygai fod gwylio ffilmiau byw neu tele-gynadledda'n
bosib ar y ffôn llaw.

Yn 1914 roedd byddin Lloegr wedi datblygu math o ffôn cludadwy ar gyfer gogledd
Iwerddon, ffôn a oedd mewn dwy ran: y rhan siarad a gwrando gyda gwifr yn yn ei
gysylltu i flwch gyda batri a generadur llaw i greu trydan. Yn ôl dogfennau
mewnol y cwmni American Telephone & Telegraph, bu trafodaethau yngŷn â datblygu
ffôn diwifrau yn 1915, ond roedd y cwmni'n ofni y byddai rhyddhau ffonau o'r
fath yn tanseilio ei fonopoli ar y ffôn wifren yn yr Unol Daleithiau.

Lansiwyd y ffôn llaw cyntaf ar y farchnad yn Siapan a hynny yn 1978; roedd y
batri'n para tuag 20 munud. Yn 1971 datblygwyd y "Radiotelephone Chopper" ar
gyfer yr "Ideal Home Exhibition" yn Olympia a oedd yn gyfuniad o feic a ffôn. Yn
1973 roedd ffôn un darn wedi'i greu gan Bell Labvs, a gwnaed yr alwad cyntaf
arno gan Martin Cooper pan ffoniodd ei gydweithiwr Joel Engel. Erbyn Tachwedd
2007 roedd 3.3 biliwn ohonynt wedi cael eu gwerthu led-led y byd h.y. roedd 'na
1 ffôn i bob dau berson ar y blaned! Mae hyn yn gwneud y ddyfais defnyddiol hwn
y teclun electronig mwyaf poblogaidd yn y byd. Y ffôn cyntaf i ddarparu
cysylltiad i'r rhyngrwyd ac ebost oedd y Nokia Communicator a lansiwyd yn 1996,
lansiad a sefydlodd math newydd a drudfawr o ffonau symudol a alwyd yn ffonau
clyfar (neu smartphones). Yn 1999 cynigiodd gwasanaeth i-mode a WAP gan NTT
DoCoMo yn Siapan, gwasanaeth rhyngrwyd i weithio law-yn-llaw gyda'r cyfrifiadur.

Defnyddiwyd sglodyn ffôn (heb y cyfarpar sgwrsio) i fonitro larymau tŷ a
swyddfeydd o tua 2005 ymlaen; yn 2002 dechreuodd Cyngor Swydd Caergrawnt eu
gosod ar finiau lludw er mwyn hysbysu eu hadran gwagio biniau pa bryd roedd y
bin yn llawn. Cânt hefyd eu gosod ar lampau stryd er mwyn eu diffodd ar adegau
tawel er mwyn arbed trydan.

Signal radio sy'n cael ei ddanfon a'i dderbyn gan y ffôn llaw a hynny mewn ardal
gellog (cell site) gyda mast neu dŵr, polyn neu adeilad yn gwneud y gwaith odrwy
gyfrwng meicrodonnau radio wedi'u cysylltu â rhwydwaith cebl cyfathrebu a system
switsys (switching system). Mae gan y ffôn symudol trosglwydydd bychan i
drosglwydo llais a data i'r ardal gellog agosaf (sydd fel arfer o fewn 8 i 13 km
i ffwrdd.

Roedd rhai ffonau ar y cychwyn yn defnyddio trosglwydydd allanol (y carphone er
enghraift wedi'i leoli yn y car) a chyfyngwyd pwer y trosglwyddydd i lai na 3
Watt ERP neu Pwer Ymbelydrol Effeithiol (Effective Radiated Power). Erbyn hyn,
wrth gwrs, mae'r trosglwydydd yn y ffôn llaw - a hwnnw wedi'i leoli o fewn
milimetrau i'r pen. Gosodwyd uchafwsm o 0.6 Watt o bwer ar y ffonau hyn. Er bod
y ffonau modern yn saffach, mae nhw gryn dipyn yn wanach ac felly mae' rhaid
cael mwy o fastiau - a'r rheiny'n nes at ei gilydd. Yng nghefn gwlad Cymru, mae
hyn yn amlwg; er bod rhai mastiau wedi eu cuddliwio'n grefftus i edrych fel
coed!

Nokia sy'n cynhyrchu fwyaf o ffonau symudol gan gipio 40% o'r farchnad yn 2008.
Yn eu dilyn y mae: Samsung (14%), Motorola (14%), Sony Ericson (9%) ac LG gyda
7%. Dyna i chi 80% o'r farchnad wedi'i gymryd gan lond dwrn o gwmniau.

Anelwyd gwahanol fathau o ffonau at wahanol haenau o gymdeithas e.e. anelwyd y
RIM Blackberry ar gwsmeriaid corfforaethol a'u defydd helaeth o ebost; ac
anelwyd y SonyEricsson Walkman (musicphones) at y cerddor, y gyfres Cybershot
(cameraphones) ar gyfer y ffotograffydd a chyfres Nokia N fel camera
aml-gyfrwng. Mae hyn i gyd yn bosib gan fod y co-bach (neu'r memory stick yn
Saesneg) wedi cynyddu yn ei faint mor aruthrol.

Ym mis Awst 2009, cyhoeddodd y cwmni ffôn Samsung ei fod am wneud hanes yn y
diwydiant ffonau symudol trwy gynhyrchu meddalwedd rhyngwyneb ffôn symudol yn yr
iaith Gymraeg - y ffôn Cymraeg cyntaf yn y byd. Mae'r cwmni'n gweithio mewn
partneriaeth efo Orange ac fe fydd y model S5600 yn arddangos yn y siopau o'r 1
Medi 2009. Fe fydd gan y ffôn eiriadur efo 44,000 gair Cymraeg ar gyfer
negeseuon testun rhagfynegi (predictive text) a dewislenni hollol Gymraeg.



https://cy.wikipedia.org/wiki/David_Mitchell

Mae David James Stuart Mitchell (ganed 14 Gorffennaf 1974) yn gomediwr, actor ac
ysgrifennwr Seisnig. Ef yw hanner y ddeuawd Mitchell and Webb gyda'i bartner
comedi Robert Webb.

Serenodd Mitchell gyda Webb yn y comedi sefyllfa Channel 4 Peep Show yn chwarae
Mark Corrigan. Mae'r ddeuawd wedi ysgrifennu a serennu mewn nifer o raglenni
sgetsys gan gynnwys Bruiser, The Mitchell and Webb Situation, That Mitchell and
Webb Sound, ac hefyd That Mitchell and Webb Look. Rhyddhawyd eu ffilm gyntaf,
Magicians, yn 2007.

Mae Mitchell yn banelydd rheolaidd ar y rhaglen banel gomedi Would I Lie to
You?. Mae wedi ymddangos fel panelydd gwadd ar raglenni megis QI, Mock the Week,
Have I Got News for You, 8 Out of 10 Cats a The Big Fat Quiz of the Year yn
2005, 2007, 2009, 2011, 2014 a 2015. Mae wedi ymddangos mewn nifer o benodau o
Question Time. Ar y radio, mae'n cyflwyno'r gêm banel The Unbelievable Truth ar
BBC Radio 4.

Fel ysgrifennwr, mae Mitchell yn cyfrannu'n rheolaidd i erthyglau yn The
Observer a The Guardian.



https://cy.wikipedia.org/wiki/Russell_Howard

Mae Russell Joseph Howard (ganed 23 Mawrth 1980) yn gomedïwr, cyflwynydd teledu
a radio, ac actor Seisnig. Fe'i adnabyddir am ei ymddangosiadau ar y rhaglen
banel bynciol Mock the Week, ac am ei raglen deledu Russell Howard's Good News.
Yn ôl Howard, mae'r comedïwyr Lee Evans, Richard Pryor a Frank Skinner wedi
dylanwadu ar ei waith.

Ganwyd Howard ym Mryste yn fab i Dave a Ninette Howard. Mae ei chwaer a brawd
iau, o'r enwau Kerry a Daniel, yn efeilliaid. Mynychodd Ysgol Perins a Choleg
Alton yn Hampshire cyn mynd yn ei flaen i astudio economeg ym Mhrifysgol
Gorllewin Lloegr, Bryste. Mae Howard yn byw gyda'i gariad Cerys sy'n feddyg.
Maent yn byw yn Leamington Spa, Swydd Warwick gyda'u ci o'r enw Archie. Mae
Howard yn cefnogi Clwb Pêl-droed Lerpŵl a chwaraeodd dros Clwb Pêl-droed
Basingstoke Town cyn dod yn gomedïwr.

Rhwng 2006 a 2010, yr oedd Howard yn banelydd rheolaidd ar Mock the Week ar BBC
Two. Rhwng 2006 a 2008 yr oedd hefyd yn gyflwynydd ar y rhaglen radio wythnosol
The Russell Howard Show ar BBC 6 Music. Ers 2009, y mae wedi bod yn cyflwyno'r
gyfres gomedi Russell Howard's Good News, yn gyntaf ar BBC Three, ac wedyn ar
BBC Two. Pleidleisiwyd y rhaglen fel y Rhaglen BBC Three Orau Erioed ym mis
Chwefror 2013. Ym mis Rhagfyr 2015, gwnaeth Howard ei ddebut actio yn A Gert
Lush Christmas ar BBC Two, rhaglen yr oedd hefyd yn cyd-ysgriennu. Mae Howard
hefyd wrthi ar hyn o bryd yn cyflwyno ail gyfres Russell Howard's Stand Up
Central ar Comedy Central. Bydd hefyd yn cyflwyno'r gyfres o raglenni dogfen
teithio gyda'i fam, Travels With My Mum In The US, ar yr un sianel.

Yr oedd Howard ar daith yn 2007 gyda'i sioe Adventures a ryddhawyd ar DVD o dan
y teitl Russell Howard Live. Dechreuoedd ar daith gyda'i ail sioe Dingledodies
yn 2008, cyn dychweld gyda thrydedd sioe yn 2009 o'r enw Big Rooms and Belly
Laughs. Yr oedd un arall yn 2011 o'r enw Right Here Right Now, ac yn 2014 aeth
ar daith eto gyda'i sioe Wonderbox. Bydd yn dychwelyd i'r llwyfan yn 2017 gyda'i
sioe Round The World, taith a fydd yn ymweld â'r Deyrnas Unedig, Iwerddon,
Ewrop, Awstralia, Seland Newydd a'r Unol Daleithiau.



https://cy.wikipedia.org/wiki/De_America

Mae De America yn gyfandir yn Hemisffer y Gorllewin rhwng y Cefnfor Tawel a'r
Iwerydd. Mae'r rhan fwyaf ohono yn Hemisffer y De.

Cyfeirir ato yn aml fel yn rhan o'r Amerig, fel a wneir yn achos Gogledd
America. Enwyd De America ar ôl Amerigo Vespucci, yr Ewropead cyntaf i awgrymu
nad India'r Dwyrain oedd yr Amerig, ond y Byd Newydd.

Mae gan De America arwynebedd o 17,820,000 km² (6,880,000 mi sg), neu tua 3.5% o
arwynebedd y Ddaear. Yn 2005, amcangyfrifwyd fod y boblogaeth yn fwy na
371,200,000. Dyma'r pedwerydd cyfandir o ran arwynebedd (ar ôl Asia, Affrica, a
Gogledd America) a'r pumed o ran poblogaeth (ar ôl Asia, Affrica, Ewrop, a
Gogledd America).

Yr oes agos y cyfandir De America nifer o ynysoedd, y rhan fwyaf ohonynt yn
perthyn i wledydd ar y gyfandir. Mae tiriogaethau'r Caribî yn cael eu dosbarthu
gyda Gogledd America gan ddaearyddwyr. Mae gwledydd De America sy'n ffinio â Môr
y Caribî – yn cynnwys Colombia, Feneswela, Gaiana, Swriname, a Guyane – yn cael
eu adnabod fel De America Caribïaidd.



https://cy.wikipedia.org/wiki/David_Cameron

Gwleidydd Seisnig yw David William Donald Cameron (ganwyd 9 Hydref 1966) a oedd
yn Brif Weinidog y Deyrnas Unedig rhwng 2010 a 2016 ac Arweinydd y Blaid
Geidwadol rhwng 2005 a 2016. Roedd Cameron yn AS dros Witney rhwng 2001 a Medi
2016. Mae'n dod o ddinas Llundain, Lloegr.

Mae Cameron yn fab ieuengaf i Ian Donald Cameron (1932-2010), brocer stoc, a'i
wraig Mary Fleur (née Mount, ganwyd 1934, ynad heddwch, yn ferch i Syr William
Mount, 2il Barwnig). Cafodd ei addysg yng Ngholeg Eton. Astudiodd Cameron
Athroniaeth, Gwleidyddiaeth, ac Economeg yng Ngholeg y Trwyn Pres, Rhydychen.

Cyhoeddodd y byddai'n sefyll lawr fel Prif Weinidog ac arweinydd y Blaid
Geidwadol ar 24 Mehefin 2016 unwaith i'r blaid ethol arweinydd newydd. Roedd
disgwyl i hyn ddigwydd erbyn mis Medi 2016 ond gan mai Theresa May oedd yr unig
ymgeisydd ar ôl yn y gystadleuaeth fe'i hetholwyd yn arweinydd newydd ar 11
Gorffennaf 2016. Dyletswydd olaf Cameron oedd cymeryd rhan yn sesiwn Cwestiynau
i'r Prif Weinidog ganol ddydd ar 13 Gorffennaf 2016, cyn iddo deithio i Balas
Buckingham i gynnig ei ymddiswyddiad i'r Frenhines.

Ym mis Medi 2016, ymddiswyddodd o'i rôl fel Aelod Seneddol gan ddweud nad oedd
am "dynnu sylw oddi ar y penderfyniadau pwysig sy'n wynebu fy olynydd yn Stryd
Downing a'r llywodraeth".



https://cy.wikipedia.org/wiki/Clwb_P%C3%AAl-droed_Amed

Clwb chwaraeon yw Amed SK, (hen enw Diyarbakır Büyükşehir Belediyespor) yn
Diyarbakır, dinas Gyrdaidd yn Nhwrci. Yn 2015/16 roedd y clwb pêl-droed yn
chwarae yn ail adran Twrci a dyma yw clwb pêl-droed Cyngor Metrolopolitan
Diyarbakir.

Ym mis Hydref 2014, newidiwyd enw'r clwb i Amedspor (Amed yw enw Cyrdaidd y
ddinas). Roedd Ffederasiwn Twrci yn chwyrn yn erbyn y newid enw, a chafodd y
clwb ddirwy.

Yn mis Chwefror 2016 cafodd eu chwaraewr Deniz Naki ei atal rhag chwarae am 12
gêm a dirwy fawr am ysgrifennu cofnod Facebook yn talu teyrnged i'r rhai a fu
farw ac a anfwyd wrth amddiffyn ardaloedd Cyrdaidd rhag y Wladwriaeth
Islamaidd..

Yn ystod gêm gwpan yn erbyn Basaksehir yn nhymor 2015/16, bu grŵp cefnogwyr
Bariket yn lleisio ey cefnogaeth ei ddinasoedd Sur a Cizure, a oedd fel eu dinas
hwythau yn destun cyrffyw hirhoedlog gan fyddin Twrci, ac o ganlyniad
cyhuddwyddwyd y clwb o "bropoganda eidiolegol", cawsant ddirwy a gwaharddwyd
cefnogwyr o'u gêm nesaf. Yn yr un gêm roedd chwaraewr Basaksehir wedi gwneud
saliwt milwr er teyrnged i filwyr Twrci a oedd wedi marw yn y gwrthdaro rhwng y
Cyrdiaid a Thwrci.

Ar ddechrau eu gêm gwpan yn erbyn Fenerbahçe, safodd chwaraewyr y ddau dîm yn
llonydd am hanner mynd ar ôl y chwiban gyntaf mewn protest yn erbyn gwaharddiad
Deniz Naki.



https://cy.wikipedia.org/wiki/Cerddoriaeth

Cerddoriaeth yw celfyddyd a fynegir drwy gyfrwng sŵn wedi'i drefnu mewn amser.
Elfennau cyffredinol cerddoriaeth yw traw sy'n rheoli alaw a harmoni, rhythm
(a'i gysyniadau perthynol tempo a medr), deinameg, soniaredd a gwead.

Mae'r cread, perfformiad, arwyddocâd a hyd yn oed diffiniad cerddoriaeth yn
amrywio yn ôl diwylliant a chyd-destun cymdeithasol. Mae cerddoriaeth yn amrywio
o gyfansoddiadau trefniedig llym (a'u hail-gread yn ystod perfformiad) i
ffurfiau cerddorol byrfyfyriol. Fe ellir rhannu cerddoriaeth i mewn i genres
gwahanol.

I bobl yn nifer o ddiwylliannau, mae cerddoriaeth yn rhan hanfodol o'u ffordd o
fyw. Diffiniodd athronwyr Groeg ac India hynafol gerddoriaeth fel tonau wedi'u
trefnu'n llorweddol fel melodïau ac yn fertigol fel harmonïau. Yn gyffredinol
nid oes un cysyniad rhyng-ddiwylliannol sy'n diffinio beth yw cerddoriaeth
heblaw ei bod yn 'sŵn drwy amser'.

Mae'n rhaid bod datblygiad cerddoriaeth ymhlith bodau dynol cynnar wedi digwydd
wrth iddynt sylwi ar synnau naturiol fel y synnau y mae adar ac anifeiliaid
eraill yn gwneud wrth gyfathrebu. Cerddoriaeth gyn-hanesyddol yw'r enw a roddir
ar gerddoriaeth a gynhyrchwyd gan ddiwylliannau cyn-ysgrifen. Gall ysgolheigion
ddychmygu cerddoriaeth gyn-hanesyddol wrth astudio olion a ddargynfuwyd ar
safleoedd paleolithig, fel esgyrn gyda thyllau a ddefnyddiwyd fel ffliwt o ryw
fath.

Fe welir y cofnodion cynharach o fynegiant cerddorol yn y Samaveda yn India ac
mewn sgript gynffurf yn Ur sy'n dyddio o 2,000 C.C. Hefyd fe ddarganfyddwyd
offerynnau llinynnol o'r Gwareiddiad Dyffryn Indus.

Mae gan India un o'r traddodiadau cerddorol hynaf yn y byd; fe welir cyfeiriadau
at gerddoriaeth glasurol Indiaidd (marga) yn llenyddiaeth hynafol y traddodiad
Hindwaidd, y Veda. Mae gan draddodiad cerddorol Tseina hanes o dair mil o
flynyddoedd ac roedd cerddoriaeth yn agwedd pwysig o fywyd diwylliannol yng
Ngroeg hynafol



https://cy.wikipedia.org/wiki/Mathemateg

Astudiaeth o niferoedd a rhifau ydy Mathemateg, ynghŷd â strwythur, gofod a lle,
newid (Calcwlws), a nifer o israniadau eraill. Nid oes iddo ddiffiniad
perffaith, safonol, fodd bynnag.

Gellir gweld mathemateg fel estyniad o iaith, ar lafar neu'n ysgrifenedig, gyda
geirfa a chystrawen trachywir tu hwnt, ar gyfer disgrifio ac archwilio
perthnasedd materol a chysyniadol. Mae hefyd yn ymchwil i batrymau.

Daw'r gair mathemateg o'r Groeg μάθημα (máthema) sy'n golygu "gwyddoniaeth,
gwybodaeth, neu ddysg" a μαθηματικός (mathematicós) sy'n golygu "yn hoff o
ddysgu". Yn Lladin a Saesneg hyd at oddeutu 1700, roedd y term yn cyfeirio at
"seryddiaeth" a "sêr-ddewiniaeth", ond newid ystyr y gair rhwng 1500 a 1800. Mae
hyn wedi achosi peth camgyfieithu e.e. pan rybuddiodd Awstin o Hippo (sef Sant
Awgwstin) y dylai Cristnogion fod yn ddrwgdymus o mathematici (seryddwyr) gan
nad oedd yn cyfeirio at ystyr fodern o'r gair o gwbwl.

Gellir rhannu mathemateg, yn fras, yn ddwy ran: mathemateg bur a mathemateg
gymhwysol (yn cynnwys mecaneg, ystadegaeth a thebygolrwydd).

Rhaid cofio fod mathemateg yn rhan hanfodol o sawl astudiaeth arall e.e. ffiseg,
bioleg, cemeg a chaiff ei ystyried yn "flociau adeiladu" hanfodol o fewn y
pynciau hyn.

Y ddau fathemategydd enwocaf, mae'n debyg, yw Robert Recorde (tua 1510–1558),
mathemategydd a ddyfeisiodd y symbol am yr hafaliad (=) a William Jones (1675 –
3 Gorffennaf 1749), Machell, Ynys Môn - a fathodd y symbol π (y llythyren Groeg
pi) i gynrychioli cymhareb cylchedd cylch i'w ddiametr (3.1415). Recorde oedd
mathemategydd amlwg cyntaf Cymru ac ef a sgwennodd y llyfr algebra cyntaf yn
Saesneg. Roedd William Jones hefyd yn awdur ar lyfrau mathemateg ac yn gyfaill i
Syr Isaac Newton. Golygodd Jones rai o lyfrau Newton.

Awdur y llyfr cyntaf ar galcalws oedd John Harries (mathemategydd, o Lundain a
ddefnyddiodd nodiant William Jones (dotyn uwchben llythyren i gynrychioli d/dt).
Tri Chymro sydd wrth wraidd sylfaeni ystadegol y byd yswiriant yn y 18fed a'r
19eg ganrif, gyda Richard Price (1723–1791 o Langeinwyr, Gwm Garw yn eu harwain.
Ef hefyd a sylweddolodd bwysigrwydd waith ei gyfaill y Parch Thomas Bayes ac a'u
cyhoeddodd wedi marwolaeth Bayes: dyma'r hyn a elwir heddiw yn Theorem Bayes,
sef sylfaen ystadegaeth fodern. Ystadegydd iechyd mwyaf gwledydd Prydain yw
Brian T. Williams a aned yn Nhreorci, y Rhondda yn 1938.



https://cy.wikipedia.org/wiki/Gweriniaeth_Iwerddon

Gweriniaeth ar ynys Iwerddon yw Gweriniaeth Iwerddon (Gwyddeleg: Poblacht na
hÉireann, Saesneg: Republic of Ireland; yn swyddogol Éire neu Ireland). Dulyn yw
prifddinas y weriniaeth. Mae'n cynnwys 26 o 32 sir Iwerddon.

Gelwir pennaeth y wladwriaeth yn 'Uachtarán' neu Arlywydd, ond y 'Taoiseach'
ydyw pennaeth y llywodraeth neu'r Prif Weinidog. Nid yw'r wladwriaeth Wyddeleg
yn defnyddio'r enw 'Gweriniaeth Iwerddon' i ddisgrifiio ei hunan o gwbl, mewn
cytundebau rhyngwladwol a chyfansoddiadol Iwerddon (Éire, Ireland) yw'r enw a
ddefnyddir.

Yn fras, gellir disgrifio nodweddion daearyddol Iwerdon fel gwastadeddau eang
yng nghanol yr ynys, gyda mynyddoedd gerllaw'r arfordir yn amgylchynu'r
gwastadedd hwn. Y mynydd uchaf yw Carrauntoohil (Gwyddeleg: Corrán Tuathail),
sy'n 1,041 medr (3,414 troedfedd) o uchder. Ceir nifer sylweddol o ynysoedd o
amgylch yr arfordir, yn enwedig oddi ar yr arfordir gorllewinol.

Yr afon fwyaf ar yr ynys yw Afon Shannon, sy'n 259 km (161 millir) o hyd, gydag
aber sy'n 113 km (70 milltir) arall o hyd. Mae'n llifo i Fôr Iwerydd ychydig i'r
de o ddinas Limerick. Ceir hefyd nifer o lynnoedd sylweddol o faint.

Nodyn: * - Mae'r hen Swydd Ddulyn yn awr yn dair swydd newydd: (i) Contae Átha
Cliath Theas / County of South Dublin; (ii) Contae Fine Gall / County of Fingal;
(iii) Contae Dún Laoghaire–Ráth an Dúin / County of Dún Laoghaire-Rathdown.



https://cy.wikipedia.org/wiki/Berlin

Prifddinas yr Almaen a dinas fwyaf y wlad gyda 3,440,441 o drigolion
(31.03.2010) yw Berlin. Mae ar lannau'r afonydd Spree ac Havel ac mae'n dalaith
(Bundesland) yn ogystal â dinas. Mae hefyd yng nghanol talaith Brandenburg.

Ar ôl bod yn rhan o'r Mark Brandenburg, daeth Berlin yn dalaith ei hun ym 1920.
Michael Müller yw'r Regierender Bürgermeister ("maer llywodraethol") ar hyn o
bryd. (Gweler Meiri Berlin).

Sefydlwyd y dref tua 1200, ond roedd hi'n dwy dref ar y bryd: Berlin a Cölln.
Daethon nhw yn un dref ym 1307. Beth bynnag, er fod Berlin yn dref eithaf hen,
mae'n bennaf olion y deunawfed ganrif i'w weld.

Roedd llys brenhinoedd Prwsia yn Berlin, ond dechreuodd y dref dyfu'n gyflym yn
y pedwaredd ganrif ar bymtheg ar ôl dod yn brif ddinas yr Ymerodraeth Almaenig
ym 1871. Roedd hi'n brif ddinas yn ystod Gweriniaeth Weimar a rheolaeth y
Natsiaid a chafodd ei dinistrio yn ystod yr Ail Ryfel Byd.

Ar ôl y Rhyfel, rhannwyd y ddinas yn ddwy. Roedd y rhan ddwyreiniol yn brif
ddinas Gweriniaeth Ddemocrataidd yr Almaen (Dwyrain yr Almaen), ond Bonn oedd
prif ddinas Gweriniaeth Ffederal yr Almaen (Gorllewin yr Almaen).

Roedd Gorllewin Berlin yn rhan o Orllewin yr Almaen, ac felly yn glofan yn
nhiriogaeth Dwyrain yr Almaen. O ganlyniad, roedd hi'n bwysig yn ystod y Rhyfel
Oer. Ar 26 Mehefin 1948 dechreuodd blocâd Berlin ac ar ôl hynny awyrgludiad
Berlin. Ar 13 Awst 1961 dechreuwyd ar y gwaith o godi Mur Berlin.

Syrthiodd y mur ar 9 Tachwedd, 1989. Erbyn uniad yr Almaen y flwyddyn ddilynol
doedd dim ond o olion y mur i'w weld.



https://cy.wikipedia.org/wiki/Belarws

Gweriniaeth dirgaeëdig yn nwyrain Ewrop yw Belarws (hefyd Belarws, Belarŵs neu
Rwsia Wen; Belarwseg a Rwseg: Беларусь). Mae'n ffinio â Rwsia i'r dwyrain, ag
Wcrain i'r de, â Gwlad Pwyl i'r gorllewin, ac â Lithwania a Latfia i'r gogledd.
Minsk yw ei phrifddinas – mae dinasoedd mawr eraill yn cynnwys Brest, Grodno,
Gomel, Mogilev, Vitebsk a Bobruisk. Coedwigir un traean o'r wlad, ac mae
amaethyddiaeth a gweithgynhyrchu yn ganolog i'r economi. Belarws yw un o’r
gwledydd yr effeithwyd yn fwyaf difrifol arni gan ymbelydredd niwclear o
ddamwain atomfa Chernobyl o 1986 yn Wcrain.

Yn ystod ei hanes, bu rhannau Belarws dan reolaeth sawl gwlad, gan gynnwys
Dugiaeth Polatsk, Archddugiaeth Llethaw, Cymanwlad Gwlad Pwyl-Llethaw, ac
Ymerodraeth Rwsia. Daeth Belarws yn weriniaeth Sofietaidd ym 1922. Datganodd y
weriniaeth ei sofraniaeth ar 27 Gorffennaf 1990. Yn sgil cwymp yr Undeb
Sofietaidd, datganodd Belarws ei hannibyniaeth yn swyddogol ar 25 Awst 1991.
Alexander Lukashenko yw arlywydd y wlad ers 1994. Yn ystod ei reolaeth, mae
Lukashenko wedi gweithredu polisïau y cyfnod Sofietaidd, er gwaethaf
gwrthwynebiadau oddi wrth bwerau gorllewinol. Mae Belarws yn trafod gyda Rwsia i
uno'r ddwy wlad yn un wladwriaeth a elwir yn Undeb Rwsia a Belarws, er bod y
trafodaethau yn stolio ers sawl blwyddyn.

Rhanbarth y dalaith mawr Kievan Rus' oedd Belarws, tan y farwolaeth y Brenin
Yaroslav I "y Doeth" ym 1054.



https://cy.wikipedia.org/wiki/Affganistan

Gwlad dirgaeëdig yng Nghanolbarth Asia yw Gweriniaeth Islamaidd Affganistan neu
Affganistan (hefyd Affganistan). Mae'r wlad yn ffinio ag Iran, Pacistan,
Turcmenistan, Wsbecistan, Tajicistan a gorllewin eithaf Tsieina. Ei phrifddinas
yw Kabul.

Mae Affganistan yn wlad tirgaeedig o wastadeddau uchel a mynyddoedd. Mae cadwyn
fawr yr Hindu Kush yn cyrraedd dros 7,000 m o uchder yn Tirich Mir, ar y ffin â
Phacistan yn y gogledd-ddwyrain. Ceir amrywiadau mawr mewn hinsawdd mewn lle
cymharol gyfyngedig, yn amrywio o hinsoddau sych ac isdrofannol i hinsawdd
alpaidd eithafol yn y mynyddoedd. Mae'r dinasoedd a threfi pwysig yn cynnwys y
brifddinas Kabul a thref hanesyddol Ghazni yn y canolbarth, Herat a Kandahar yn
y gorllewin, Faizabad, Konduz, Mazar-i-Sharif a Maimana yn y gogledd, a
Jalalabad yn y dwyrain. Mae dŵr yn gymharol brin yn y wlad. Yr unig afonydd o
bwys yw Afon Oxus, sy'n rhedeg ar hyd y ffin ogleddol; afon Hari Rud yn y
canolbarth a'r gorllewin, Afon Helmand (Rud-e Helmand) yn y de-orllewin, sy'n
rhedeg dros y ffin i Iran i gael ei llyncu yng nghorstir hallt Daryacheh-ye
Sistan; ac Afon Kabul (Darya-ye Kabul) sy'n rhedeg o ardal Bwlch Khyber i
gyfeiriad Kabul.

Symudodd llwythi Iranaidd i'r ardal yn ystod yr ail fileniwm Cyn Crist. Mae
rheolaeth ar y wlad wedi newid sawl gwaith. Am ganrifoedd roedd yn ganolbwynt
Bactria, teyrnas hynafol a oedd yn ymestyn rhwng Persia a Chanolbarth Asia ac
India. Am gyfnod hir bu'n rhan o ymerodraeth Persia. Goresgynnodd Alecsander
Mawr rannau o'r wlad ar ei daith i'r dwyrain. Am gyfnod o rai canrifoedd roedd y
wlad yn ganolfan Fwdhaidd bwysig. Mae adfeilion Bamiyan yn dyst i hynny, ac yn
cysylltu'r wlad â diwylliant Bwdhaidd Canolbarth Asia (gwerddon Turfan er
enghraifft) a Tibet ar un llaw ac â dinasoedd Bwdhaidd Gandhara
(gogledd-orllewin Pacistan heddiw) ar y llaw arall. Fe orchfygodd yr Arabiaid
Bersia yn y 7g a meddiasant Affganistan yn ogystal. Fe'i gorchfygwyd gan y
Mongoliaid yn y 13g, ac am gyfnod, dan reolwyr Ghazni, roedd Affganistan ei hun
yn rheoli rhan sylweddol o ogledd-orllewin is-gyfandir India.

Sefydlwyd Emiraeth Affganistan yn 1747 ac yn ddiweddarach daeth dan ddylanwad
Prydain Fawr. Am ganrif a rhagor roedd Affganistan yn ddarn gwerin gwyddbwyll yn
y Gêm Fawr am reolaeth yng Nghanolbarth Asia rhwng Prydain a Rwsia. Ar ôl cyfnod
dan reolaeth bell Brydeinig enillodd y wlad radd o annibyniaeth yn 1919 dan yr
emir Amanullah Khan ac yn gyflawnach yn 1922 pan sefydlwyd Teyrnas Affganistan
yn unol â Chytundeb Rawalpindi.

Yn 1973 datganiwyd gweriniaeth. Cafodd y rhyfel cartref hir rhwng 1979 a 1992 a
phresenoldeb byddin Rwsia (hyd at 1989) effaith bellgyrhaeddol ar wleidyddiaeth
y wlad. Yn y 1990au tyfodd dylanwad a grym y Taleban ffwndamentalaidd ac o 1994
hyd at 2001 rheolwyd rhan sylweddol o'r wlad ganddynt. Yn 2001 ymosododd lluoedd
arfog UDA, gyda chymorth Cynghrair y Gogledd, ar y Taleban ac fe'u disodlwyd.
Ers hynny mae llywodraeth ddemocrataidd wedi rheoli y rhan fwyaf o'r wlad, gyda
chefnogaeth lluoedd NATO, ond erys y Taleban a'u cefnogwyr yn gryf yn y de a'r
dwyrain.

Mae Affganistan yn wlad Islamaidd ers yr 8g ond yn y gorffenol bu'n ganolfan
bwysig iawn yn hanes Zoroastriaeth a Bwdhaeth. Hyd at ddiwedd yr 20g roedd
Nuristan, i'r gogledd o ddyffryn Jalalabad, yn wlad baganaidd led-annibynnol a
elwid yn Kaffiristan (mae'r olaf o'r Kaffiriaid paganaidd yn byw dros y ffin yn
nhalaith Chitral ym Mhacistan).

Ceir nifer o fosgiau hanesyddol yn Affganistan, yn cynnwys y Mosg Las ym
Mazar-e-Sharif yn y gogledd, mosgiau hynafol dinas Herat yn y gorllewin ac
adfeilion mosg a minaret enwog yn Ghazni. Y safle Bwdhaidd pwysicaf yw Bamiyan,
yng nghanolbarth y wlad; yn anffodus dinistriwyd rhan sylweddol o'r cerfluniau
hynafol o'r Bwdha gan y Taleban ar ddiwedd y 1990au.

Ceir 34 talaith yn Affganistan, a adnabyddir yn lleol fel wilayats. Rhennir pob
talaith yn ei thro yn ardaloedd.

Mae Affganistan yn un o wledydd tlotaf y byd. Mae'r mwyafrif o'r bobl yn
gweithio ar y tir. Yn y dyffrynoedd a chymoedd mae rhwydweithiau dyfrhau yn
galluogi amaethyddiaeth a thyfu coed ffrwythau i ffynu. Yn y mynyddoedd a'r
gwastadeddau uchel bugeilio a chodi gwartheg a geifr yw asgwrn cefn yr economi
leol. Mae tyfu cnydau opiwm yn bwysig yn yr ardaloedd gwledig ers canrifoedd ac
mae canran uchel iawn o opiwm y byd yn dod o Affganistan. Mae nwyddau naturiol y
wlad yn cynnwys glo, petroliwm a nwy naturiol a mwyngloddir lapis lazuli yn y
gogledd, yn arbennig yn y Hindu Kush.



https://cy.wikipedia.org/wiki/I%C5%B5l_Cesar

Roedd Iŵl Cesar (Lladin: Gaius Iulius Caesar; 13 Gorffennaf 100 CC–15 Mawrth 44
CC) yn arweinydd milwrol a gwleidydd ym mlynyddoedd olaf Gweriniaeth Rhufain. Bu
ganddo ran fawr yn y digwyddiadau yn arwain at ddiwedd y weriniaeth a sefydlu'r
Ymerodraeth Rufeinig, er na fu ef ei hun yn ymerawdwr.

Roedd Cesar yn fab i Gaius Julius Caesar yr Hynaf ac Aurelia Cotta. Er bod
teulu'r Julii o dras uchel, yn wir yn haeru eu bod yn ddisgynyddion Aeneas o
Gaerdroea a thrwyddo ef yn ddibynyddion y dduwies Gwener, nid oedd aelod o'r
teulu wedi dal swydd conswl ers amser maith. Roedd modryb Cesar, Julia, yn wraig
i'r cadfridog Gaius Marius.

Yn 88 CC dechreuodd ymryson am rym rhwng Marius a Sulla, gyda theulu Cesar yn
ochri gyda Marius. Bu farw ei dad yn 85 CC, gan adael Cesar yn ben y teulu yn
bymtheg oed. Y flwyddyn wedyn, penodwyd ef i swydd Flamen Dialis, archoffeiriad
Iau. Yn 83 CC priododd Cornelia, merch y conswl Lucius Cornelius Cinna, oedd
mewn cynghrair a Marius. Wedi marwolaeth Marius, dychwelodd Sulla o'r dwyrain i
gipio grym yn Rhufain, ac ar ddechrau 81 CC, apwyntiwyd ef i swydd unben gan
Senedd Rhufain. Fel perthynas i Marius trwy briodas a mab-yng-nghyfraith i
Cinna, collodd Cesar ei swydd fel Flamen Dialis. Mynnodd Sulla ei fod yn ysgaru
Cornelia, ond gwrthododd Cesar a bu raid iddo adael Rhufain. Dychwelodd wedi
marwolaeth Sulla yn 78 CC.

Yn 75 CC teithiodd Cesar i Rhodos i astudio areithyddiaeth dan Apollonius Molon,
oedd eisoes wedi bod yn athro ar Cicero. Ar y ffordd yno, cipiwyd ei long gan
fôr-ladron o Cilicia, a chymerwyd ef yn garcharor a'i gadw ar ynys Pharmacusa yn
y Dodecanese. Pan ofynnodd y môr-ladron bris o ugain talent am ei ryddid,
mynnodd Cesar ei fod yn werth 50 talent. Addawodd Cesar i'r môr-ladron y
byddai'n dychwelyd ac yn eu croeshoelio i gyd. Wedi i'r pris gael ei dalu,
cododd Cesar lynges, daliodd y môr-ladron, a chroeshoeliodd hwy yn unol â'i
addewid.

Bu farw Cornelia ar enedigaeth plentyn tua 69 CC, ac yn 67 CC ail-briododd Cesar
a Pompeia. Ni fu iddynt blant, ac ysgarodd Cesar hi tua 61 CC.

Yn 60 CC daeth Cesar i gytundeb a Gnaeus Pompeius Magnus a Marcus Licinius
Crassus i rannu grym, a phriododd Pompeius ferch Cesar, Julia. Galwyd y
cynghrair yma yn y triumvirate. Yn ôl eu cytundeb, daeth Cesar yn llywodraethwr
dros Gâl, sef yr ardal sydd yn cwmpasu Gogledd yr Eidal, y Swistir a Ffrainc
heddiw.

Dywed Cesar fod un o uchelwyr yr Helvetii, Orgetorix, wedi cynllunio i'r holl
lwyth ymfudo o ardal yr Alpau i orllewin Gâl. Gadawodd yr Helvetii eu catrefi yn
58 CC. Erbyn iddynt gyrraedd ffîn tiriogaeth yr Allobroges, roedd Cesar wedi
malurio'r bont yn Genefa i'w hatal rhag croesi. Gyrroedd yr Helvetii lysgenhadon
i ofyn am ganiatad i fynd trwy'r tiriogaethau hyn, ond wedi i Cesar gasglu ei
fyddin ynghyd, gwrthododd roi hawl iddynt basio. Dilynodd Helvetii lwybr arall,
trwy diriogaethau'r Sequani, ac anrheithio tiroedd yr Aedui, a ofynnodd i Cesar
am gymorth. Ymosododd Cesar arnynt wrth iddynt groesi Afon Saône, a'u gorchfygu.
Gorchfygwyd hwy eto ger Bibracte, a bu raid iddynt ildio i fyddin Cesar yn fuan
wedyn. Gorchymynnodd iddynt ddychwelyd i'w hen diriogaethau.

Gorchfygodd Cesar fyddin o Almaenwyr oedd yn ceisio ymsefydlu yng Ngâl, ac aeth
ymlaen i goncro gweddill Gâl mewn cyfres o ymgyrchoedd rhwng 58 CC a 51 CC. Y
frwydr dyngedfennol oedd Brwydr Alesia yn 52 CC, pan orchfygodd Cesar gynghrair
o lwythau Celtaidd dan arweiniad Vercingetorix o lwyth yr Arverni. Roedd
Vercingetorix wedi encilio i fryngaer Alesia, a gosododd Cesar warchae arno.
Adeiladodd y Rhufeiniaid fur o amgylch y ddinas, gyda mur allanol i atal unrhyw
ymgais gan y Galiaid tu allan i Alesia i godi'r gwarchae. Ceisiodd byddin fawr o
nifer o lwythau godi'r gwarchae, ond gorchfygwyd hwy gan Cesar, a bu raid i
Vercingetorix ildio. Cadwyd ef yn garcharor yn Rhufain am bum mlynedd cyn ei
ddienyddio.

Ysgrifennodd Cesar hanes ei ymgyrchoedd yng Ngâl, dros gyfnod o wyth mlynedd, yn
ei lyfr De Bello Gallico.

Bu farw Julia wrth eni plentyn yn 54 CC, ac yn ddiweddarach y flwyddyn honno,
lladdwyd Crassus gan y Parthiaid. Yn 52 CC priododd Pompeius Cornelia Metella,
merch Quintus Caecilius Metellus Scipio, un o elynion pennaf Cesar, a dirywiodd
y berthynas rhwng Pompeius a Cesar.

Nid oedd llywodraethwr Gâl yn medru mynd i Rufain heb ganiatâd y Senedd. Pan
oedd gyrfa Cesar fel llywodraethwr y dalaith bron ar ben roedd ganddo broblemau
gwleidyddol ac roedd yn awyddus i ddychwelyd i Rufain cyn gynted â phosib rhag
i'w elynion gwleidyddol ennill y blaen arno. Yn 49 CC, croesodd Cesar a'i fyddin
Afon Rubicon, y ffin rhwng ei dalaith ei hun a'r Eidal, gan ddechrau rhyfel
cartref yn Rhufain.

Enciliodd Pompeius i Brundisium cyn croesi i Wlad Roeg, a'r rhan fwyaf o Senedd
Rhufain gydag ef. Croesodd Ceasr a'i fyddin ar ei ôl. Gorchfygwyd Pompeius gan
Cesar ym Mrwydr Pharsalus yn 48 CC, a ffodd Pompeius i'r Aifft. Pan gyrhaeddodd
yno, llofruddiwyd ef ar orchymyn y brenin Ptolemy XIII. Gadawodd hyn Cesar yn
feistr ar Rufain.

Teithiodd i'r Aifft lle'r oedd y frenhines Cleopatra yn ceisio adennill ei
gorsedd ar ôl cae ei halltudio gan ei brawd (a'i gŵr) Ptolemi. Gyda chymorth
Cesar, lladdwyd Ptolemi ac ail-feddiannodd Cleopatra yr orsedd. Syrthiasant mewn
cariad a chafodd Cleopatra fab o'r enw Caesarion, ond nid oedd y ddau yn gallu
priodi yn ôl y gyfraith Rufeinig. Penododd Cesar ei nai Octavianus fel ei aer yn
hytrach na'i fab. Daeth Octavianus i gael ei adnabod yn hwyrach fel Cesar
Augustus, ymerodr cyntaf Rhufain.

Roedd pobl a oedd o blaid Senedd gref yn anfodlon bod gan Iŵl Cesar gymaint o
bŵer. Ar Ides (sef canol y mis) Mawrth 44 CC galwyd Cesar i'r Senedd a
llofruddiwyd ef gan gynllwynwyr yn cynnwys ei ffrind Marcus Junius Brutus a
Gaius Cassius Longinus. Dilynwyd hyn gan ryfel cartref rhwng y gweriniaethwyr,
dan arweiniad Cassius a Brutus, a chefnogwyr Cesar dan arweiniad Marcus Antonius
ac Octavianus. Plaid Cesar fu'n fuddugol, ond yna datblygodd rhyfel rhwng Marcus
Antonius ac Octavianus. Wedi buddugoliaeth dros Antonius ym Mrwydr Actium, daeth
Octavianus/Augustus yn rheolwr Rhufain.

Roedd Cesar yn awdur cynhyrchiol, ond mae nifer o'r gweithiau y mae cofnod
amdanynt wedi eu colli, er enghraiifft ei Anticato. Y rhai sydd wedi goroesi yw:



https://cy.wikipedia.org/wiki/Gwyddeleg

Mae Gwyddeleg (Gaeilge) yn iaith Geltaidd. Mae tua 1,800,000 o bobl yn Iwerddon
yn siarad Gwyddeleg i raddau: 1,656,790 yng Ngweriniaeth Iwerddon (cyfrifiad
2006) a 167,487 yng Ngogledd Iwerddon (cyfrifiad 2001).

Datblygodd yr iaith Wyddeleg allan o iaith Geltaidd hynafol a elwir Goideleg
(arferir yr enw 'Celteg Q' yn ogystal; rhan o 'Gelteg P' oedd Brythoneg,
rhagflaenydd y Gymraeg). Gaeleg a Manaweg ydyw'r ieithoedd Goideleg eraill.
Maent yn fwy tebyg i'w gilydd nag ydyw'r Gymraeg i'r Gernyweg a'r Llydaweg. Bu
ymfudo rhwng Iwerddon a gorllewin yr Alban am ganrifoedd, ac mae traddodiad
llenyddol y Wyddeleg a'r Aeleg yn tarddu o'r traddodiad Hen Wyddeleg ac orgraff
y ddwy iaith yn rhannu nodweddion cyffredin. Fel yn achos y Gymraeg mae'n arfer
rhannu hanes yr iaith yn dri chyfnod, sef Gwyddeleg Diweddar, Gwyddeleg Canol a
Hen Wyddeleg.

Mae'r Wyddeleg wedi cilio fel iaith gymunedol naturiol llawer mwy na'r Gymraeg,
ond mae gan yr ardaloedd lle mae Gwyddeleg yn dal yn iaith lafar gymunedol
gydnabyddiaeth swyddogol. Nifer o ardaloedd bach gwledig ydynt, wedi'u gwasgaru
ar draws saith sir, a elwir gyda'i gilydd yn ardaloedd y Gaeltacht.



https://cy.wikipedia.org/wiki/Aderyn

Anifail asgwrn-cefn gydag adenydd, pig, plu, dwy goes a gwaed cynnes yw aderyn
(lluosog adar). Mae bron pob aderyn yn gallu hedfan, mae adar na allant hedfan
yn cynnwys yr estrys, y ciwi a'r pengwiniaid. Ceir mwy na 10,400 o rywogaethau o
adar. Maen nhw'n byw mewn llawer o gynefinoedd gwahanol ledled y byd. Adareg
(neu Adaryddiaeth) yw astudiaeth adar.

Mae strwythur adar wedi addasu ar gyfer hediad. Mae eu coesau blaen wedi newid i
adenydd. Mae gan adar big ysgafn heb ddannedd ac mae codennau aer tu fewn i'w
hesgwrn.

Mae adar yn dodwy wyau gyda phlisgyn caled. Mae'r rhan fwyaf o adar yn adeiladu
nyth lle maen nhw'n deor eu hwyau. Mae rhai adar yn cael eu geni'n ddall a
noeth. Mae adar eraill yn gallu gofalu am eu hunain bron ar unwaith.

Mae llawer o rywogaethau yn mudo er mwyn dianc rhag tywydd oer. Mae miliynau o
adar sy'n nythu yn Hemisffer y Gogledd yn mudo i'r de. Mae rhai adar Hemisffer y
De yn mudo i'r gogledd. Mae Morwennol y Gogledd yn hedfan ymhellach na unrhyw
aderyn arall o'r Arctig i'r Antarctig.

Esblygodd adar o ddeinosoriaid o'r urdd Therapoda, mae'n debyg. Archaeopteryx
yw'r adar ffosilaidd henaf. Roedd e'n byw tua 150 miliwn o flynyddoedd yn ôl.

Mae adar yn ffynhonnell bwysig o fwyd i bobl. Mae rhai adar fel yr iâr a'r twrci
wedi eu ffermio ar gyfer eu cig neu wyau. Anifeiliaid anwes poblogaidd yw rhai
adar e.e. y byji a'r caneri.

Mae llawer o adar wedi eu peryglu oherwydd hela a dinistr amgylcheddol. Mae
elusennau fel Cymdeithas Audubon yn yr Unol Daleithiau a’r RSPB yn y DU yn
ymgyrchu dros amddiffyniad adar.

Y cyntaf i gofnodi rhai o'r adar a welodd ar ei deithiau oedd Gerallt Gymro. Nid
oedd ganddo ryw lawer o ddiddordeb ynddynt ond mae rhai o'r sylwadau'n ddigon
diddorol, serch hynny, e.e.

"Clywir yn y coed cyfagos chwibaniad pereiddlais aderyn bach, y dywedodd rhai
mai cnocell y coed ydoedd, ond eraill, yn fwy cywir, mai peneuryn. Cnocell y
coed y gelwir yr aderyn bach, yr hwn a alwyd pic yn yr iaith Ffrangeg, a dylla'r
dderwen â'i ylfin cryf . . A pheneuryn y gelwir aderyn bach hynod am ei liw
euraid a melyn, a ddyry, yn ei dymor priodol, yn lle cân, chwibaniad melys; ac
oddi wrth ei liw euraid y derbyniodd ei enw, peneuryn."

Mae'n debygol iawn mai'r euryn (golden oriole) oedd yr aderyn a glywodd Gerallt
neu, fel y tybiai ei gyfeillion, cnocell werdd?

Un o gerddi mwya'r Gymraeg ydy cywydd i'r "Alarch" gan Dafydd ap Gwilym. Ceir
hefyd nifer o hen benillion sy'n sôn am adar:



https://cy.wikipedia.org/wiki/Abertawe

Mae Abertawe (Saesneg: Swansea) yn ddinas yn ne Cymru, ar aber Afon Tawe. Ail
ddinas fwyaf Cymru o ran maint ydyw, ar arfordir deheuol y wlad, i'r dwyrain o
Benrhyn Gŵyr. Tyfodd yn dref fawr yn ystod y ddeunawfed ganrif a'r bedwaredd ar
bymtheg.

Mae sir weinyddol Abertawe tua 378 km² mewn maint, ac mae'n cynnwys rhan isaf
Cwm Tawe a Gŵyr. Y boblogaeth ganol 2004 oedd rhyw 225,000 a 169,000 yn y
ddinas.

Yn 2011, roedd gan y ddinas boblogaeth o 239,000, gan ei gwneud hi'n ail ddinas
mwyaf poblog Cymru ar ôl Caerydd. Yn ystod ei hanterth diwydiannol yn ystod y
19eg ganrif, roedd Abertawe yn ganolfan allweddol i'r ddiwydiant copr, gan
fagu'r llysenw 'Copperopolis'.

Yn gyffredinol, mae darganfyddiadau archeolegol wedi'u cyfyngu i Benrhyn Gŵyr,
ac maent yn cynnwys eitemau o Oes y Cerrig, yr Oes Efydd a'r Oes Haearn.
Ymwelodd y Rhufeiniaid a'r ardal, yn ogystal a'r Llychlynwyr.

Yn wreiddiol, datblygodd Abertawe fel man masnachu i'r Llychlynwyr, ac yn
gyffredinol credir i enw Saesneg y ddinas darddu o "Sweyn's Ey" ("ey" oedd gair
yr Hen Lychlynwyr am "ynys"). Fodd bynnag, nid oes ynys ym Mae Abertawe, ac
felly mae'n bosib hefyd fod yr enw wedi dod o 'r gair "Sweyn" (newidiad o'r enw
Llychlynaidd "Sven") a "sey" (gair yr Hen Lychlynwyr a olygai "inlet"). Credir
mai sylfaenydd Abertawe oedd brenin Llychlynaidd Denmarc, Sweyn I, a drechodd
Eingl-Sacsoniaid Wessex a Mersia yn 1013, ac a deyrnasodd dros ymerodraeth fawr
a oedd yn cynnwys de Lloegr, Denmarc a Norwy. Y fersiwn cynharaf o'r enw a
wyddir amdano yw Sweynesse, a ddefnyddiwyd yn y siarter gyntaf a roddwyd rhyw
bryd rhwng 1158-1184 gan William de Newburgh, 3ydd Iarll Warwick. Rhoddodd i
siarter hwn statws bwrdeistref i Abertawe, gan alluogi trigolion y dref hawliau
penodol i ddatblygu'r ardal. Rhoddwyd ail siarter yn 1215 gan y Brenin Ioan. Yn
y siarter hwn, ymddengys yr enw fel Sweyneshe. Mae sêl trefol o'r cyfnod hwn yn
enwi'r dref fel Sweyse. Ymwelodd Gerallt Gymro ag Abertawe yn ystod ei daith
trwy Gymru yn 1188.Ymddengys yr enw Cymraeg am y tro cyntaf mewn cerddi Cymraeg
ar ddechrau'r 13g, lle sonir am "Aber Tawy".

Yn wreiddiol, arferai porthladd Abertawe fasnachu mewn gwin, gwlan, ffabrig ac
yn ddiweddarach, glo. Wrth i'r Chwyldro Diwydiannol gyrraedd Cymru, ystyriwyd
Abertawe yn leoliad synhwyrol i leoli safle mwyndoddfeydd copr oherwydd y
cyfuniad o borthladd, glo lleol a chysylltiadau masnachu gyda De-orllewin
Lloegr, Cernyw a Dyfnaint. Gweithredodd mwyndoddfeydd yno o 1720 ymlaen. Yn sgîl
hyn, agorwyd mwy o byllau glo (ymhobman o ogledd-ddwyrain Gŵyr o Clun i
Langyfelach a gwelwyd mwy o fwyndoddfeydd, yn bennaf yng Nghwm Tawe. Dros y
ganrif a hanner a ddilynodd, sefydlwyd gweithfeydd i brosesu arsenig, sinc, a
thun ac er mwyn creu tunplat a chrochenwaith. Ehangodd y ddinas yn gyflym iawn
yn y 18fed a'r 19g a chafodd y ddinas y ffugenw "Copperopolis".

O ddiwedd yr 17g tan 1801, tyfodd poblogaeth Abertawe o 500% - dengys y
cyfrifiad swyddogol cyntaf (ym 1841) fod Abertawe dipyn yn fwy o ran maint na
thref sirol Morgannwg, Caerdydd, gyda phoblogaeth o 6,099 o drigolion. Abertawe
oedd yr ail dref fwyaf poblog ar ôl Merthyr Tudfil (lle'r oedd poblogaeth o
7,705). Fodd bynnag, nid oedd y cyfrifiad yn adlewyrchu gwir faint Abertawe, am
fod rhannau helaeth o'r ardaloedd poblog tu allan i ffiniau'r fwrdeistref;
cyfanswm y boblogaeth mewn gwirionedd oedd 10,117. Gellir priodoli llawer o dŵf
poblogaeth Abertawe i fewnlifiad tu fewn a thu hwnt i Gymru. Ganwyd traean o
boblogaeth y fwrdeistref tu allan i Abertawe a Morgannwg, ac ychydig o dan
chwarter wedi eu geni tu hwn i Glawdd Offa.

Yn ystod yr 20g, lleihaodd y diwydiannau trymion yn y dref, gan adael Cwm Tawe
Isaf yn llawn gweithfeydd gwag a phentyrrau o wastraff o'r hen safleoedd.
Ail-ddatblygwyd rhannau helaeth o'r tir yng Nghynllun Cwm Tawe Isaf (sy'n parhau
o hyd). Ystad Ddiwydiannol Llansamlet oedd y canlyniad, a dim ond dociau tu
allan i'r ddinas a barhaodd i fod yn weithredol. Bellach mae Doc y Gogledd yng
nghanol y ddinas wedi newid i fod yn ganolfan siopa Parc Tawe tra bod Doc y De
wedi ei gweddnewid i fod yn Farina Abertawe.

Ar y 27ain o Fehefin 1906, trawodd un o'r daeargrynfeydd fwyaf erioed y Deyrnas
Unedig ddinas Abertawe, gyda chryfder o 5.2 ar Raddfa Richter. Pur anaml y bydd
daeargrynfeydd yn achosi difrod yn y DU am fod y mwyafrif yn digwydd ymhell o'r
ardaloedd poblog, ond pan drawodd y daeargryn Abertawe, achoswyd difrod i nifer
o'r adeiladau talaf.

Derbyniodd Abertawe statws dinas ym 1969 i nodi arwisgiad Tywysog Cymru. Gwnaed
y cyhoeddiad gan y tywysog ar y 3ydd o Orffennaf, 1969 tra'n teithio yng
Nghymru. Cafodd y ddinas yr hawl i gael arlgwydd faer ym 1982.

Effeithiwyd y dref yn ddrwg gan fomiau'r Almaen, yn yr Ail Ryfel Byd. Amcan y
bomio oedd dinistrio'r dociau ond canol y dref a ddioddefodd y difrod mwyaf. Ym
mis Chwefror 1941, yn ystod y Blitz, bomiodd 250 o awyrennau Abertawe gan ladd
400 o bobl. Roedd y fflamau i'w gweld mor bell i ffwrdd â Sir Benfro a Dyfnaint.
Ysgrifennodd y bardd Waldo Williams gerdd am y bomio, sef 'Y Tangnefeddwyr' ('yr
heddychwyr').

Mae Canol Dinas Abertawe wedi datblygu cryn dipyn. Mae gan y ddinas dair adeilad
cofrestredig Graddfa I, sef y Guildhall, Castell Abertawe a Thabernacl Treforys.
Yng nghanol y ddinas, ceir adfeilion y castell, y Marina, Oriel Gelf Glynn
Vivian, Amgueddfa Abertawe, Canolfan Dylan Thomas, Canolfan Amgylcheddol
Abertawe a'r Farchnad, sef marchnad dan-do fwyaf Cymru. Mae'r farchnad yn cefnu
ar ganolfan siopa'r Quadrant a agorodd ym 1978 a Chanolfan Dewi Sant a agorodd
ym 1982. Mae adeiladau nodedig eraill yn cynnwys Tŵr BT, Abertawe a adeiladwyd
tua 1970, Tŷ Alexandra a adeiladwyd ym 1976, Neuadd y Sir a adeiladwyd ym 1982.
Agorodd Canolfan Hamdden Abertawe ym 1977; derbyniodd wedd-newidiad sylweddol ar
ddechrau'r 21ain ganrif ac ail-agorodd ym mis Mawrth 2008. Tu ôl y Ganolfan
Hamdden, saif Amgueddfa Genedlaethol y Glannau a agorodd ym mis Hydref 2005.

Mae gan Abertawe hinsawdd cymhedrol sydd yn nodweddiadol o orllewin y Deyrnas
Unedig. Fel rhan o'r ardal arfordirol, mae Abertawe yn profi tymheredd ychydig
cynhesach na'r ardaloedd mynyddig neu yn y dyffrynoedd ymhellach i mewn i'r
wlad. Serch hynny, mae Abertawe'n agored i wyntoedd gwlyb yr Iwerydd:dengys
ffigyrau o'r Swyddfa Dywydd mai Abertawe yw'r ddinas wlypaf ym Mhrydain. Ganol
Haf gall y tymheredd yn Abertawe gyrraedd yr ugeiniau uchel (graddau canradd),
yn dibynnu ar y tywydd; y tymheredd uchaf a recordiwyd yn Abertawe oedd 31.6 °C
ym 1980.

Roedd poblogaeth Abertawe yn yr ardaloedd adeiledig o fewn ffiniau'r awdurdodau
unedol tua 179,485 yn 2011, a 238,700 oedd poblogaeth y cyngor. Gorseinon a
Phontarddulais yw'r ardaloedd adeiledig eraill o fewn yr awdurdod unedol.Yn
2011, roedd gan ardal adeiledig Gorseinon boblogaeth o 20,581 ac roedd gan
Bontarddulais boblogaeth o 9,073. Fodd bynnag, mae gan yr ardal drefol ehangach,
gan gynnwys y rhan fwyaf o Fae Abertawe, gyfanswm poblogaeth o 300,352 (gan ei
gwneud hi'n bedwaredd ardal drefol ar hugain fwyaf yng Nghymru a Lloegr). Mae
dros 218,000 o'r trigolion yn wyn; 1,106 o hil gymysg; 2,215 yn Asiaidd - yn
bennaf Bangladeshi (1,015); 300 yn ddu; a 1,195 yn perthyn i grwpiau ethnig
eraill.

Ganed tua 82% o'r boblogaeth yng Nghymru ac 13% yn Lloegr; gydag 13.4% o'r
boblogaeth yn siaradwyr Cymraeg.

O 1804 tan y 1920au, profodd Abertawe dwf parhaol yn ei phoblogaeth. Roedd y
1930au a'r 1940au yn gyfnod o ddirywiad bychan. Yn y 1950au a'r 1960au tyfodd y
boblogaeth ac yna syrthiodd yn y 1970au. Tyfodd y boblogaeth eto yn y 1980au,
cyn ostwng eto yn y 1990au. Erbyn y 2000au, profodd ychydig o dwf yn y
boblogaeth eto. Erbyn 2007 poblogaeth yr ardal oedd 228,100, ac erbyn 2011 y
boblogaeth oedd 239,000.

Defnyddir traethau Langland, Caswel a Limeslade gan nofwyr a thwristiaid â
phlant, tra bod traeth Bae Abertawe yn denu pobl sydd â diddordeb mewn chwaraeon
dŵr. Cysyllta llwybrau cerdded arfordirol y rhan fwyaf o gilfachau Penrhyn Gŵyr
â Bae Abertawe ei hun, a denir cerddwyr i'r rhan hon o'r wlad trwy gydol y
flwyddyn. Er nad yw'n enwog ymhlith twristiaid, mae ardaloedd yng ngogledd
Abertawe yn cynnig golygfeydd panoramig amrywiol o dirweddau mynyddog. Yn hen
bentref pysgota'r Mwmbwls (sydd wedi ei leoli ar ochr orllewinol Bae Abertawe),
ceir pier Fictorianaidd ynghyd â nifer o fwytai, tafarndai a siopau coffi. Ceir
golygfa banoramig o Fae Abertawe o'r promenad. Ym Mehefin 2015 rhoddwyd caniatâd
cynllunio i godi Lagŵn Bae Abertawe, sef cynllun i harneisio ynni carbon isel ym
Mae Abertawe a fydd y mwyaf o'i fath drwy'r byd ar ôl ei gwbwlhau. Disgwylir y
bydd y prosiect yn cynhyrchu £76 miliwn o bunnoedd, sy'n cynnwys elfen gref o
dwristiaeth.

Ar lan y môr, mae gan Fae Abertawe arfordir o bum milltir (8 km) sy'n cynnwys y
traeth, promenad, pwll nofio awyr agored i blant, canolfan hamdden, marina sy'n
cynnwys yr amgueddfeydd mwyaf newydd a'r hynaf yng Nghymru - Amgueddfa
Genedlaethol y Glannau ac Amgueddfa Abertawe. Yn y marina hefyd y lleolir
Canolfan Dylan Thomas sy'n dathlu bywyd a gwaith yr awdur gydag arddangosfa
parhaol o'r enw 'Dylan Thomas - Man and Myth'. Y ganolfan hon hefyd yw
canolbwynt Gŵyl Flynyddol Dylan Thomas (27 Hydref - 9 Tachwedd). SA1 Glannau
Abertawe yw'r datblygiad diweddaraf ar gyfer cartrefi, bwyta ac adloniant. Mae
Bae Abertawe, y Mwmbwls a Gŵyr yn gartref i amrywiaeth o barciau a gerddi a
cheir yno bron i 20 warchodfa natur. Mae Gerddi Clun hefyd yn gartref i gasgliad
o blanhigion a chynhelir 'Clyne in Bloom' yno ym mis Mai. Mae gan Barc Singleton
erwau o dir agored, gardd fotaneg, llyn cychod gyda chychod pedlo, a golff
gwallgo'. Mae Plantasia yn byramid gwydr sy'n cynnwys planhigion amrywiol, gan
gynnwys mathau sydd wedi diflannu yn y gwyllt. Ceir yno fwncïod, reptiliaid,
pysgod a thŷ ieir bach yr haf. Mae parciau eraill y ddinas yn cynnwys Parc
Cwmdonkin, lle chwaraeodd Dylan Thomas pan yn blentyn a Pharc Fictoria, Abertawe
sydd yn agos i'r promenad ar lan y mor.

Mae gan Abertawe ystod eang o weithgareddau yn cynnwys hwylio, sgïo dŵr, syrffio
a chwareon dŵr eraill, cerdded a beicio. Ym mis Medi 2012, agorwyd canolfan
Chwaraeon Dŵr o'r enw "360" ger San Helen ar lan y môr, ar gost o £1.4 miliwn.
Yn rhan o'r Lôn Geltaidd a Rhwydwaith Feicio Cenedlaethol, cynigia Abertawe
lwybrau beicio di-draffig ar hyd y glannau a thrwy Barc Gwledig Dyffryn Clun.
Ceir sawl cwrs golff ym Mae Abertawe, y Mwmbwls a Gŵyr hefyd.

Cyn iddo gau yn 2003, roedd Canolfan Hamdden Abertawe yn un o'r deg atyniad
mwyaf poblogaidd yn y DU; cafodd ei ail-ddatblygu fel parc dŵr dan-do a'i
ail-farchnata fel yr 'LC'. Cafodd ei agor yn swyddogol gan Frenhines Elizabeth
II ar y 7fed o Fawrth, 2008. Lleolir Pwll Cenedlaethol Cymru yn Abertawe hefyd.

Mae gan Abertawe ystod eang o dafarndai, bariau, clybiau, bwytai a dau gasino.
Lleolir y mwyafrif o fariau'r dref ar Stryd y Gwynt, tra bod y mwyafrif o
glybiau nos, gan gynnwys Oceana wedi'u lleoli ar y Ffordd y Brenin. Mae Milltir
y Mwmbwls, a gafodd ei ddisgrifio gan y BBC fel "pub crawls" enwocaf Cymru, wedi
lleihau yn ei boblogrwydd dros y blynyddoedd diwethaf, gyda nifer o'u tafarnai
wedi'u trosi'n fflatiau neu'n fwytai.

Yn 2007, enwyd Bae Oxwich ar Benrhyn Gŵyr fel y traeth mwyaf prydferth yn y
Deyrnas Unedig gan ysgrifennwyr teithio a oed wedi ymweld â thros 1,000 o
draethau ledled y byd er mwyn dod o hyd i'r tywod perffaith. Canmolodd The
Travel Magazine Oxwich am ei golygfeydd "magnificent and unspoilt", gan ei
ddisgrifio fel "man gwych i oedolion a phlant i ddarganfod". Mae gan y traeth
dair milltir (5 km) o dywod euraidd, meddal, gan ei wneud yn ddelfrydol ar gyfer
teuluoedd. Enwyd y traeth hefyd gan The Guardian fel un o ddeg traeth gorau'r
DU.

Ym 1887, roedd Abertawe yn drefgordd ger aber yr afon Tawe, a orchuddiai 4,562
era yn sir Morgannwg. Cafwyd tri prif estyniad i ffiniau'r fwrdeistref, ym 1835
am y tro cyntaf, pan ychwanegwyd Treforys, St.Thomas, Glandŵr a rhan o blwyf
Lansamlet. Gwelwyd yr ail estyniad ym 1889, pan gynhwyswyd yr ardaloedd o
amgylch Cwmbwrla a Threwyddfa, ac yna ym 1918 pan ehangwyd ymhellach i gynnwys
hen blwyf Abertawe yn ei chyfanrwydd, y rhan ddeheuol o blwyf Llangyfelach,
plwyf Llansamlet yn ei chyfanrwydd, ardal drefol Ystumllwynarth a phlwyf Brynau.

Ym 1889, derbyniodd Abertawe statws cyngor bwrdeistref, a chafodd statws dinas
ym 1969. Arferai Abertawe fod yn un o fannau cryfaf y Blaid Lafur, a than 2004
roedd gan y blaid fwyafrif, ac o ganlyniad, reolaeth dros y cyngor am 24
mlynedd. Bellach y Democratiaid Rhyddfrydol yw'r prif blaid o fewn y
weinyddiaeth a daethant i bŵer yn etholiadau lleol 2004. Ar gyfer 2009/2010,
Arglwydd Faer Abertawe oedd Cynghorydd Alan Lloyd ac am 2010/2011: Richard
Lewis.

Mae'r ddinas yn rhan hefyd o'r Rhanbarth Gorllewin De Cymru a chaiff ei
wasanaethu gan Peter Black AC, Alun Cairns AC, Dai Lloyd AM a Bethan Jenkins AC.

Yn wreiddiol, datblygidd Abertawe yn ganolfan ar gyfer mwyngloddio a metelau, yn
enwedig y diwydiant copr, o ddechrau'r 18fed ganrif. Cyrhaeddodd y diwydiant ei
uchafbwynt yn y 1880au, pan mwyndoddwyd 60% o'r copr a fewnforiwyd i Brydain yn
Nghwm Tawe Isaf. Fodd bynnag, erbyn diwedd yr Ail Ryfel Byd, roedd y diwydiannau
hyn wedi lleihau'n sylweddol, ac yn y degawdau a ddilynodd gwelwyd newid at
economi yn y sector wasanaeth. [angen ffynhonnell]

O'r 105,900 yr amcangyfrifir sy'n gweithio yn Ninas a Sir Abertawe, cyflogir 90%
yn y gwasanaethau cyhoeddus, gyda chanran gymharol uchel (o'i gymharu â
chyfartaledd Cymru a'r DU) yn gweithio ym meysydd gweinyddiaeth gyhoeddus,
addysg ac iechyd a bancio, cyllid ac yswiriant, a chanrannau cyfatebol o uchel
mewn swyddi cysylltiedig â'r sector wasanaeth, gan gynnwys galwedigaethau
gweinyddol/ysgrifenyddol a gwerthiant/gwasanaethau cyhoeddus. Cred yr awdurdod
lleol fod y patrwm hwn yn adlewyrchu rôl y ddinas fel canolfan wasanaeth ar
gyfer De Orllewin Cymru.

Yn Hydref 2009, roedd gweithgarwch economaidd a chyfraddau diweithdra Abertawe
ychydig yn uwch na'r cyfartaledd Cymreig, ond yn is na chyfartaledd y DU. Yn
2005, y GYC y pen yn Abertawe oedd £14,302 – bron 4% yn uwch na'r cyfartaledd
Cymreig ond 20% yn is na'r cyfartaledd Prydeinig. Y cyflog cyfartalog
llawn-amser yn Abertawe oedd £21,577 yn 2007, a oedd bron yn union yr un peth
a'r cyfartaledd Cymreig

Cynhaliwyd Eisteddfod Genedlaethol yn Abertawe ym 1891, 1907, 1926, 1964, 1982 a
2006. Am wybodaeth bellach gweler:



https://cy.wikipedia.org/wiki/Sali_Mali

Cymeriad plant poblogaidd Cymreig yw Sali Mali, sy'n ymddangos mewn llenyddiaeth
ac ar y teledu. Crewyd hi'n wreiddiol gan Mary Vaughan Jones a darluniwyd gan
Rowena Wyn Jones yn ystod yr 1960au a'r 1970au.

Yn dilyn marwolaeth Mary Vaughan Jones, ail-gyhoeddwyd nifer o'i llyfrau. Roedd
y hawlfraint yn perthyn i Gymdeithas Lyfrau Ceredigion hyd i'r wasg gael ei
brynnu gan Wasg Gomer yn 2009. Ysgrifennwyd nifer o storïau newydd gan Dylan
Williams a darlunwyd gan Simon Bradbury. Bu ymryson oamgylch un o'r llyfrau
rhain ym mis Rhagfyr 2007, pan gyhoeddwyd Sali Mali a'r Hwdi Chwim, yn y stori
hon mae hwdi yn dwyn iPod Sali Mali. Cafodd y llyfr ei foicotio gansawl siop a
wrthododd ei werthu.

Ysgrifennwyd y gyfres hon gan Siân Lewis, Gwen Angharad Jones, Dylan Williams a
Meinir Lynch a cyhoeddwyd gan CLC.

Cynhyrchwyd cyfres Sali Mali wedi ei hanimeiddio gan gwmni Siriol ar gyfer S4C
yn 2000 tan 2002. Recordiwyd y gân thema gan Cerys Matthews, ac mae Rhys Ifans
yn adrodd y stori. Darlledir Sali Mali yn Saesneg ar Nickelodeon, ac mae hefyd
wedi cael ei werthu i wledydd Scandinafeg.

Dyma restr o'r teitlau ym Mhwyleg, Saesneg a Chymraeg. Mae rhai wedi eu seilio
ar y gyfres lyfrau "Straeon Sali Mali".

Cynhyrchwyd cyfres deledu Caffi Sali Mali i blant iau gan Sianco ar gyfer S4C yn
1994. Ysgrifennwyd gan Ifana Savill, gan ddefnyddio'r cymeriadau a grewyd gan
Mary Vaughan Jones, gan gynnwys aderyn dof Sali Mali, Jac-do, a'i ffrind, Jac y
Jwc. Yn y gyfres hon, mae Sali Mali yn rhedeg caffi ym Mhentre Bach. Mae pobl yn
gwisgo siwtiau'r cymeriadau ac yn actio yn y gyfres hon. Yn dilyn hyn ar 6 Medi
2004, cynhyrchwyd cyfres newydd Pentre Bach, ac adeiladwyd pentref yn arbennig
ar ei gyfer, lleolir ym Mlaenpennal, ac mae hefyd yn ganolfan ymwelwyr a gaiff
ei redeg gan Ifana ac Adrian Savill. Gwerthwyd yr hawliau i gyfres deledu Sali
Mali i Al-Jazeera ym mis Ebrill 2006, i gael ei ddarlledu ar draws y Dwyrain
Canol mewn Arabeg.

Mae cyfeiradau at Sali Mali mewn diwylliant boblogaidd yn ogystal, oherwydd ei
dylanwad ar gynifer o bobol yn ystod eu plentyndod. Enwyd cân ar ei hôl ar ddisg
bonws albwm Mwng gan y Super Furry Animals yn 2000. Mae'r Threatmantics hefyd
wedi enwi sengl ar ei hôl, a ryddhawyd ym mis Awst 2007.



https://cy.wikipedia.org/wiki/Ribosom

Organyn mewn celloedd organebau byw yw'r ribosom. Mae'n creu holl broteinau
bywyd trwy'r broses o drosiad gan ddefnyddio gwybodaeth enetig DNA trwy gyfrwng
molecylau RNA.

Darganfuwyd y ribosom yn y 1950au gan George Emil Palade, fiolegydd y gell o
Rufain. Trwy ddefnyddio meicrosgop electron, cafodd hyd i’r hyn a ymddangosai
fel ronynnau trwchus mewn celloedd. Yn 1974, derbyniodd Wobr Nobel yn adran
Ffisioleg a Meddygaeth ynghyd ag Albert Claude a Christian de Duve.

Awgrmwyd y gair “ribosome” (Saesneg) gan Richard B. Roberts yn 1958, gan nad
oedd “microsomal particles” yn ddigonol nac yn digon manwl, ac roedd
“ribonuclearprotein particles of the microsome fraction” yn rhy hir-wyntog.

Credir bod y ribosom wedi dechrau fel strwythur syml a oedd a'r ddawn i
hunan-gopio yn ystod y byd RNA. Trwy ddefnyddio asidau amino datblygodd y gallu
i greu protinau. Awgryma astudiaethau bod ribosomau wedi eu cyfansoddi o RNA yn
unig (rRNA) wedi datblygu'r gallu i greu bondiau peptid. Mae tystiolaeth yn
awgrymu yn gryf bod gan rRNA dibenion trosglwyddo gwybodaeth, manylion
strwythurol a galluoedd catalytig.

Mae gan ribosomau organebau'r tri pharth bywyd (Bacteria, Eukaryota ac Archaea)
yr un cynllun sylfaenol ond mae rhai nodweddion sy’n unigol rhyngddynt. Maent i
gyd wedi ei wneud o un is-uned mawr ac un is-uned bach. Disgrifir y rhain yn ôl
eu hymddygiad mewn allgyrchydd, mewn unedau Svedberg (S). Yr uned yma sy'n
disgrifio cyflymder (buanedd) gwaddodi gronyn mewn dŵr yn ôl y grym disgyrchiant
sydd arno. Nid yw unedau Svedberg yn fesur o faint, fel y cyfryw, gan fod siâp,
hefyd, yn dylanwadi arnynt. Gweithreda ribosomau'r tri pharth bywyd yn yr un
modd. Mae'r ddwy is-uned yn cyfuno ac yn gweithio fel un i drosi gwybodaeth mRNA
yn gadwyn polypeptid wrth adeiladu protein. Mae mRNA yn plygu am wddf yr uned
fach ac yn symud trwyddo un codon ar y tro. Mae tri safle rhwymo ar gyfer tRNA,
sef safleoedd A (aminoacyl), P (peptidyl) ac E (allanfa).

Mae ribosomau celloedd procaryotig yn 70S, gydag is- uned fawr 50S ac is-uned
bach 30S. Mae gan yr uned fawr màs moleciwlaidd o thua 1,500,000 Dalton (Da).
Mae ynddo 33 protein gwahanol. Mae hefyd cadwyn rRNA 23S gyda thua 2,900 o
niwcleotidau a chadwyn rRNA 5S gyda thua 120 o niwcleotidau. Mae gan yr uned
fach mas moleciwlaidd o thua 800,000 Da. Mae ynddo 20 o broteinau gwahanol a
chadwyn rRNA 16S gyda thua 1,600 o niwcleotidau.

Mae ribosomau celloedd ewcaryotig yn fwy ac yn fwy cymhleth. Maent yn 80S ac,
eto, wedi'u gwneud o ddwy is-uned. Mae’r is-uned fawr (60S) wedi ei wneud o 3
moleciwl rRNA (25S, 5.8S a 5S) a 46 o broteinau. Mae’r is-uned fach (40S) wedi
ei wneud o un gadwyn rRNA 18S a 33 o broteinau. Am 79 o'r proteinau nid oes
homolog yn strwythurau crisial ribosomau bacteria; nac yn yr archaea am 32
ohonynt. Mae modd i'r proteinau sydd â homologau cario ehangiadau o asidau amino
i'w cadwyni polypeptid sy’n sbesiffig i ewcaryotau.

Mae gan ribosomau archaea maint a chyfansoddiad tebyg i rai bacteria gyda
is-unedau 30S a 50S a strwythur cyfansymiol 70S. Serch hynny, mae strwythur
cynradd rRNA a ribosomau archaea yn debycach rai'r ewcaryota nag ydynt i rai
procaryota. Nid oes unrhyw broteinau sydd yn gyffredin rhwng bacteria ac archaea
yn unig. Mae unrhyw brotein sy’n bresennol mewn bacteria ac archaea hefyd yn
bresennol mewn ribosomau ewcaryotig. Mae’r ribosom wedi ei wneud o dri moleciwl
RNA (16S, 23S a 5S) a 50-70 brotein, yn dibynnu ar y rhywogaeth. Mae gan
ribosomau archaea cyfansoddiad protein heterogenaidd. Mae gan archaea cynnar
(Crenarcheota) ribosomau mwy cyfoethog mewn protein. Mae rhywogaethau hwyrach
megis Halobacteriales a Thermoplasmatales yn tueddu i gael ribosomau a llai o
brotein ynddynt.

Mae gan archaea extremoffilig addasiadau penodol i amodau amgylcheddol eithafol.
Yn gyffredinol mae strwythur eu ribosomau yn fwy anhyblyg na ribosomau
mesoffilig. Organeb mesoffilig yw organeb sy’n tyfu gorau mewn amodau cymedrol.
Mae’r strwythur cadarn yma yn gwneud y ribosomau yn addas iawn ar gyfer
arbrofion grisialu. Mae strwythurau 3D wedi'u datrys trwy ddefnyddio crisialau
ribosom o archaea thermoffilig a haloffilig. Mae ribosomau organebau haloffilig
yn cynyddu eu cynhwysedd hydradu trwy gynnwys proteinau ribosom asidig yn lle
basig.

Cyfrannodd Ada Yonath, ynghyd a gwyddonwyr eraill, at ddeall strwythur is-uned
ribosom 50S yn ystod yr 80au a 90au. Yn y diwedd, lwyddwyd crisialu ribosom yr
haloffil Halobacterium marismortui. Yn hyn o beth, Steitz a'i gyd-weithwyr oedd
y gyntaf i ddatrys y broblem gydwedd (phase). Y broblem gydwedd yw'r golled
gwybodaeth wrth wneud mesuriad yn ystod grisialograffaeth pelydr-x. Gwnaeth y
broblem gydwedd hi’n anodd ddatrys union strwythur yr is-uned 50S.

Amlygodd ymchwil pellach gan Nissen et al. yn 2000 nad proteinau ribosom sy'n
gyfrifol am actifedd transferas-peptidyl. Yn annisgwyl, yr rRNA sy'n gyfrifol.
Transferas-peptidyl yw lleoliad catalysis ffurfio bondiau peptid. Mae ei safle
actif wedi ei wneud o RNA yn unig. Nid oes cadwyni ochr protein yn agosach na 18
Å i’r bond sy’n cael ei ffurfio. Yn 1992, ystyriwyd hyn yn dystiolaeth i'r
ddamcaniaeth fod ribosomau yn cynnwys ribosymau. Ribosymau yw ensymau sydd yn
cael ei dawn gatalytig o RNA yn hytrach na protein. Mae i'r darganfyddiad hwn
oblygiadau i hanes cynnar datblygiad bywyd.

Yn 2000, datryswyd strwythur is-uned 50S at gydraniad atomig am y tro cyntaf
gyda strwythur is-uned H. marismortui. Yn ogystal â hyn datryswyd strwythur
is-uned 30S Thermus thermophilius.

Yn 2011 datryswyd strwythur llawn cyntaf ribosom ewcaryotig o’r burum
Saccharomyces cerevisiae trwy risialograffaeth. Datgelodd y cynllun
rhyngweithiad elfennau sbesiffig i ewcaryotau. Cafodd model cyflawn o strwythur
yr is-uned 40S ei greu o Tetrahymena thermophilia. Yn ogystal â hyn, datryswyd
is-uned 60S o T. thermophilia mewn cymhlygyn ag elF6.

Ceir hyd i ribosomau ewcaryotig mewn dau leoliad. Maent naill ai ynghlwm wrth
bilen neu yn rhydd yn y cytosol. Mae’r ddwy boblogaeth yma ar wahan ac mae
iddynt swyddogaethau gwahanol. Yr is–unedau ribosom unigol, yn hytrach na'r
ribosom cyfan, sy'n symud ar hap rhwng y boblogaeth mRNA.[1] Daw'r is-unedau
ynghyd ar yr mRNA i greu protein.  Ar ôl i ribosom orffen adeiladu un polypeptid
mae’r ddwy is-uned yn gwahanu a naill ai fe'u hail-ddefnyddid neu fe'i
dadfeilid.[2]

Mae un boblogaeth o ribosom ynghlwm yn uniongyrchol i’r reticwlwm endoplasmig
wrth adeiladu'r proteinau. Oherwydd eu gwedd mewn delweddau microsgop electron,
disgrifir y parthau yma yn reticwlwm endoplasmig garw. Mae’r ribosomau yma yn
adeiladu proteinau y trosglwyddid i fatrics (sef cynnwys fesicl) y reticwlwm
endoplasmig, neu a ddaw'n rhan o'r bilen ei hun. Mae rhan flaen yr mRNA yn
cynnwys Dilyniant Signal reticwlwm endoplasmig sy'n cyfeirio’r ribosom i’r
reticwlwm endoplasmig garw. Gan fod modd i nifer o ribosomau lynu wrth un
moleciwl o mRNA fel arfer mae polyribosom yn ffurfio ac yn glynu wrth bilen y
reticwlwm endoplasmig garw. Mae’r ribosomau unigol yn gallu dychwelyd yn ôl i’r
cytosol ar ôl gorffen trosiad ond delir yr mRNA yn ei le gan weddill newidiol
poblogaeth y ribosomau.

Ribosomau rhydd sy'n adeiladu’r holl broteinau eraill sydd wedi'u hamgodio
(encoded) yn y genom. Os nad oes Dilyniant Signal reticwlwm endoplasmig ar mRNA
y protein erys y ribosom yn rhydd yn y cytosol ac mae’r cynnyrch yn cael ei
rhyddhau i'r cytosol. Cytosol yw rhan y cytoplasm nad yw'n rhan o organynnau’r
gell.

Gwneir proteinau yn y ribosom. Mae’r ribosom ei hun wedi ei wneud o broteinau
arbennig ac asidau niwclëig. O’r ddwy is-uned sydd mewn ribosom, yr is-uned bach
sydd yn datgodio'r côd er mwyn adeiladu proteinau drwy’r broses o drosiad
(translation). Cynhelir y broses o drosiad yng nghytosol y gell ond gall, hefyd,
gymerid lle ym mhilen y reticwlwm endoplasmig mewn celloedd ewcaryotig.
Cyfarwyddiadau o'r mRNA sydd yn dethol yr asidau amino penodol a'u trefn yn y
protein. Dyma'r broses o drosiad. (Megis trosi o "iaith" basau asidau niwclëig i
"iaith" asidau amino protein.) Gall nifer o ribosomau glynu wrth un moleciwl
mRNA i greu polysôm. Mae hyn yn caniatáu i un mRNA cynhyrchu nifer o folecylau
o'r un protein ar y tro. Yn ystod trosiad, molecylau tRNA a ddefnyddir i
drosglwyddo asidau amino i’r ribosom. Mae tRNA gwahanol ar gyfer pob un o’r 19
asid amino a'r un asid imino (prolin) sydd mewn proteinau. Mae’r asid amino
penodol yn cysylltu â safle atodi ar y moleciwl tRNA sydd ar ei gyfer. Y broses
hon yw cychwyniad (activation) ac mae angen egni ar ffurf ATP i‘w gychwyn. Mae
gwrthgodon cyflenwol tRNA yn rhyngweithio a’r codon cyntaf weithredol ar yr
mRNA. Wedyn mae’r ail godon yn atynnu i’r gwrthgodon cyflenwol nesaf ac yn y
blaen hyd nes bod y cod cyfan wedi cael ei ddarllen a'i throsi. Mae codonau
arbennig ar gyfer cychwyn (AUG fel arfer) a therfynu’r (UAG, UAA neu UGA)
trosiad.



https://cy.wikipedia.org/wiki/Prydain_Fawr

Mae Prydain Fawr yn ynys oddi ar arfordir gogledd gorllewinol Ewrop. Hi ydyw'r
fwyaf o'r Ynysoedd Prydeinig. Mae tair cenedl o fewn yr ynys, sef Cymru, Yr
Alban a Lloegr. (Mae rhai pobl yn ystyried Cernyw yn bedwaredd genedl nas
cydnabyddir yn swyddogol.) Yn wleidyddol, ystyrir bod yr ynysoedd llai sydd yn
rhannau o Gymru, Lloegr, neu'r Alban, fel Ynys Enlli er enghraifft, yn rhannau o
Brydain Fawr hefyd. Llywodraethir yr ynys gan senedd yn Llundain fel rhan o
wladwriaeth Teyrnas Unedig Prydain Fawr a Gogledd Iwerddon, er bod mesur o
hunanlywodraeth gan Gymru a'r Alban erbyn hyn. Sylwer nad ydyw talaith Gogledd
Iwerddon yn rhan o Brydain Fawr.

Mae'r enw ei hun yn bur ddiweddar. Ynys Prydain neu Brydain oedd yr enw
gwreiddiol ac fe'i gelwid felly am ei bod yn gartref i'r Brythoniaid (er bod lle
i ddadlau fod yr enw Brythoneg Prydein a'r enw Goideleg cyfystyr Cruithenn yn
cyfeirio at y Pictiaid yn wreiddiol). Britannia oedd enw'r Rhufeiniaid ar yr
ynys, yn seiliedig ar y gair Brythoneg.

Dan bwysau'r goresgynwyr o'r Almaen, sef y Sacsoniaid, yr Eingl a llwythi
Germanaidd eraill, ymfudodd nifer o Frythoniaid rhannau deheuol yr ynys dros y
môr i Lydaw. Mae'r enw Llydaweg Breizh (a'r Ffrangeg Bretagne) yn adlewyrchu'r
mudo hwnnw. Gair arall am "Brydain" yw Breizh/Bretagne ac felly, er mwyn
gwahaniaethu rhwng Llydaw ac Ynys Prydain dechreuodd yr arfer o alw Prydain yn
"Brydain Fawr". Mae'n debyg mai cyfieithiad o'r Ffrangeg Grande Bretagne ydyw'r
Saesneg Great Britain.

Nid oes unrhyw arlliw gwleidyddol i'r enw yn wreiddiol, felly. Doedd Prydain
Fawr ddim yn wlad a doedd yr ansoddair 'mawr' ddim yn golygu "great" chwaith.
Dim ond yn ddiweddarach, gyda thwf yr Ymerodraeth Brydeinig, y daeth yr arlliw
gwleidyddol i fod.

Diddorol nodi hefyd mai "Prydain Fach" yw ystyr yr enw Gwyddeleg am Gymru, sef
An Bhreatain Bheag (y tir llai oedd dal ym meddiant y Brythoniaid ar ôl i'r
Saeson gipio'r hyn a elwir yn Lloegr heddiw) a "Prydain" yw ystyr yr enw
Llydaweg am Lydaw, sef Breizh.

Yn y Chwedegau bathwyd y term hwn fel cywiriad gwleidyddol ac fe'i defnyddir ar
lafar a gan y cyfryngau torfol yn eithaf rheolaidd bellach. Mae'n dwyshau'r
ymdeimlad hwnnw fod Cymru yn wlad, ac nid yn rhan o wlad artiffisial 'Prydain'
(sef y DU). Gweler 'Y Dystiolaeth Brydeinig' gan Owain Owain yn Y Faner,
21/10/1965 ac athroniaeth ddiweddarach Yr Athro J. R. Jones yn ei gyfrol
'Prydeindod'.

Ceir peth amwysedd yn y defnydd a wneir o'r enw 'Gwledydd Prydain'. I rai mae'n
golygu tair gwlad Prydain (Fawr), sef Yr Alban, Cymru a Lloegr, yn unig ond fe'i
defnyddir hefyd fel enw amgen am y DU (a gamenwir yn 'Brydain' yn aml); ond dydy
Prydain ddim yn cynnwys Gogledd Iwerddon nac yn ddaearyddol - am ei bod yn rhan
o ynys Iwerddon - nac yn gyfansoddiadol o fewn y DU (gweler uchod).



https://cy.wikipedia.org/wiki/Llywelyn_ap_Gruffudd

Llywelyn ap Gruffudd (Llywelyn Ein Llyw Olaf) (tua 1225 – 11 Rhagfyr 1282), oedd
Tywysog Cymru a Gwynedd cyn i Gymru gael ei goresgyn gan Edward I, Brenin
Lloegr. Roedd yn ail fab i Ruffudd ap Llywelyn ac yn ŵyr i Lywelyn Fawr, Tywysog
Cymru. Ymddengys ei enw am y tro cyntaf, mewn cofnodion, yn 1243. Mae'r 11 o
Ragfyr yn cael ei ystyried gan lawer fel Gŵyl i'w gofio.

Ar farwolaeth ei ewyrth Dafydd ap Llywelyn yn 1246, ef oedd yr olynydd amlwg ond
yn ôl Cytundeb Woodstock yn 1247 rhannwyd Gwynedd rhwng y tri brawd: Llywelyn,
Owain (ei frawd hŷn) a Dafydd. Yn 1255 gorchfygodd Llywelyn ei ddau frawd a
sefydlodd ei hun yn unig reolwr Gwynedd Uwch Conwy. Y flwyddyn wedyn roedd y
Berfeddwlad o dan ei arweiniaeth ac o fewn dwy flynedd roedd y rhan fwyaf o'r
Gymru frodorol (Pura Wallia) yn ei feddiant.

Sylweddolodd Llywelyn mai'r unig obaith i Gymru oedd iddo ef fod yn Dywysog
Cymru cydnabyddiedig, a chasglodd ynghyd fyddin gref. Roedd rhaid i bethau ddod
i ben ac fe gafwyd brwydr hir a ffyrnig rhwng Llywelyn ag Owain, Dafydd a Rhodri
ei frodyr. Llywelyn fu'n fuddugol ym Mrwydr Bryn Derwin.

Aeth Llywelyn o nerth i nerth ar ôl Brwydr Bryn Dewin. Enillodd yn ôl y
Berfeddwlad, a meddiannu Ceredigion ac yna aeth yn ei flaen i Ddyffryn Tywi ac
enillodd dir y Normaniaid hyd at Sir Benfro. Yn ffodus i Lywelyn roedd y
barwniaid wedi codi yn erbyn y brenin Harri III o Loegr. Erbyn 1263 daeth yn
ryfel cartref dan arweiniad Simon de Montfort. Pan ddaeth y gwrthryfel i ben
sylweddolodd Llywelyn y gallai brenin Lloegr fod yn fygythiad eto ac felly
arwyddodd Cytundeb Trefaldwyn.

Fe wnaeth brenin Lloegr gydnabod Cymry am y tro cyntaf a'r tro olaf yn Dywysog
Cymru yn y cytundeb hwn (yn ddiweddarach cafodd Owain Glyndŵr ei gydnabod gan
Ffrainc ond nid gan Loegr). Cafodd Llywelyn hefyd gadw'r tiroedd yr oedd wedi eu
hennill, ac fe wnaeth y brenin ganiatáu priodas rhwng Llywelyn ac Eleanor de
Montfort er ei bod hi a'i theulu yn Ffrainc ar y pryd, mewn alltudiaeth.
Cytunodd Llywelyn i dalu gwrogaeth a'i deyrngarwch i'r brenin.

Yn 1272 bu farw Harri III. Cododd Llywelyn Gastell Dolforwyn ger Trefaldwyn. Ar
ôl i Edward I gael ei goroni yn frenin Lloegr gwysiodd Llywelyn i dalu
teyrngarwch iddo ond gwrthododd Llywelyn sawl gwaith am, meddai ef, fod ei frawd
Dafydd a Gruffudd ap Gwenwynwyn o Bowys yn cael lloches gan Edward ac y byddai'r
daith yn beryglus iddo oherwydd hynny. Daeth cyfle i'r brenin ddial yn fuan
iawn. Roedd darpar wraig Llywelyn, Eleanor de Montfort yn hwylio i Gymru er mwyn
priodi, ond fe ymosododd morladron yn nhâl Edward arnynt gan gymryd hi a'i brawd
yn garcharorion.

Arweiniodd yr holl ddrwgdeimlad at ryfel ym 1276 ac erbyn gaeaf 1276 dim ond
Gwynedd oedd yn eiddo iddo fe. Ildiodd Llywelyn a bu raid iddo dderbyn telerau
Cytundeb Aberconwy 1277.

Blwyddyn ar ôl Cytundeb Aberconwy fe gytunodd Edward I i Lywelyn briodi Eleanor
yn 1279 a bu heddwch rhyngddynt am gyfnod. Ond pan ymosododd Dafydd ap Gruffudd,
brawd ifanca Llywelyn ar y Saeson, bu raid i Lywelyn gefnogi'r ymosodiad, gan
fod y Cymry yn anesmwytho yn arbennig lle oedd Edward wedi penodi Saeson i fod
mewn grym.

Cafwyd buddugoliaeth ger Afon Menai ac hefyd cafodd y Cymry lwyddiant yng
Ngheredigion a Dyffryn Tywi. Mentrodd Llywelyn ddod o'i loches yn Eryri a mynd
i'r Canolbarth. Yno cafodd Llywelyn ei ladd mewn sgarmes annisgwyl yng Nghilmeri
/ Pont Irfon ger Llanfair ym Muallt. Torrwyd ei ben er mwyn ei arddangos yn
Llundain; claddwyd ei gorff yn Abaty Cwm-hir. <clirio>

Ar ôl marwolaeth Llywelyn bu ei frawd Dafydd yn rheoli Gwynedd am gyfnod byr cyn
iddo gael ei ddal a'i ddienyddio, ond gellid dadlau does erioed arweinydd cyn
gryfed â Llywelyn wedi bod ar Gymru ac eithrio Owain Glyndŵr efallai. Daeth
cyfnod y tywysogion Cymreig annibynnol i ben gyda marwolaeth Llywelyn a'i frawd.

Bu Gwenllian, merch Llywelyn, farw yn 1337, ar ôl cael ei charcharu gan y Saeson
am weddill ei hoes mewn lleiandy yn Sempringham er mwyn ceisio sicrhau difodiant
Llinach Gwynedd.

Does neb yn gwybod i sicrwydd lle cafodd corff Llywelyn ei gladdu ar ôl i'r
Saeson dorri ei ben a'i ddwyn i Lundain. Yn ôl traddodiad, dugpwyd ei gorff i'r
abaty Sistersaidd yn Abaty Cwm Hir, lle cafodd ei gladdu'n ddirgel ond
anrhydeddus. Yn ddiweddar awgrymwyd mai yn Neuadd Llanrhymni yng Nghaerdydd y'i
claddwyd, ond mae hynny yn groes i bob traddodiad ac yn anhebygol iawn dan yr
amgylchiadau, am sawl rheswm (porthladd bychan ym Morgannwg oedd Caerdydd, a
byddai ei gyrraedd dan drwyn y gelyn yn siwrnai hir a pheryglus o gyffiniau
Buellt).

Heddiw coffeir marwolaeth Llywelyn ar safle ei gwymp yng Nghilmeri gan
wladgarwyr ar Ddiwrnod Llywelyn Ein Llyw Olaf (11 Rhagfyr) bob blwyddyn. Er
gwaethaf pwysau ar y Post Brenhinol yn 1982 i ryddhau stamp arbennig ar gyfer yr
achlysur, ni chafwyd stamp i nodi 700 mlwyddiant ei farw, ond cyhoeddwyd stamp
answyddogol.

Dyfernir Gwobr Goffa'r Tywysog Llywelyn ap Gruffudd gan Brifysgol Cymru i'r
traethawd gorau ar gyfer gradd MPhil neu PhD.



https://cy.wikipedia.org/wiki/Lleuad

Mae'r Lleuad yn troi o amgylch y ddaear mewn orbit o 27.3 diwrnod ac mae tua
384,403 km o'r ddaear. Fe gymer 1.3 eiliad i'r goleuni o'r haul a adlewyrchir
oddi ar wyneb y Lleuad deithio i'r ddaear (yn ôl cyflymdra goleuni). Mae tua
500,000 o graterau ar ei hwyneb. Grym disgyrchiant sydd yn dal y lleuad yn ei
horbit. Does fawr ddim atmosffer ganddi i'w hamddiffyn. Credir i'r lleuad gael
ei ffurfio 4.5 biliwn o flynyddoed yn ôl, ychydig wedi i'r Ddaear gael ei
ffurfio. Ceir sawl damcaniaeth ynghylch sut y crewyd y Lleuad, ond y mwyaf
poblogaidd gan seryddwyr yw iddo gael ei ffurfio o ddarnau o'r Ddaear wedi i
gorff enfawr o faint y blaned Mawrth wrthdaro a'r Ddaear. Gelwir y corff hwn yn
Theia.

Y gwrthrych cyntaf a wnaed gan ddyn i gyrraedd y Lleuad oedd Luna 2 yn 1959, ac
fe wnaeth Luna 3 yn yr un flwyddyn anfon yn ôl luniau o ochr bellaf y Lleuad.
Cafodd y ddau ohonyn nhw eu lawnsio gan rocedi Sofietaidd.

Ar 20 Gorffennaf 1969 glaniodd ddau ofodwr Americanaidd yn y modiwl lleuad Eagle
- sef rhan o'r llong gofod Apollo 11 - arni, ac un ohonynt, Neil Armstrong, oedd
y dyn cyntaf i gerdded ar y lleuad. Rhwng 1969 a 1972, ymwelodd 27 o ddynion â'r
Lleuad; cerddodd 12 ohonynt arni. Gadawodd y criw olaf, sef Eugene Cernan a
Harrison Schmitt, yn 1972. Mae gan sawl gwlad gynllun i anfon pobl i'r Lleuad
rhywbryd yn y 30 blwyddyn nesaf, gan gynnwys y UDA a Tseina.

Gan fod y Lleuad yn cymryd yr un cyfnod i droelli unwaith ac i fynd o amgylch y
Ddaear unwaith, mae un ochr wastad yn wynebu i ffwrdd o'r Ddaear. Fe welwyd ochr
arall y Lleuad am y tro cyntaf pan anfonodd y chwiliedydd gofod Luna 3 luniau
ohoni yn ôl i'r Ddaear yn 1959.



https://cy.wikipedia.org/wiki/Joseph_Armstrong

Goruchwylydd locomotifau Rheilffordd y Great Western oedd Joseph Armstrong (21
Medi 1816 – 5 Mehefin 1877), olynydd i Daniel Gooch.

Ganwyd Joseph Armstrong yn Bewcastle ym 1816. Roedd yn yrrwr trên ar Reilffordd
Stockton a Darlington a Rheilffordd Lerpwl a Manceinion. Erbyn 1845 roedd yn
oruchwylydd locomotifau i reilffyrdd Amwythig a Birmingham ac Amwythig a Chaer
sydd wedi yno. Daethant yn rhan o Reilffordd y Great Western ym 1854, a daeth
Armstrong yn oruchwylydd locomotifau adran ogleddol y rheilffordd. Ar ôl
ymddiswyddiad Gooch, aeth i Swindon, yn brif oruchwylydd. Ym 1864 aeth Gwaith
Swindon o fod yn weithdy trwsio i ffatri cynhyrchu. Adeiladwyd tua 600 o
locomotifau, 2,000 o gerbydau i deithwyr a 10,000 o wagenni rhwng 1869 a 1877.

Roedd yn bregethwr Methodist Wesleyaidd, a chefnogodd yr Institiwt Mecanyddion a
Chymdeithas Cronfa'r Cleifion ymysg eraill. Agorwyd pwll nofio ar gyfer
gweithwyr Gwaith Rheilffordd Swindon ym 1869 ac ysbyty iddynt ym 1871.

Bu farw Armstrong ym 1877. Prynwyd bad achub ar gyfer yr RNLI yn Cadgwith,
Cernyw yn gofeb iddo.



https://cy.wikipedia.org/wiki/Euddogwy

Sant neu esgob Cymreig oedd Euddogwy (Lladin: Oudoceus) (blodeuai tua diwedd y
6g).

Ceir buchedd iddo, y Vita Beati Oudocei, yn Llyfr Llandaf, lle dywedir ei fod yn
fab i Buddig, tywysog o Lydaw, ac Anauued, chwaer sant Teilo. Addysgwyd ef gan
Teilo ac fe'i dilynodd fel esgob. Dywedir iddo gydnabod uchafiaeth Archesgob
Caergaint a mynd ar bererindod i Rufain, ond mae'n anhebygol iawn fod yr honiad
cyntaf yn wir a gellir derbyn ei fod yn tarddu o awydd esgobaeth newydd Llandaf,
a sefydlwyd gan y Normaniaid, i bwysleisio awdurdod Caergrawnt (a Rhufain) ar
draul Esgobaeth Tyddewi a'r Eglwys Gymreig.

Barn G.H. Doble oedd mai esgob oedd Euddogwy, ac nad oedd yn cael ei ystyried yn
sant yn y cyfnod cynnar. Dim ond wedi i'w fuchedd gael ei ysgrifennu yn Llandaf
yn y cyfnod Normanaidd y dechreuwyd ei ystyried fel sant. Mae'n un o'r tri sant
y cysegrwyd Eglwys Gadeiriol Llandaf iddynt, ond credir mai person gwahanol a
roddodd ei enw i eglwys Llaneuddogwy (Llandogo) yng Ngwent, ac os felly nid oes
unrhyw eglwys arall wedi ei chysegru iddo.

Vita Beati Oudocei: J. Rhys a J. Gwenogvryn Evans (gol.), The Book of Llandâv
(Rhydychen, 1893; adargraffiad ffacsimili, Llyfrgell Cenedlaethol Cymru, 1979).



https://cy.wikipedia.org/wiki/Daeareg

Astudiaeth o'r ddaear ffisegol yw Daeareg neu Geoleg (Groeg: γη- sef ge-, "y
ddaear" a λογος, sef logos, "gwyddoniaeth"). Mae'n cynnwys astudiaeth o greigiau
solid a chramen y Ddaear. Gellir dyddio'r creigiau hyn, a rhennir hanes y ddaear
yn gyfnodau daearegol. Gall y gair 'daeareg' hefyd gyfeirio at yr astudiaeth o
greigiau a cherrig planedau a ffurfiau eraill yn y gofod e.e. daeareg y Lleuad.

Drwy'r maes hwn ceir cip cliriach o hanes y Ddaear; mae daeareg yn astudiaeth o
dystiolaeth cynradd o blatiau tectonig, esblygiad bywyd ar y Ddaear a newid yn
hinsawdd y Ddaear. Fe'i defnyddir hefyd yn yr astudiaeth o fwynau, eu cloddio
a'u marchnata; felly hefyd gyda phetroliwm a hydrocarbonau eraill. Mae'r
astudiaeth o ddŵr y môr a dŵr croyw hefyd yn seiliedig ar astudiaeth o'r maes
hwn, yn ogystal â pheryglon naturiol daearyddol a phroblemau gyda'r amgylchedd.

Mae'r Cyngor Cadwraeth Natur yn dewis safleodd pwysig er mwyn eu gwarchod ac yn
eu rhestru ar yr Arolwg Cadwraeth Daearegol (ACD). Mae dau fath o safle sef
Safle Daearegol Rhanbarthol Pwysig (SDRhP) a Safle o Ddiddordeb Gwyddonol
Arbennig (SDGA). Hefyd mae UNESCO wedi dynodi dau GeoParc yng Nghymru sef
Fforest Fawr a GeoMôn.

Mae'r tri rhaniad neu gyfnod wedi eu henwi ar ôl hynafiaethau Cymreig neu
Geltaidd, sef y cyfnodau:



https://cy.wikipedia.org/wiki/Bod_dynol

Bod dynol yw gair y gwyddonydd am ddyn. Person ydyw (neu "greadur deallus") sy'n
perthyn i rywogaeth Homo sapiens; 'human' yn Saesneg. Mae bod dynol yn greadur
deudroed ac wedi'i osod yn y teulu biolegol a elwir yn Hominidae. Mae
tystiolaeth genynnol o ran DNA yn dangos mai cynefin neu darddle bodau dynol yw
Affrica, ac iddynt ddod o'r fan honno tua 200,000 o flynydoedd yn ôl.

Mae gan fodau dynol ymennydd sydd wedi datblygu llawer pellach na gweddill
anifeiliaid, yn fiolegol felly. Gall resymoli yn haniaethol, gall ymwneud ag
iaith, mewnsyllu a datrus problemau fel mae nhw'n codi. Mae'r gallu ymenyddol
hwn ynghyd â chorff fertigol, gyda breichiau rhydd i symud neu ddal a thrin
erfyn yn ei alluogi i ddefnyddio arfau llawer mwy nag unrhyw anifail arall i
amddiffyn ei hun, i weithio am fwyd neu i ymosod.

Mae bodau dynol wedi eu dosbarthu ar hyd a lled y ddaear ar wahân i Antartig.
Mae poblogaeth y ddaear bellach yn fwy na 6.7 biliwn, (data Gorffennaf, 2008).
Un isrywogaeth sydd ar gael: Homo sapiens sapiens. Mae'n famal ac felly'n bwydo
ei blant gyda llaeth.

Fel epaod, mae dyn yn gymdeithasol ei natur. Mae wedi mireinio'r grefft o
gyfathrebu'n effeithiol er mwyn iddo fynegi ei hun, cyfnewid syniadau a threfnu
gweithgareddau. Mae wedi creu strwythurau cymdeithasol cywrain a chymhleth o
grwpiau sy'n cydweithio ac yn cystadlu yn erbyn ei gilydd; grwpiau mor wahanol
â'r teulu a chenhedloedd. Mae'r cydymwneud hwn rhwng dyn a dyn wedi sefydlu dros
y milenias diwethaf draddodiadau, defodau, moesau, gwerthoedd a safon dderbyniol
gan gymdeithas drwy gyfundrefn o ddeddfau. Gall dyn werthfawrogi harddwch ac
estheteg sydd ynghyd â'r awydd i fynegi ei hun wedi arwain at gelfyddyd,
llenyddiaeth a cherddoriaeth.



https://cy.wikipedia.org/wiki/Beibl

Casgliad o lyfrau sanctaidd yn yr iaith Roeg a'r iaith Hebraeg yw'r Beibl. Yn y
traddodiad Cristnogol, gelwir y llyfrau Hebraeg yn Hen Destament a'r llyfrau
Groeg yn Destament Newydd.

Yn Gymraeg, enwau pobl a gysylltir yn bennaf gyda'r gwahanol argraffiadau. Y
cyntaf oedd Testament William Salesbury, 1567. Y mae'r enw dipyn bach yn
gam­arweiniol, gan i Salesbury gael help gan yr Esgob Richard Davies a chan
Thomas Huet, Tyddewi.

Ond y mae'r traddodiad yn iawn yn gwobrwyo Salesbury â chymaint o'r clod - onid
ei egni a'i athrylith ef yn bennaf a sicrhaodd y cyhoeddiad cyntaf yn y Gymraeg?
Mae tadogi'r cyfrifoldeb am Feibl 1588 ar yr Esgob William Morgan yr un mor
gywir, er i hwnnw hefyd dderbyn llawer o help gan eraill.

Ond nid yw'r enw "Beibl Parry" mor gywir o bell ffordd â'r rhai blaenorol.
Dyma'r enw a roddir ar ail argraffiad y Beibl cyfan, a argraffwyd ym 1620. Esgob
Llan­elwy oedd Parry, ac yr oedd ei wraig yn chwaer i wraig un o ysgolheigion
mwyaf yr iaith Gymraeg, y Dr. John Davies, Mallwyd. Erbyn hyn mae efrydwyr y
Beibl yn hyderus mai John Davies, ac nid Richard Parry, oedd yn bennaf gyfrifol
am yr argraffiad anferth, safonol hwn.

Beth bynnag, wedi Beibl Cromwell, bu'n rhaid i'r Cymry aros chwarter canrif am
argraffiad arall, ac er nad oes llysenw traddodiadol i hwnnw, 'does dim dwywaith
mai Beibl Stephen Hughes, y golygydd, neu Beibl y Welsh Trust, y cyhoeddwyr
ddylai fod yn enwau ar argraffiad 1677.

Parhaodd gweithgarwch yr SPCK, ar ôl marwolaeth Moses Williams, a phan fu galw
yn y pedwardegau o'r ddeunawfed ganrif am argraffiad arall, cymerodd y
Gymdeithas bender­fyniad syfrdanol. Am y tro cyntaf, gofynnwyd i leygwr fod yn
olygydd y gyfrol, nid o ran ei wybodaeth Ysgrythurol, ond, mae'n debyg, oherwydd
nad oedd ymhlith yr offeiriaid Cymraeg neb oedd yn gystal ysgolhaig Cymraeg â
Richard Morris, Llundain, un o Forrisiad Môn.

Daeth chwyldro arall ym 1770 pan ddaeth y fersiwn fwyaf adnabyddus o'r holl
Feiblau diweddar allan, sef Beibl Peter Williams. 'Roedd y cyhoeddiad hwn yn
chwyldro, oherwydd iddo fod y Beibl cyntaf i'w argraffu yng Nghymru.



https://cy.wikipedia.org/wiki/Sadwrn_(planed)

Sadwrn yw ail blaned fwyaf Cysawd yr Haul. Mae'n blaned o nwy yn hytrach nag o
graig. Sadwrn yw'r chweched phlaned pellaf i ffwrdd o'r Haul.

Enwyd y blaned ar ôl Sadwrn, duw amaeth ym mytholeg Rhufeinig. Roedd y duw
Groegaidd cysylltiedig, Cronos, yn fab i Wranws a Gaia ac yn dad i Zews (Iau) a
Poseidon (Neifion). Mae'r duw hwn hefyd yn gysylltiedig ag amser a henaint.

Gwybuwyd am Sadwrn ers amserau cyn-hanesyddol; Galileo oedd y cyntaf i edrych
arno gyda thelesgop ym 1610. Roedd arsylwadau cynnar yn gymhleth gan y ffaith
bod y Ddaear weithiau yn pasio trwy blân modrwyau Sadwrn wrth i Sadwrn droi ar
ei gylchdro. Cafodd geometreg modrwyau Sadwrn eu hegluro gan Christian Huygens
ym 1659.

Sadwrn oedd y blaned gyntaf i gael ei hymweld â hi gan Pioneer 11 ym 1979 ac
wedyn gan Voyager 1 a Voyager 2. Cyrhaeddodd Cassini (prosiect ar y cyd gan NASA
ac ESA) ar y cyntaf o Fehefin, 2004.

Gellir gweld dwy fodrwy amlwg (A a B) ac un sy'n llai amlwg (C) oddi wrth y
Ddaear. Gelwir y bwlch rhwng A a B y gwahaniad Cassini. Gelwir y bwlch llai
amlwg ar ran allanol y fodrwy A y gwahaniad Encke (er nad oedd Encke ei hun yn
debyg o fod wedi ei weld). Dangosodd lluniau Voyager bedair modrwy ychwanegol.
Mae modrwyau Sadwrn, yn wahanol i fodrwyau planedau eraill, yn ddisglair iawn
(albedo 0.2 - 0.6).

Mae yna soniaredd trai a llanw rhwng rhai o loerennau Sadwrn a'r modrwyau: mae
rhai ohonynt, y lloerennau bugeiliol (fel Atlas, Promothews a Phandora) yn
bwysig mewn cadw'r modrwyau yn eu lle; ymddengys Mimas i fod yn gyfrifol am
ddrudaniaeth defnydd o fewn y gwahaniad Cassini, sydd yn debyg i fylchau
Kirkwood y gwregys asteroid.



https://cy.wikipedia.org/wiki/Pornograffi

Cyfeiria pornograffi neu porn at y portread o weithredoedd rhywiol er mwyn
cyffroad a boddhad rhywiol. Nid yw o reidrwydd yr un peth â "maswedd" ac erotica
ac mae'r diffiniad o "bornograffi" yn amrywio o gyfnod i gyfnod ac o ddiwylliant
i ddiwylliant o gwmpas y byd.

Ceir gwahanol fathau o bornograffi, o lyfrau erotig, cylchgronau pornograffig,
cardiau post, ffotograffau, cerfluniau, darluniau animeiddiad, recordiad sain,
ffilm bornograffig, fideo neu gêm fideo. Fodd bynnag, pan fo gweithred rywiol yn
cael ei pherfformio gerbron cynulleidfa fyw, yn ôl y diffiniad, nid pornograffi
mohono, am fod y term yn cyfeirio at y portread o'r weithred yn hytrach na'r
weithred ei hun. O ganlyniad, ni ystyrir sioeau rhyw a dadwisgo yn bornograffi.

Mae model pornograffig yn diosg ei dillad neu ddillad ar gyfer lluniau
pornograffig. Mae actor pornograffig, yn actio mewn ffilmiau pornograffig.

Yn aml mae pornograffi wedi cael ei sensro a rhoddir cyfyngiadau cyfreithiol
arno ar sail anweddustra. Mae'r seiliau hyn ynghyd a beth yn union a ellir ei
ddiffinio fel pornograffi wedi amrywio ar gyd-destunau hanesyddol, diwylliannol
a chenedlaethol.

Dros y degawdau diwethaf, mae'r diwydiant pornograffi wedi tyfu gyda chynnydd
VCR, DVDs, y rhyngrwyd, yn ogystal ag agweddau cymdeithasol mwy goddefgar tuag
at bortreadau rhywiol. Mae pornograffi amatur wedi dod yn fwyfwy poblogaidd a
chaiff ei ddosbarthu'n bennaf ar y we.



https://cy.wikipedia.org/wiki/NASA

Cafodd NASA (sef: National Aeronautics and Space Administration) ei sefydlu ym
1958 er mwyn creu corff i reoli rhaglen gofod yr Unol Daleithiau. Lleolwyd ei
bencadlys yn Houston, Texas, er y ffaith bod y rhan fwyaf o'i rocedi yn cael eu
lawnsio o Cape Canaveral yn Florida a lleoliadau eraill yn UDA.

Cafodd y gofodwyr Americanaidd cyntaf eu lansio gan rocedi Mercury, Atlas, Titan
a Saturn yn y 1960au; daeth yr adran hon o'r 'Space Race' i ben ym 1969, pan
lwyddodd Neil Armstrong a Buzz Aldrin i lanio ar y lleuad yn y modiwl lloerol,
Yr Eryr. Gwelwyd hyn fel llwyddiant propaganda mawr gan yr Unol Daleithiau yn
ystod y Rhyfel Oer.

Ym 1973, lansiodd NASA orsaf ofod gyntaf America, sef Skylab. Ymwelodd criw o
dri â'r orsaf rhwng 1973 a 1974, gan dreulio eu hamser yn defnyddio telesgop i
dynnu lluniau o'r ddaear, a gwneud arbrofion.

Ym 1981, cafodd y wennol ofod gyntaf, Columbia, ei lansio. Adeiladwyd 4 o
wenoliaid i gychwyn, ond ar ôl colled Challenger mewn damwain ym 1986,
penderfynwyd adeiladu un arall, Endeavour. Cafodd Columbia ei ddinistrio yn
2003.

Mae NASA wedi bod yn gyfrifol hefyd am anfon chwiliedyddion gofod i fforio sawl
planed yng Nghysawd yr Haul, gan gynnwys Viking 1 a 2 (1976-9; Mawrth); Pioneer
10 a Pioneer 11 (1972-; Iau a Sadwrn); Galileo (1989-2003; Iau); ac eraill.



https://cy.wikipedia.org/wiki/Mawrth_(planed)

Y bedwaredd blaned oddi wrth yr Haul yw Mawrth. Mewn rhai ffyrdd, mae'n debyg
i'r Ddaear; mae iddo ddiwrnod 24 awr (y "sol") ac mae'r tymhorau rhywbeth yn
debyg, ac mae ganddo begynau iâ. Ar y llaw arall, prin fod y tymheredd yn codi
dros y rhewbwynt ac mae'r awyr yn denau iawn heb fawr o ocsigen. Mae gan Fawrth
ddwy leuad neu loeren, sef Phobos a Deimos.

Mae wyneb y blaned yn dangos gwahaniaeth sylfaenol rhwng y gogledd a'r de. Yn
hemisffer y gogledd mae diffyg craterau a nodweddion tebyg yn awgrymu bod wyneb
y blaned yn gymharol ifanc. Yn yr hemisffer deheuol, fodd bynnag, mae digonedd o
graterau, dyffrynoedd ac yn y blaen - sy'n awgrymu hen wyneb. Rhwng yr
hemisfferau mae dyffryn mawr o'r enw Valles Marineris. Nodweddion pwysig eraill
yw'r llosgfynyddoedd Olympus Mons, Pavonis Mons, Ascraeus Mons, ac Arsia Mons.
Mae statws y llosgfynyddoedd yma yn ansicr.

Cafwyd digonedd o dystiolaeth o ddŵr ar wyneb y blaned yn y gorffennol; awgrymir
bod llifogydd wedi siapio nifer o ddyffrynoedd ar y blaned (gweler y llun, dde),
a chredir bod y basn Hellas yn cynnwys môr miliynau o flynyddoedd yn ôl. Heddiw,
mae'r capiau iâ yn cynnwys carbon deuocsid a dŵr, ac mae'n debyg bod y pridd
Mawrthaidd yn cynnwys cryn dipyn o iâ dŵr. Cadarnhaodd Phoenix (y glaniwr NASA)
hyn yn 2008 ar ôl palu ffos yn y pridd gyda'i fraich robotig, a thynnu lluniau o
iâ ar ochrau y ffos.

Ym 1976 anfonodd NASA ddau chwiliedydd gofod, sef Viking 1 a Viking 2, i'r
blaned. Glaniodd y ddau ar y blaned, a chafodd arbrofion eu gwneud ar y pridd i
chwilio am ficro-organebau, ond roedd y canlyniadau yn amhendant. Yn ddiweddar,
fodd bynnag, mae chwiliedyddion gofod wedi darganfod methan yn yr awyr, arwydd
sydd, efallai, yn awgrymu bod micro-organebau yn goroesi hyd heddiw o dan y
pridd.

Y chwiliedydd cyntaf i ymweld â'r blaned oedd Mariner 4, a lansiwyd gan NASA ym
1964; wnaeth o hedfan heibio'r blaned yn 1965, yn dychwelyd 22 o luniau. Wnaeth
y rhain ddangos wyneb y blaned i fod yn debyg i'r Lleuad, gyda nifer mawr o
graterau.

Yn y diwedd, darganfuwyd y gwnaeth Mariner 4 hedfan heibio'r ardal hynaf ar y
blaned trwy ddamwain a hap; mae tirlun y blaned yn fwy amrywiol nac yr awgrymwyd
gan y lluniau cyntaf yma. Wnaeth Mariner 9 gylchu'r blaned o 1971 ymlaen, yn
creu'r mapiau cyflawn cyntaf o'i wyneb cyn diwedd ei daith y flwyddyn wedyn, ac
yn dangos amrywiaeth yn nhirlun y blaned. Roedd Mariner 9 hefyd yn gyfrifol am
ddarganfod Valles Marineris, y dyffryn mwyaf i'w darganfod yng Nghysawd yr Haul.
Roedd yr Undeb Sofietaidd yn gyfrifol am lanio'r chwiliedydd cyntaf ar y blaned,
Mawrth 2, ym 1972, ond wnaeth y chwiliedydd gyrraedd yn ystod storm llwch, a
methodd yn ystod ei ddarllediad cyntaf heb ddychwelyd unrhyw ddata o
bwysigrwydd. Wnaeth y chwiliedyddion Viking ehangu ac ymestyn y data a gasglwyd
gan Mariner 9 yn y 70au hwyr.

Ers yr 1990au ar ôl mwy na degawd ers ei daith olaf i'r blaned, penderfynodd
NASA wneud fforio Mawrth. Roedd Mars Observer, a lansiwyd ym 1992, yn gais i roi
chwiliedydd mewn orbit, ond methodd cyn cyrraedd. Roedd Mars Pathfinder, a
lansiwyd ym 1996, yn fwy llwyddiannus; glaniodd y chwiliedydd ar y blaned, a
llwyddodd i ddanfon lluniau o wyneb y blaned am y tro cyntaf ers yr 80au cynnar
yn ôl i'r Ddaear.

Erbyn hyn, mae dau chwiliedydd yn weithredol ar wyneb y blaned, Spirit ac
Opportunity, cerbydau gyda'r gallu i deithio dros wyneb y blaned (ond ers 2009
mae Spirit wedi bod yn sownd mewn pridd meddal). Mae tri arall yn cylchu'r
blaned, yn monitro tywydd y blaned ac yn dychwelyd data eraill; lawnsiwyd cerbyd
arall, y Mars Science Laboratory, yn 2011, ac mae gan yr Asiantaeth Ofod
Ewropeiaidd gynllun i lawnsio cerbyd, ExoMars, yn 2016. Mae cynllun ar y gweill
i anfon chwiliedydd i Fawrth gyda'r bwriad o ddychwelyd pridd Mawrthaidd yn ôl
i'r Ddaear, ond bydd taith o'r math hon yn gymhleth iawn o safbwynt technoegol,
ac mae'n yn annhebyg i gael ei lawnsio cyn y 2020au cynnar.



https://cy.wikipedia.org/wiki/Llygad_y_dydd

Planhigyn blodeuol yw llygad y dydd (Lladin: Bellis perennis; Saesneg: Daisy)
sy' aelod o deulu'r Asteraceae. Mae'r gair Saesneg daisy yn tarddu o'r geiriau
"day's eye" yn union fel llygad y dydd. Ceir sawl rhywogaeth o lygad y dydd ond
mae'r enw fel arfer yn cyfeirio at Bellis perennis sef y mwyaf cyffredin yng
Nghymru.

Mae'n frodorol o ganol a gogledd Ewrop, ond bellach wedi ymgyfatrebu mewn mewn
gwledydd cynnes e.e. yr Americas. and Australasia.

Planhigyn llysieuol ydyw gyda rhisomau byr sy'n cropian a rhosynnau o ddail
bychan crwn (neu o siap llwyau) sydd rhwng 2–5 cm (3/4 - 2 fodfedd) o hyd. Yn
aml, fe'i gwelir mewn lawntiau a gall fod yn anodd ei ddileu drwy beiriant torri
gwair; gellir ei alw felly'n chwynyn.

Mae'r blodau'n gyfansawdd, ar ffurf pseudanthiwm, ac wed'u ffurfio o nifer o
flodau tua 2–3 cm (3/4 to 1-1/4) mewn diametr, a choron o betalau bychan,
weithiau gyda'r pwyntiau'n binc. Maent yn tyfu at un bonyn approx. 2–10 cm (3/4
- 4 mod) o daldra.

Arferid gwneud eli allan o'r blodau: tua llond dwrn go dda wedi'u malu'n
gyrbibion a'u gwasgu mewn talp o fenyn. Defyddid yr eli ar y croen i wella
cricmala (gwynegon) neu gymalau poenus. Mae cnoi'r dail hefyd yn beth da i wella
wlser.

Yn ôl rhai ysgolheigion, mae'r rhinweddau canlynol iddo: gwrthffwng, glanhau'r
gwaed, lleddfu poen. Gall hefyd wella peswch, poenau yn y stumog, gwynegon
(cricmala) a phroblemau'n ymwneud â beichiogrwydd.

Mae llygad y dydd yn cynnwys: saponinau, tannin, olew hanfodol, fflafonau a
gludiau (mucilage).



https://cy.wikipedia.org/wiki/Ernie_Hudson

Mae Ernest Lee "Ernie" Hudson Sr. (ganed 17 Rhagfyr 1945) yn actor Americanaidd.
Fe'i adnabyddir am ei rôl fel Winston Zeddemore yn y ffilmiau Ghostbusters.

Ganwyd Hudson yn Benton Harbor, Michigan. Chwrddodd byth â'i dad, a bu ei fam,
Maggie Donald, farw o'r diciâu pan yr oedd yn ddau fis oed. O ganlyniad, fe'i
fagwyd gan ei fam-gu ar ochr ei fam, Arrana Donald.

Ymunodd Hudson â Lluoedd Arfog yr Unol Daleithiau yn syth ar ôl gadael yr ysgol
uwchradd, ond fe'i ddiswyddwyd ar ôl tri mis oherwydd ei asthma. Symudodd i
Detroit, Michigan a daeth yn ddramodydd yng nghwmni theatr Concept East. Ar ôl
cofrestru ym Mhrifysgol Wayne State, sefydlodd Ensemble yr Actorion Theatr, cyn
mynychu a graddio o Ysgol Ddrama Yale.

Cadarhaodd Hudson ei fod yn gristion mewn cyfweliad gyda Belief.net, gan
ychwanegu nad yw yn credu mai dim ond un eglwys yw'r un iawn."

Ar y teledu, ymddangosodd Hudson mewn rolau gwadd ar raglenni megis The Dukes of
Hazzard, The A-Team, a Fantasy Island. Yn 1997, fe'i gastiwyd fel y Warden Leo
Glyn yn y gyfres deledu HBO Oz, a chwareodd y cymeriad tan diwedd y rhaglen yn
2003. Yn fwy diweddar, cafodd rolau cylchol yng nghyfres olaf Law & Order, a The
Secret Life of the American Teenager, a chwaraeodd Stuart Owens yn Torchwood:
Miracle Day yn 2011.

Un o'i ffilmiau cyntaf oedd Penitentiary II yn 1982, cyn dod i amlygrwydd fel
Winston Zeddemore yn Ghostbusters yn 1984. Daeth yn ôl i'r rhan yn nilyniant y
ffilm, Ghostbusters II, yn 1989. Cafodd rolau yn y ffilmiau The Hand that Rocks
the Cradle yn 1992, Congo yn 1994, The Crow yn 1994, a Stranger in the Kingdom
yn 1998. Mae hefyd yn adnabyddus am ymddangos wrth ochr Sandra Bullock fel
asiant y FBI yn Miss Congeniality a Miss Congeniality 2: Armed and Fabulous.

Ymddangosodd yn ailwampiad y ffilmiau Ghostbusters mewn rôl gameo yn 2016.
Chwaraea Harvey y Postmon yn y ffilm deledu Hey Arnold! yn 2017.



https://cy.wikipedia.org/wiki/Cyfraith

Rheolau swyddogol yw cyfraith, neu y gyfraith, sydd i'w darganfod mewn
cyfansoddiadau a deddfwriaethau, a ddefnyddir i lywodraethu cymdeithas ac i
reoli ymddygiadau ei haelodau. Yng nghymdeithasau modern, bu corff awdurdodedig
megis senedd neu lys yn gwneud y gyfraith. Caiff ei chefnogi gan awdurdod y
wladwriaeth, sydd yn gorfodi'r gyfraith trwy gyfrwng cosbau addas (gyda chymorth
sefydliadau fel yr heddlu).

Goruchaf Lys y Deyrnas Unedig yw goruchaf lys y DU gyfan (ers 2009) ar gyfer
apeliadau cyfraith sifil. Y mae ei awdurdod yn gyfyngedig i Gymru, Lloegr a
Gogledd Iwerddon.

Llys Cyfiawnder Ewrop yw llys rhynglywodraethol yr Undeb Ewropeaidd (UE) â'i
bencadlys yn Lwcsembwrg.

Cyfraith Gyfoes Cymru yw'r term swyddogol am y drefn gyfreithiol ers 1 Ebrill
2007 sy'n caniatau i Gynulliad Cenedlaethol Cymru greu deddfau yng Nghymru.

Datgysylltu'r Eglwys Anglicanaidd yng Nghymru. Pasiwyd mesur i ddatgysylltu'r
eglwys yn San Steffan yn 1914 ond ni ddaeth i rym tan 1920 oherwydd y Rhyfel Byd
Cyntaf.

Llys y Sesiwn Fawr oedd y Llys Droseddol dros Gymru rhwng pasio ail Ddeddf Uno
1542 a diddymiad y llys yn 1830.

Roedd Deddfau Uno 1536 a 1543 yn ddwy ddeddf i uno Cymru'n wleidyddol â Lloegr
ac i ddisodli'r iaith Gymraeg o unrhyw rôl swyddogol.

Casgliad o hen gyfreithiau yw Cyfraith Hywel a sefydlwyd yn y 10fed ganrif.
Daeth cyfreithwyr ynghyd yn Hendy-gwyn ar Dâf tua 945 i gysoni, diwygio, dileu a
chyhoeddi y cyfreithiau.



https://cy.wikipedia.org/wiki/Celfyddyd

Mae maes celfyddyd (a dalfyrir weithiau fel celf) yn cynnwys campweithiau
gweledol o ganlyniad i fedr dynol, sef paentio, darlunio, cerfluniaeth, a
phensaernïaeth. Weithiau ehangir y term fel y celfyddydau sy'n cynnwys yr holl
bethau o dan sgiliau bodau dynol, fel llenyddiaeth (rhyddiaith, barddoniaeth ac
ati), cerddoriaeth a dawns, y theatr, a ffotograffiaeth. Mae estheteg yn faes
athronyddol sy'n ceisio ateb cwestiynau megis "beth yw celf?".

Mae dehongliadau athronyddol o natur celfyddyd yn dyddio'n ôl i'r Henfyd. Creu
delw neu ddynwarediad yw pwrpas celfyddyd yn ôl Platon, tra'r oedd Aristoteles
yn canolbwyntio ar ffurf y gwaith wrth ei ystyried. Pwysleisiodd athronwyr yr
Oleuedigaeth, megis Kant a Hegel, y gwrthrych, gan weld sgwrs rhwng yr artist
a'r arsyllydd. Mynegiant a phroses y grefft yw celfyddyd i nifer o arlunwyr: y
daith o olygfa neu ddychmyg i greadigaeth oedd arfer Kokoschka a Matisse. Gwelir
celfyddyd o safbwynt esblygiadol gan anthropolegwyr modern sy'n ei hastudio fel
gweithgaredd dynol, gan geisio llunio diffiniad diduedd ohonni.

Datblygodd ddiffiniadau llaw yn llaw â hanes gwyllt celfyddyd yn yr 20fed
ganrif. Heriodd haniaeth y syniadau traddodiadol am ffurf a chelfyddyd
ffiguraidd. Daeth gysyniadau'r gwaith a dymuniadau'r artist yn fwy pwysig na'r
wedd orffenedig. Nododd y hanesydd a beirniad Leo Steinberg taw pryfociad neu
heriad yw celfyddyd yn ogystal â chreadigaeth, gan ddiffinio celfyddyd drwy ein
hymateb iddi.

Paentiadau mewn ogofâu a modelau bychain o anifeiliaid a ffigurynnau benywol
yw'r celfyddydweithiau cynharaf. Enghraifft o gelfyddyd Baleolithig yw Gwener
Willendorf, cerflun yn ei grynder o ferch lond ei chroen sy'n symboleiddio
ffrwythlondeb. Erbyn y cyfnod Neolithig, roedd pobl yn codi adeiladwaith carreg
a henebion, megis y gromlech a strwythurau post a chapan.

Yn ystod yr Henfyd, ymddangosodd celfyddyd grefyddol, celfyddyd frenhinol,
cerfwedd, a cholofnau yn gyntaf yn y Dwyrain Agos. Dangosir syniadaeth grefyddol
a mytholegol hefyd gan ddiwylliannau' Môr Canoldir. Amlygir delfryd anfarwolaeth
yn yr Hen Aifft gan ddefnydd carreg fel uned adeiladu ac arwyneb arlunio. Ceir
olion o gelfyddyd y gwareiddiad Egeaidd, megis Ffresgo'r Toreador (Minoa) a
Phorth y Llewod (Mycenae). Arloesoedd yr hen Roegwyr y dulliau a elwir heddiw yn
glasurol: ffurfiau delfrydol o'r corff dynol, gan gynnwys y dyn noeth, a
phensaernïaeth y dulliau Dorig, Ïonaidd a Chorinthaidd. Datblygwyd eu dulliau a
thechnegau gan y Rhufeiniaid, sy'n enwog am eu brithweithiau a cherfluniau
marmor.

Yn yr Oesoedd Canol, crefydd oedd pwrpas ac ysbrydoliaeth y mwyafrif o gelfyddyd
yn Ewrop. Wrth i Gristnogaeth ledu ar draws y Dwyrain Agos ac i mewn i Ewrop,
defnyddiwyd celfyddyd i fynegi a chynrychioli'r ffydd. Nod y gelfyddyd
Fysantaidd yw darluniad gofod gwastad gyda ffigurau o'r tu blaen. Darluniodd
mynachod lawysgrifau ardduniedig a goliwiedig ym mhob cwr y Gristionogaeth, a
lledodd gelfyddyd Islamaidd ym Mhenrhyn Iberia dan reolaeth y Mwriaid. Oes yr
eglwysi cadeirol oedd yr Oesoedd Canol Uwch: codwyd eglwysi ac addoldai yn yr
arddulliau Romanésg a Gothig, megis Eglwys Gadeiriol Amiens.

Ar y cyd â datblygiadau deallusol yr Oesoedd Canol Diweddar, atgyfodwyd elfennau
clasurol gan arlunwyr a cherflunwyr y Dadeni. Dychwelodd noethni i gelfyddyd
Ewrop, a darluniwyd mytholeg Roeg a Rhufeinig yn ogystal â golygfeydd o'r Beibl
a bywydau'r seintiau. Roedd hefyd tueddiadau seciwlar yn ystod y Dadeni, gan
bortreadu realedd natur. Datblygodd dechnegau pwysig, yn enwedig yn yr Eidal,
megis persbectif, chiaroscuro, a sfumato. Ymddangosodd pynciau mwy gyffredinol
yng nghelfyddyd Gogledd Ewrop a'r peintio Iseldiraidd cynnar: natur, gwaith, a
bywyd pob dydd. Yn ystod y Gwrth-Ddiwygiad, darluniodd arlunwyr Catholig naws
deimladol a delw-arluniaeth yn eu celfyddydweithiau. Roedd yr arddull Baróc yn
boblogaidd ar draws Ewrop, ond yn llai addurnedig yn y gwledydd Protestannaidd.

Adeg yr Oleuedigaeth, adfywiodd nifer o'r hen arddulliau, yn bennaf Gothig a
chlasurol, a datblygodd ffurf newydd ar realaeth. Cafwyd dylanwadau pwysicach
gan y mudiad Rhamantaidd: tirluniau llawn awyrgylch, portreadau o'r gorffennol,
golygfeydd estron (er enghraifft, dwyreinioldeb), cynrychioli dosbarth
cymdeithasol, a symboleiddio cyfiawnder cymdeithasol a gwleidyddiaeth
chwyldroadol. Yn ail hanner y 19eg ganrif, Argraffiadaeth ac Ôl-argraffiadaeth
oedd y prif fudiadau arlunio.

Roedd yr 20fed ganrif yn gorwynt a thawddlestr o fudiadau: yr avant garde,
ffofyddiaeth, celfyddyd ddi-ffiguraidd, ciwbiaeth, gludwaith a chydosodiad,
celfyddyd fideo a digidol, dyfodolaeth, Dada, swrealaeth, mynegiadaeth
haniaethol, celfyddyd bop, lleiafsymiaeth, cysyniadolaeth, celfyddyd gorfforol,
celfyddyd berfformiadol, ac ôl-foderniaeth.



https://cy.wikipedia.org/wiki/Catalwnia

Mae Cymuned Ymreolaethol Catalwnia (Catalaneg: Catalunya, Araneg: Catalonha
Sbaeneg: Cataluña) yn un o gymunedau ymreolaethol Sbaen, ond hefyd yn cael ei
chyfrif fel gwlad ar wahân gan ei thrigolion. Mae Catalwnia yng
ngogledd-ddwyrain Iberia, yn ffinio â Ffrainc ac Andorra i'r gogledd, â Môr y
Canoldir yn y dwyrain, â chymuned ymreolaethol Aragón yn y gorllewin. Mae
Ynysoedd Medas hefyd yn rhan o Gatalwnia.

Yn Nhachwedd 2014 cynhaliodd Llywodraeth Catalwnia Refferendwm Catalwnia 2014,
yn groes i orchymyn gan Lywodraeth Sbaen; pleidleisiodd dros 80% o blaid bod yn
Wladwriaeth annibynol, gyda dros dwy filiwn o bobl wedi bwrw'u pleidlais. Ar 27
Medi 2015, cynhaliwyd Etholiad Cyffredinol Catalwnia, 2015, ble gwelwyd y
pleidiau a oedd o blaid annibyniaeth yn uno gyda'i gilydd;

Enwyd y taleithiau hyn ar ôl y dinasoedd: Barcelona, Girona, Lleida a Tarragona.

Yn 1164, casglodd Alfonso II, brenin Aragón deyrnas Aragón, Tywysogaeth
Catalwnia, Terynas Mallorca, Teyrnas Valencia, Teyrnas Sicilia, Corsica a
thiriogaethau eraill dan un goron. Yn 1289 yn y Corts de Monçó enwyd y
tiriogaethau fel Corona d'Aragó i de Catalunya, a dalfyrrwyd yn ddiweddarach i
Corona d'Aragó, Coron Aragón.

Yn Nhachwedd 2014 cynhaliwyd Refferendwm Catalwnia 2014, a phleidleisiodd dros
80% o blaid bod yn Wladwriaeth annibynol, gyda dros dwy filiwn o bobl wedi
bwrw'u pleidlais. Ar 15 Ionawr cyhoeddodd Llywydd y wlad, Artur Mas, ei fod yn
galw etholiad ar 27 Medi 2015. Canlyniad y bleidlais oedd i dros 68 o'r seddi
allan o gyfanswm o 135 gael eu llenwi gan gynrychiolwyr a oedd o blaid
annibyniaeth.

Ceir tair iaith swyddogol yng Nghatalwnia: Catalaneg, Sbaeneg ac Araneg, a
siaredir yn Val d'Aran yn y gogledd-orllewin. Mae canran uchel ym medru
Catalaneg:

Un o awduron mwyaf nodedig y Gatalaneg yw Joan Oliver i Sallarès, dramodydd a
bardd.

Er bod gan y wlad ei thîm pêl-droed cenedlaethol, nid oes gan Catalwnia statws
fel gwlad bêl-droed gydnabyddiaedig yng ngolwg UEFA na FIFA. Serch hynny ceir
ymgyrch i ennill statws swyddogol i'r tîm, a thrwy hynny i'r wlad.



https://cy.wikipedia.org/wiki/Albania

Gweriniaeth yn ne-ddwyrain Ewrop yw Gweriniaeth Albania neu Albania. Y gwledydd
cyfagos yw Montenegro yn y gogledd, Serbia yn y gogledd-ddwyrain, Macedonia yn y
dwyrain a Gwlad Groeg yn y de. Mae ar lân Môr Adria a Môr Ionia. Ei phrif
borthladd yw Dürres. Adwaenir pobl Albania fel Albaniaid - nid i'w cymysgu ag
Albanwyr, pobl yr Alban.

Mae Albania yn un o wledydd y Balcanau. Mae hi'n wlad fynyddig iawn a elwir
weithiau "Gwlad yr Eryr". Cyfyd y mynyddoedd i uchder o hyd at 2700m (9000
troedfedd). Ceir coedwigoedd sylweddol. Mae'r tir arfordirol yn ffrwythlon iawn.

Mae'r prif ddinasoedd a threfi yn cynnwys Tiranë (y brifddinas), Durrës (y prif
borthladd), Shkodër, Shëngjin, Elbasan, Vlorë a Sarandë.

Yn 1912 enillodd Albania ei hannibyniaeth ar yr Ottomoniaid. Yn 1925, yn sgîl
rhyfel cartref y cymerodd yr Eidal ran ynddo, aeth y wlad yn weriniaeth. Fodd
bynnag troes yn fonarchiaeth unwaith yn rhagor yn 1928 pan gafodd ei harlywydd
Ahmed Beg Zogu ei wneud yn frenin ar y wlad dan yr enw cofiadwy Brenin Zog.
Cafodd y wlad ei meddianu gan luoedd arfog yr Eidal a'r Almaen yn ystod yr Ail
Ryfel Byd.

Ar ôl yr Ail Ryfel Byd troes Albania'n wlad gomiwnyddol yn 1946 dan
arweinyddiaeth yr unben Enver Hoxha. Ar ôl cyfnod o fod yn gynghrair triw i
Stalin, troes Albania i'r Tsieina Faoaidd o 1961 ymlaen.

Mae'r mwyafrif o'r Albaniaid yn oerthyn i ddau grŵp ethnig, sef y Ghegiaid (i'r
gogledd o Afon Shkumbi) a'r Tosgiaid (i'r de o'r afon honno); ychydig sy'n
hysbys am eu gwreiddiau. Albaneg yw'r unig iaith swyddogol. Fel yn achos Cosofo
dros y ffin, mae'r mwyafrif o'r dinesyddion yn Fwslemiaid.

Mewn canlyniad i bolisi ynysigaeth llywodraeth y wlad yn y gorffennol, pan
ddibynai Albania i raddau helaeth ar fasnach gyda Tsieina a Gogledd Corea, roedd
economi'r wlad yn dlawd iawn mewn cymhariaeth â gweddill Ewrop. Erys Albania yn
un o wledydd tlotaf Ewrop heddiw, er bod pethau wedi gwella'n sylweddol gyda
chymorth gan Undeb Ewrop.



https://cy.wikipedia.org/wiki/Serbia

Gweriniaeth yn ne-ddwyrain Ewrop yw Serbia. Mae'n ffinio â Hwngari i'r gogledd,
Rwmania a Bwlgaria i'r dwyrain, Macedonia ac Albania i'r de a Montenegro,
Bosnia-Hertsegofina a Croatia i'r gorllewin. Er fod y wlad yn fechan, llifa afon
fwyaf yr Undeb Ewropeaidd sef y Danube drwyddi am 21% o'i hyd cyfan. Mae
Belgrade sef prifddinas Serbia, yn un o ddinas mwyaf poblog de-ddwyrain Ewrop.

Roedd Serbia'n rhan o Deyrnas Serbiaid, Croatiaid a Slofeniaid o 1918 i 1941
(Teyrnas Iwgoslafia wedi 1929), Gweriniaeth Ffederal Sosialaidd Iwgoslafia o
1945 i 1992, Gweriniaeth Ffederal Iwgoslafia o 1992 i 2003 a Serbia a Montenegro
o 2003 i 2006.

Ym mis Chwefror 2008, datganodd senedd Kosovo, sef talaith ddeheuol Serbia gyda
mwyafrif ethnig Albaniaid eu hannibyniaeth. Cymysg fu ymateb y gymuned
rhyngwladol at Kosovo. Mae Serbia'n ystyried Kosovo fel talaith
hunan-lywodraethol a reolir gan genhedaeth yr Cenhedloedd Unedig sef Cenhedaeth
Gweinyddiaeth Interim y Cenhedloedd Unedig yn Kosovo

Mae Serbia'n aelod o'r Cenhedloedd Unedig, Cyngor Ewrop, Mudiad Cydweithrediad
Economaidd y Môr Du a bydd yn llywyddu dros Cytundeb Masnach Rydd Canolbarth
Ewrop yn 2010. Categorïr Serbia yn economi datblygol gan yr International
Monetary Fund ac yn economi incwm canol-uwch gan Fanc y Byd.



https://cy.wikipedia.org/wiki/Planed

Planed yw corff sy'n cylchdroi o amgylch seren, er enghraifft mae'r Ddaear yn
blaned gan ei bod yn cylchdroi o amgylch ein seren ni, sef yr haul. Wyth planed
sydd yn Nghysawd yr Haul, tair planed gorrach a sawl planed llai. Mae sawl
planed enfawr wedi cael eu darganfod yn cylchdroi o amgylch sêr eraill, ac mae
planedau llai eu maint yn cael eu darganfod trwy ficrolensio dwysterol; gelwir y
planedau hyn yn blanedau allheulol.

Daeth y diffiniad uchod i fodolaeth yn 2006; diffiniad nad oedd yn caniatáu i
Blwton fod yn blaned ac felly'n lleihau planedau cysawd yr haul o naw i wyth:

Planed allheulol yw planed sydd y tu allan i Gysawd yr Haul. Er gwaethaf yr enw
Daear-ganolog, mae pob planed allheulol (extrasolar) yn cylchu ei haul (seren)
ei hun. Y cyntaf i gael ei darganfod oedd planed a oedd yn cylchu'r seren 51
Pegasi, a welwyd gyntaf ar Hydref 6, 1995 gan Michel Mayor a Didier Queloz o
Brifysgol Genefa.

Roedd rhyw 306 o blanedau allheulog wedi'u darganfod erbyn Awst 2008. Un o'r
ddiweddaraf i gael ei darganfod yw Gliese 581 c sy'n 20 blwyddyn goleuni i
ffwrdd ac fe allai gynnal bywyd.



https://cy.wikipedia.org/wiki/Oceania

Mae Oceania (/ˌəʊʃiˈeɪniə/) – weithiau Ynysoedd y Determinoleg – yn rhanbarth
daearyddol, ac yn aml daearwleidyddol, sydd yn cynnwys nifer o diroedd –
ynysoedd gan mwyaf ond fel arfer yn cynnwys Awstralia – yn y Cefnfor Tawel a
chyffiniau. Mae hefyd yn cael ei hystyried yn gyfandir, ond mae hyn yn bwnc
dadleuol. Mae diffiniad ystent union Oceania yn amrywio, gyda dehongliadau yn
cynnwys Awstralia, Seland Newydd, Gini Newydd, ac ynysoedd gwahanol yn Ynysfor
Malei. Oceania yw'r cyfandir lleiaf yn nhermau arwynebedd a'r lleiaf ond un yn
nhermau poblogaeth, yn dilyn yr Antarctig.

Mae defnydd pennaf y term Oceania yn disgrifio rhanbarth macroddaearyddol sydd
rhwng Asia a'r Amerig, gyda chyfandir Awstralia fel y brif ehangdir ac yn
cynnwys rhyw 25 000 o ynysoedd yn y Cefnfor Tawel. Defnyddir yr enw "Oceania" yn
hytrach nag Awstralia oherwydd, yn annhebyg i ddosbarthiadau cyfandirol eraill,
y cefnfor a'r moroedd cyfagos yn hytrach na'r cyfandir sydd yn cysylltu'r
tiroedd at ei gilydd.

Daw Oceania o'r gair Groegaidd Okeanis (Ωκεανίς), merch nymff y duw Okeanos
(Ωκεανός), y Titan cyntaf-anedig. Daeth y term i'r Gymraeg trwy'r Saesneg: daw'r
gair Saesneg am "gefnfor" – ocean – o "Okeanos".

Mae Oceania yn aml yn cael ei chymysgu â thermau arall am ranbarthau yn y
Cefnfor Tawel. Defnyddir y term Awstralasia i gyfeirio at Awstralia, Seland
Newydd, Gini Newydd, a nifer o'r ynysoedd llai sydd yn yr ardal, y rhan fwyaf
ohonynt yn nwyrain Indonesia. Mae'r term yn cynnwys prif ynysoedd Oceania, ond
nid yw'n cynnwys yr ynysoedd a chylchynysoedd bychain yn y Cefnfor Tawel. Mae
"Awstralasia" yn aml yn cael ei ddefnyddio yn y Gymraeg i ddisgrifio Oceania,
gan nad yw "Oceania" yn ymddangos fel gair Cymraeg. Mae "Ynysoedd y De" i'w
gweld ar draws y we fel term Cymraeg am Oceania, ond gan nad yw hyn wedi'i
sefydlu fel gair safonol, defnyddir "Oceania" trwy'r erthygl hon.

Bathwyd y gair Oceania gan y fforiwr Ffrengig Dumont d'Urville yn 1831. Mae'n
arfer cyffredinol i rannu Oceania yn Micronesia, Melanesia, Polynesia, ac
Awstralasia. Ond fel unrhyw rhanbarth, mae dehongliadau yn amrywio; fwyfwy,
rhannwyd Oceania gan ddaearyddwyr a gwyddonwyr i Oceania Agos ac Oceania Bell.

Mae'r rhan fwyaf o Oceania yn cynnwys gwledydd ynysoedd bychain. Awstralia yw'r
unig wlad gyfandirol; yn ôl rhai diffiniadau, mae gan Indonesia gororau tir â
Phapwa Gini Newydd, Dwyrain Timor, a Maleisia.

Un o wyth ecoranbarth daearol yw Oceania, sef rhanbarthau ecolegol pennaf y
blaned. Mae ecoranbarth Oceania yn cynnwys Micronesia i gyd, Ffiji, a Pholynesia
i gyd ar wahân i Seland Newydd. Mae Seland Newydd, gyda Gini Newydd ac ynysoedd
cyfagos, Awstralia, Ynysoedd Selyf, Fanwatw, a Chaledonia Newydd, yn gwneud
ecoranbarth Awstralasia.

Mae'r mwyafrif eang o bobl yn y Cefnfor Tawel (nid yn cynnwys Awstralia a Seland
Newydd) yn gweithio yn y diwydiant cynradd. Mae nifer o wledydd dal yn
amaethyddol yn bennaf; er enghraifft, mae 80% o boblogaeth Fanwatw a 70% o
boblogaeth Ffiji yn gweithio yn amaethyddiaeth. Prif gynnyrch y rhanbarth yw
copra (neu gnau coco), a thyfir coedwydd, cig eidion, olew palmwydd, coco, siwgr
a sinsir yn gyffredin ar draws drofannau'r Cefnfor Tawel. Caiff datgoedwigo
coetir hynafol ei ecsbloetio ar ynysoedd mwy, yn cynnwys Ynysoedd Selyf a Phapwa
Gini Newydd. Mae pysgota yn brif ddiwydiant mewn nifer o ynysoedd a
chylchynysoedd llai y Cefnfor Tawel, er caiff nifer o ardaloedd pysgota eu
hecsbloitio gan wledydd mwy, yn enwedig Siapan. Mwyngloddir adnoddau naturiol,
megis plwm, sinc, nicel ac aur, yn Ynysoedd Selyf ac Awstralia, yng ngorllewin y
rhanbarth.

Yn ddiweddar mae twristiaeth wedi bod yn ffynhonnell fawr o incwm am nifer o
ynysoedd y Cefnfor Tawel (ar wahân i Awstralia a Seland Newydd, er fod ganddyn
nhw busnes twristiaeth buddiol iawn); mae twristiaid yn dod o Awstralia, Seland
Newydd, Siapan, y Deyrnas Unedig a'r Unol Daleithiau. Ar hyn o bryd mae Ffiji yn
denu bron i hanner miliwn o dwristiaid y flwyddyn; mwy na chwarter ohonynt o
Awstralia. Mae hyn yn cyfrannu $300 miliwn i economi Ffiji.

Yn ogystal â hyn, mae nifer o leoedd yn y Cefnfor Tawel dal yn dibynnu ar
gymorth tramor ar gyfer datblygiad. Yn Ynysoedd Selyf talwyd 50% o wariadau'r
llywodraeth gan roddwyr rhyngwladol; sef Awstralia, Seland Newydd, yr Undeb
Ewropeaidd, Siapan a Gweriniaeth Tsieina (Taiwan).

Un o chwe chydffederasiwn pêl-droed o dan nawddogaeth FIFA yw Cydffederasiwn
Pêl-droed Oceania (OFC). Yr OFC yw'r unig gydffedrasiwn heb hawl awtomatig i
Rownd Derfynol Cwpan y Byd. Ar hyn o bryd, mae angen i enillwr yr OFC chwarae
"play-off" yn erbyn ochr o Gydffederasiwn Pêl-droed De America.

Mae Oceania wedi cael ei chynrychioli mewn tair Rownd Derfynol yng Nghwpan y Byd
– Awstralia yn 1974, Seland Newydd yn 1982 ac Awstralia yn 2006. Ond nid yw
Awstralia yn aelod o'r OFC bellach, gan ymunodd â Chydffederasiwn Pêl-droed Asia
yn 2006.



https://cy.wikipedia.org/wiki/Norwy

Mae Teyrnas Norwy neu Norwy yn wlad ar ochr ddwyreiniol Môr y Gogledd. Ynghyd
a'i chymydog Sweden i'r dwyrain, mae'n un o wledydd Llychlyn.

O dan y Llychlynwyr (Vikings yn Saesneg) unwyd y wlad erbyn yr 11eg ganrif. Ym
1387 bu farw brenin olaf y llinell Norwyaidd, a daeth y wlad o dan reolaeth
Denmarc. Gelwid yr adeg yma yn 'noson 400 mlynedd' gan y Norwywyr, gan fod Norwy
yn bartner gwan yn yr undeb. Ym 1814, ar ôl i Ddenmarc gefnogi Napoleon yn y
rhyfeloedd Ewropeaidd, daeth Sweden i reoli Norwy. Blinodd y Norwywyr ar
reolaeth Sweden, ac ym 1905 daeth Norwy yn annibynnol wrth i'r llywodraeth
gynnig brenhiniaeth y wlad i Dywysog Carl o Ddenmarc, a ddaeth yn frenin y wlad
newydd, gan gymeryd yr enw Haakon VII.

Yn yr Ail Ryfel Byd fe wnaeth byddinoedd yr Almaen o dan Adolf Hitler oresgyn
Norwy, ac oherwydd hyn daeth y wlad yn aelod o NATO ym 1949 er mwyn diogelwch.
Roedd hefyd yn aelod o'r Cenhedloedd Unedig o'r dechrau. Mae Norwy yn aelod o
EFTA ac Ardal Economaidd Ewrop, ond mae'r etholaeth wedi pleidleisio dwywaith
(ym 1972 ac ym 1994) yn erbyn ymuno a'r Undeb Ewropeaidd.

Mae Norwy yn frenhiniaeth ond mae'r pŵer gwleidyddol yn nwylo'r senedd, y
Storting. Mae'r gyfundrefn yn debyg i'r hyn a gaed yn y Deyrnas Unedig, gan fod
ambell i swyddogaeth pwysig gan y brenin, ond fe'u defnyddir trwy gyngor y
Cabinet fel arfer.

Mae 165 o aelodau gan y Storting. Fe etholir yr aelodau drwy gynrychiolaeth
gyfrannol o'r 19 sir yn y wlad, am gyfnodau o bedair mlynedd. Ar ôl etholiadau,
mae'r Storting yn rhannu'n ddau siambr—yr Odelsting a'r Lagting—sydd weithiau'n
cwrdd ar wahan, ac weithiau gyda'i gilydd, yn ôl y deddfwriaeth sy'n cael ei
ddadlau.

Rhennir Norwy'n 19 sir (fylke, lluosog fylker), sydd yn eu tro yn cael eu
rhannu'n 434 cymuned (kommuner). Dyma restr o'r siroedd:

Yn ogystal â hyn, mae gan Norwy nifer o diriogaethau ar draws y byd. Ystyrir
ynysoedd Svalbard a Jan Mayen i'r gogledd a'r gogledd-ddwyrain o'r wlad yn
rannau o'r deyrnas. Ar y llaw arall, ystyrir Ynys Bouvet i'r de o Affrica fel
trefedigaeth ar wahan i'r deyrnas ei hunan.

Mae Norwy yn hawlio rhan o dir Antarctica (Dronning Maud Land ac Ynys Pedr I)
ond mae'r hawliau hyn bellach yn cael eu anwybyddu ar ôl cytundeb rhyngwladol.

Mae tua dwy rhan o dair o dir Norwy yn fynyddoedd, ac mae rhyw 50,000 o ynysoedd
yn eistedd ger yr arfordir troellog, sydd dros 20,000 km o hyd. Mae olion Oes yr
Iâ i'w weld, gyda sawl ffiord a nifer o rewlifoedd.

Mae Norwy yn rhannol o fewn Cylch yr Arctig, sydd yn golygu nad yw'r haul yn
machlud yno am ran o'r haf. Serch hyn, mae'r hinsawdd yn cael ei gadw'n gynnes
oherwydd dylanwad Llif y Gwlff, sef llif cynnes o ddŵr a daw o'r trofannau.

Mannau uchaf Norwy yw mynyddoedd Glittertinden (2472m) a Galdhøpiggen (2469m),
yng nghadwyn Jotunheimen.

Mae Norwy yn wlad llewyrchus, yn bennaf efallai oherwydd fod digonedd o adnoddau
naturiol ganddi. Ceir llawer o nwy naturiol ac olew crai yn o dan Môr y Gogledd,
ac mae'r wlad yn dibynnu'n gryf ar y diwydiant olew—hwn sy'n creu 35% o holl
allforion y wlad. Ond mae diwydiannau eraill pwysig gan Norwy—er enghraifft y
diwydiant pysgota. Ceisiodd Norwy ymuno âr Undeb Ewropeaidd (UE) dwywaith, ond
methodd y cynlluniau am na fod Norwy am ildio rheolaeth ar y diwydiant hwn.
Serch hyn mae Norwy yn aelod o farchnad cyffredin yr UE drwy cytundeb Ardal
Economaidd Ewrop.

Mae gan Norwywyr safon uchel o fyw, yn bennaf oherwydd yr arian o'r diwydiant
olew. Roedd pryder felly beth fyddai'n digwydd ar ôl i'r olew ddiflannu. I
ddatrys y broblem, mae llywodraeth Norwy wedi bod yn buddsoddi rhan o'i
hennillion o'r diwydiant mewn cronfa dramor, sy'n cynnwys (ym mis Tachwedd 2003)
114 biliwn doler Americanaidd.

Mae dau ffurf ysgrifenedig i'r iaith Norwyeg, Bokmål (iaith llyfr) a Nynorsk
(Norwyeg newydd). Enw'r wlad yw Norge yn Bokmål, a Noreg yn Nynorsk. Er fod y
ddwy iaith yn swyddogol, y Bokmål traddodiadol sy'n fwy cyffredin. Yn y gogledd,
siaredir sawl iaith Saami gan bobl y Saami; mae'r iaith hon yn gwbl wahanol i'r
Norwyeg.

Dethlir diwrnod cenedlaethol Norwy ar 17 Mai. Ar y diwrnod hwnnw mae llawer o'r
Norwyiaid yn gwisgo bunad (gwisg draddodiadol) ac yn gwylio gorymdeithiau ar hyd
y strydoedd.



https://cy.wikipedia.org/wiki/Margaret_Thatcher

Prif Weinidog Ceidwadol Y Deyrnas Unedig rhwng 1979 a 1990, a'r ddynes gyntaf i
ddal y swydd, oedd Margaret Hilda Thatcher (née Roberts) (13 Hydref 1925 – 8
Ebrill 2013). Ni wnaeth neb fwy na hi i chwalu'r consensws gwleidyddol wedi'r
Ail Ryfel Byd a gelwir y cyfnod hwn bellach yn "Thatcheriaeth" a hithau yn "Iron
Lady". Redd yn benderfynol o ymestyn yr egwyddor o farchnad rydd, ac yn ystod ei
llywodraeth hi, preifateiddiwyd llu o wasanaethau cyhoeddus a diwydiannau a
wladolwyd gan lywodraethau Llafur, gan gynnwys y rheilffyrdd, dŵr, trydan, nwy,
olew, glo a dur. Ei sedd seneddol oedd Finchley yn Llundain.

Daeth yn symbol o'r gwrthdaro rhwng y chwith a'r dde yng ngwledydd Prydain, yn
enwedig yn ystod Streic y Glowyr (1984–5). Cymaint oedd ei dylanwad hi fel y
llwyddodd i weddnewid gwleidyddiaeth Prydain yn gyfan gwbl, gan baratoi'r ffordd
ar gyfer Llafur Newydd.

Mae'r farn ohoni wedi'i begynnu'n eithriadol e.e. ar Sky News, ar ddiwrnod ei
marwolaeth, gwelwyd pobl ifanc yn dathlu ar y strydoedd gyda champane ac ar y
llaw arall cafwyd cyfweliadau gyda phlismon a gwleidydd Ceidwadol a oedd yn yn
mynnu mai hi oedd y Prifweinidog gorau erioed. Ysgrifennodd Dafydd Iwan gân yn
dychanu'r "ddynes o haearn" a waharddwyd gan Radio Cymru ac S4C am tua tri-deg o
flynyddoedd.

Alfred Roberts, yn wreiddiol o Swydd Northampton, oedd ei thad a Beatrice Ethel
(née Stephenson) o Swydd Lincoln oedd ei mam. Treuliodd ei blynyddoedd cynnar yn
Grantham, ble roedd ei thad yn berchennog dau siop ffrwythau a llysiau. Roedd hi
a'i chwaer hŷn Muriel yn byw uwch y siop mwyaf, ger yr orsaf reilffordd gyda'u
rhieni. Roedd ei thad yn ymddiddori mewn gwleidyddiaeth leol a'r capel
Methodistaidd lleol fel henadur a phregethwr lleyg; roedd yn gartref eitha llym.
Er ei fod yn hannu o deulu Rhyddfrydol, safodd fel cynghorydd yn annibynol o
blaid. Bu'n faer Grantham rhwng 1945–46 a chollodd ei swydd fel henadur yn 1952
pan gipiodd y Blaid Lafur fwyafrif Cyngor Tref Grantham.

Cemegydd ydoedd o ran hyfforddiant academaidd ac yna bargyfreithwraig. Daeth yn
Aelod Seneddol dros Finchley yn 1959. Fe'i penodwyd gan Edward Heath yn
Ysgrifennydd Gwladol dros Addysg a Gwyddoniaeth yn 1970 a phum mlynedd yn
ddiweddarach fe drechodd ef yn ei ymgais i fod yn arweinydd y Ceidwadwyr ac
felly'n arweinydd yr wrthblaid.

Penderfynodd Thatcher ddanfon tasglu llyngesol i ad-ennill Islas Malvinas
(Ynysoedd y Falklands), tiriogaeth Brydeinig yn Ne'r Iwerydd, pan gafodd yr ynys
eu goresgynu gan yr Ariannin ym 1982. Roedd buddugoliaeth y Deyrnas Unedig yn
Rhyfel y Falklands yn hwb i boblogrwydd Thatcher, ac o bosib yn ffactor pam yr
enillodd y Ceidwadwyr etholiad cyffredinol 1983.

Bu farw Margaret Thatcher o strôc ar 8 Ebrill 2013 yng ngwesty'r Ritz yn
Llundain.



https://cy.wikipedia.org/wiki/Istanbul

Istanbul (Twrceg: İstanbul, hefyd 'Stamboul; Cymraeg: Istanbwl) yw dinas fwyaf
Twrci a'i ganolfan ddiwyllianol a masnachol bwysicaf. Cyn i Ataturk ei symud i
Ankara yn 1923, Istanbul oedd prifddinas y wlad. Yr hen enw arni oedd
Caergystennin (Lladin: Constantinopolis, Groeg: Κωνσταντινούπολις, Twrceg:
Konstantinopolis), cyn 1930, a Byzantium yng nghyfnod yr Ymerodraeth Fysantaidd.
Heddiw, mae tua 11 i 15 miliwn o bobl yn bwy ynddi. Saif ar lannau Culfor
Bosphorus ac mae'n amgae'r harbwr naturiol a adnabyddir fel y Corn Euraidd
(Twrceg: Haliç, Saesneg Golden Horn). Mae rhan o'r ddinas ar dir Ewrop (Thrace)
a'r gweddill yn Asia (Anatolia); hi yw'r unig ddinas fawr yn y byd sy'n sefyll
ar ddau gyfandir. Mae'n brif ddinas Talaith Istanbul yn ogystal.

Istanbul yw'r unig ddinas yn hanes y byd sydd wedi bod yn brifddinas i dair
ymerodraeth wahanol, sef yr Ymerodraeth Rufeinig (330-395), yr Ymerodraeth
Fysantaidd (395-1453) ac Ymerodraeth yr Otomaniaid (1453-1923). Mae'r ddinas
wedi cael ei dewis yn Brifddinas Diwylliant Ewropeaidd am 2010. Ychwanegwyd
rhannau hanesyddol yr hen ddinas, ar y lan Ewropeaidd, at Restr Safleoedd
Treftadaeth y Byd UNESCO yn 1985.

Mae gan Istanbul hinsawdd is-drofannol llaith, gyda 808 mm o wlybaniaeth y
flwyddyn.

Yn gyffredinol, mae'r hafau yn boeth ac yn glos gyda thymheredd cyfartalog o 26
– 28 °C a thymheredd isaf o 16 – 19 °C. Fodd bynnag, mae'r tymheredd yn pasio
32 °C am tua 5 diwrnod bob haf. Ond nid haf yw'r graddau o difrifol a hir y
gorllewin a'r de Twrci.

Tuedda'r gaeafau i fod yn oer, gyda thymheredd uchaf cyfartalog o 8 – 10 °C a
thymheredd isaf o 3 – 5 °C, ond gall y tymheredd ostwng cymaint a'r −5 °C am rai
dyddiau. Weithiau gall y tymheredd godi i hyd at y 15 °C yn ystod y gaeaf. Eira
a rhew yn gyffredin yn y gaeaf. Ar gyfartaledd ceir yno 19 o ddiwrnodau o eira
yn flynyddol, ac ar gyfartaledd ceir yno 21 o ddiwrnodau o rhew yn flynyddol.

Cyfnewidiol yw'r tywydd yn y gwanwyn a'r hydref, a gall fod yn oer neu'n gynnes,
er fod y cyfnodau hyn yn bleserus gan amlaf oherwydd y lleithder isel.



https://cy.wikipedia.org/wiki/Gogledd_Iwerddon

Rhanbarth o'r Deyrnas Unedig yw Gogledd Iwerddon (Gwyddeleg: Tuaisceart Éireann,
Saesneg: Northern Ireland; Sgoteg Wlster: Norlin Airlann), yng ngogledd-ddwyrain
Iwerddon. Mae'n cynnwys chwech o 32 sir ynys Iwerddon - chwech o naw sir talaith
Wledd neu Wlster. Mae iddi arwynebedd o 14,139 km² (5,459 milltir sgwâr), ac mae
ganddi boblogaeth o 1,810,863 (Cyfrifiad 2011) (1,685,267, Cyfrifiad 2001).
Belffast yw'r brifddinas.

Mae Gogledd Iwerddon yn cael ei llywodraethu gan Gynulliad Gogledd Iwerddon, yn
Stormont, ac Ysgrifennydd Gwladol Gogledd Iwerddon sy'n atebol i lywodraeth San
Steffan.

Fodd bynnag, hyd at 1800, roedd yr ynys gyfan (y Gogledd a'r De) yn un wlad -
'Teyrnas Iwerddon' - hyd nes i Loegr ei huno o dan Ddeddf Uno 1801 i'r hyn a
alwyd yn 'Deyrnas Unedig Prydain Fawr ac Iwerddon'. Wedi cread y Dalaith Rydd
Wyddelig (Saorstat Eireann) ym 1922, allan o 26 o siroedd Iwerddon, parhaodd
chwe sir y gogledd yn rhan o'r Deyrnas Unedig, a chafodd y wladwriaeth ei
hail-enwi yn Deyrnas Unedig Prydain Fawr a Gogledd Iwerddon ym 1927.

Yn ei gyfieithiad o un o ganeuon Tommy Makem, canodd Dafydd Iwan am y 'Pedwar
Cae' (An Cheathrú Gort Glas). Gogledd Iwerddon ydyw'r pedwerydd cae - y cae sydd
yn nwylo Lloegr, "ddaw eto yn rhydd medd hi."

Mae enw'r rhanbarth ei hun ac rhai enwau lleoedd o'i fewn yn bwnc dadleuol. Mae
llawer yn dibynnu ar safbwyntiau gwleidyddol. Yr enghraifft enwocaf efallai yw
dinas Derry/Londonderry, gyda'r ffurf Derry (Saesneg) neu Doire/Doire Cholm
Chille (Gwyddeleg) yn cael ei defnyddio gan genedlaetholwyr Gwyddelig a
Londonderry gan yr Unoliaethwyr.

'Gogledd Iwerddon' yw'r enw swyddogol ond mae nifer o Unoliaethwyr yn a'u
cefnogwyr yn dal i defnyddio'r enw Ulster (Ulaidh). Ar y llaw arall, mae
cenedlaetholwyr a gweriniaethwyr yn tueddu i gyfeirio at y rhanbarth fel 'Y
Gogledd' (The North/North of Ireland) neu'r 'Chwe Sir' (Six Counties.



https://cy.wikipedia.org/wiki/Georgia

Gwlad ar lannau dwyreiniol y Môr Du yn y Cawcasws yw Georgia. Roedd hi'n rhan
o'r Undeb Sofietaidd cyn ennill ei hannibyniaeth ym 1991. Y gwledydd cyfagos yw
Rwsia i'r gogledd, Twrci i'r de-orllewin, Armenia i'r de ac Aserbaijan i'r
dwyrain. Rhwng 1990 a 1995, yr enw swyddogol ar y wlad oedd Gweriniaeth Georgia.
Tbilisi yw prifddinas y wlad.

Cenedl-wladwriaeth ddemocrataidd unedol yw Georgia ac mae treftadaeth hanesyddol
a diwyllianol hynafol ganddi. Â gwareiddiad Georgaidd yn ôl mor bell â thair mil
o flynyddoedd. Yn ddiwylliannol ac yn hanesyddol, ystyrir Georgia yn rhan o
Ewrop; fodd bynnag mae dosbarthu'r wlad fel un Ewropeaidd neu beidio yn dibynnu
ar y ffynhonnell. Weithiau fe'i gelwir yn genedl draws-gyfandirol sy'n rhannol
yn Ewrop ac yn rhannol yn Asia.

Gelwid Georgia Colchis ac Iberia gan y Groegwyr. Roedd y wlad yn frenhiniaeth
sefydlog yn y canrifoedd CC. Yma oedd cartref y Cnu Aur a geisiodd Jason a'i
Argonautiaid.

Ar 9 Ebrill, 1991 yn syth ar ôl datgymalu'r USSR, cyhoeddodd Georgia ei
hannibyniaeth. Ar 26 Mai, 1991 etholwyd Zviad yn Arlywydd ond cododd coup d'état
rhwng 22 Rhagfyr 1991 a 6 Ionawr 1992 gyda rhyfel cartref a barodd hyd at 1995.
Dychwelodd Eduard Shevardnadze yn ei ôôl i Georgia yn 1992 ac etholwyd ef yn
Arlywydd yn 1995.

Yn fuan wedyn dechreuodd dwy ranbarth o'r wlad: sef Abkhazia a De Ossetia
gweryla â'r llywodraeth ganolog a throdd cweryl yn ymladd. Roedd Rwsia'n ochri
gyda'r ddwy ranbarth a oedd yn ceisio eu hanibyniaeth eu hunain. Llwyddodd y
ddwy i gael lled-annibyniaeth oddi wrth Georgia. Yn y rhyfel hyn, lladwyd dros
250,000 o Georgiaid yn y ddwy ranbarth.

Yn 2003, yn dilyn twyll yn yr etholiadau, gwthiwyd Shevardnadze (a etholwyd yn
2000) o'r neilltu gan Chwyldro'r Rhosod ac etholwyd Mikheil Saakashvili yn ei le
yn 2004.

Gan fod y wlad wedi ochri gyda Chechniya yn yr Ail Ryfel Chechen, dirywiodd ei
pherthynas gyda Rwsia. Ar yr un pryd, dechreuodd yr Unol Daleithiau ei harfogi.

Ar 8 Awst, 2008, rholiodd tanciau Rwsia i fewn i Dde Ossetia ac Abkhazia mewn
Rhyfel De Ossetia gan ymosod o'r awyr ar fyddin Georgia. Ar 12 Awst cytunodd
Arlywydd Rwsia, sef Dmitri Medvedev, ac Arlywydd Ffrainc, sef Nicolas Sarkozy,
ar gynllun heddwch chwe phwynt. Cytunodd Arlywydd Georgia gyda'r chwe phwynt:



https://cy.wikipedia.org/wiki/Gemau_Olympaidd_Modern

Digwyddiad cystadleuol aml-chwaraeon yw'r Gemau Olympaidd Modern. Cânt eu rhannu
yn emau Haf a gemau Gaeaf, a chânt eu cynnal pob pedair mlynedd (sef cyfnod yr
Olympiad). Cynhaliwyd y gemau cyntaf yn 1896 yn Athen, Gwlad Groeg. Cynhalwyd
hwy yr un flwyddyn hyd 1992, ond ers hynny maent yn cael eu cynnal dyflwydd ar
wahân.

Recorwyd y Gemau Olympaidd gwreiddiol (Groegaidd: Ολυμπιακοί Αγώνες; Olympiakoi
Agones) yn 776 CC am y tro cyntaf, yn Olympia, Groeg, a dathlwyd hwy hyd 393.
Dangoswyd diddordeb mewn adfywio'r gemau am y tro cyntaf gan y golygydd papur
newydd a'r bardd Panagiotis Soutsos yn ei bennill "Dialogue of the Dead" yn
1833. Fe noddodd Evangelos Zappas y cynhaliwyd y Gemau Olympaidd Modern
rhyngwladol cyntaf yn 1859. Fe ariannodd hefyd adnewyddiad y Panathinaiko
Stadium ar gyfer cynnal y gemau yno yn 1870 ac 1875. Nodwyd hyn mewn
cyhoeddiadau a phapurau newydd ar draws y byd, gan gynnyws y London Review, a
ddywedodd "the Olympian Games, discontinued for centuries, have recently been
revived! Here is strange news indeed ... the classical games of antiquity were
revived near Athens".

Sefydlwyd Pwyllgor Rhyngwladol Olympaidd (PRhO) yn 1894, ar symbyliad y
bonheddwr Ffrengig, Pierre Frédy, Baron de Coubertin. Y gemau cyntaf i gael eu
trefnu gan y PRhO oedd Gemau Olympaidd 1896, yn Athen, Groeg. Cynyddodd
cyfranogaeth y Gemau Olympaidd i gynnwys athletwyr o bron pob gwlad ar draws y
byd, oddigerth i Gymu a'r Alban! Gyda gwelliant yng nghyfathrebu lloerenol a
darllediadau byd-eang ar y teledu, mae'r gemau'n ennill cefnogaeth yn gyson. Y
gemau diweddaraf oedd 2004 yn Athen, a'r gemau gaeafol diweddaraf oedd Gemau
Olympaidd y Gaeaf, 2006 yn Turin. Cynhaliwyd Gemau Olympaidd yr Haf 2008 yn
Beijing. bydd 302 o gystadleuau mewn 28 o chwaraeon Olympaidd. Mae Gemau
Olympaidd y Gaeaf yn cynnwys 84 cystadleuaeth mewn 7 o chwaraeon Olympiadd ers
2006.

Baron de Coubertin a luniodd y 5 Cylch yn symbol o'r gemau. Mae'r 5 cylch yn
cyrychioli prif gyfandiroedd y byd sef Asia, Ewrop, Affrica, Amerig ac Oceania.

Ar ddechrau pob gemau Olympaidd bydd y cystadleuwyr yn cymryd llw i gystadlu'n
deg ac i gadw at yr holl reolau. Mae un cystadleuydd o'r wlad lle mae'r gemau yn
darllen y llw ar ran gweddill y cystadleuwyr. Gŵr o'r enw Baron de Coubertin,
sef syfaenydd y gemau modern, ysgrifennodd y llw a ddefnyddiwyd am y tro cyntaf
yn 1920.



https://cy.wikipedia.org/wiki/Fienna

Prifddinas Awstria yw Fienna (Almaeneg: Wien). Mae Fienna hefyd yn enw ar un o
daleithiau'r wlad (Bundesland Wien). Mae'r ddinas, sy'n gorwedd ar lan Afon
Donaw, yn ganolfan ddiwylliannol a gwleidyddol o bwys. Mae bron i ddwy filiwn o
bobl yn byw yno. Hon yw dinas fwya'r wlad.

Lleolir pencadlysoedd Mudiad Datblygiad Diwydiannol y Cenhedloedd Unedig
(UNIDO), Mudiad y Gwledydd Allforio Olew (OPEC) a'r Asiantaeth Ynni Atomig
Ryngwladol (IAEA) i gyd yn Fienna.

Sefydlwyd Fienna gan y Celtiaid tua 500 cyn Crist ac yn 15 C.C. roedd hi'n dref
yn yr Ymerodraeth Rufeinig o'r enw Vindobona. Yn y Canol Oesoedd roedd y
teuluoedd Babenberg a Habsburg yn byw yn Fienna ac roedd hi'n brifddinas i'r
Ymerodraeth Rufeinig Sanctaidd ac yn ddiweddarach i Ymerodraeth Awstria-Hwngari.
Roedd yr Ymerodraeth Ottoman yn ymosod ar Ewrop yn yr unfed ganrif ar bymtheg
a'r ail ganrif ar bymtheg, ond wnaethon nhw ddim dod ymhellach i'r gorllewin. Ym
1815 cynhaliwyd Cynhadledd Fienna ar ôl gorchfygiad Napoleon Bonaparte ym Mrwydr
Waterloo.



https://cy.wikipedia.org/wiki/Croatia

Gweriniaeth yn ne-ddwyrain Ewrop ar lan y Môr Canoldir yw Gweriniaeth Croatia
neu Croatia (Croateg:  Republika Hrvatska ). Roedd hi'n ran o'r hen Iwgoslafia
gynt. Mae'n gorwedd yn y Balcanau gan ffinio â Slofenia, Hwngari, Serbia a
Bosnia a Hertsegofina. Y brifddinas yw Zagreb.

Credir fod hanes Croatia yn cychwyn gyda'r Illyriaid ac mai nhw oedd trigolion
gwreiddiol y tir cyn i'r Ymerodraeth Rufeinig goresgyn a gwladychu Croatia.
Ymsefydlodd llwyth Celtaidd y Boii yn Pannonia cyn diwedd y mileniwn cyntaf cyn
Crist. Sefydlwyd talaith Illyria gan y Rhufeinwyr yn y ganrif gyntaf cyn Crist.
Mae prif ddinasoedd yr arfordir fel Pula, Split a Dubrovnic i gyd yn hen iawn.
Dalmatia a Pannonia oedd yr enw ar y ddwy ran o'r wlad. Y dystiolaeth amlycaf am
eu presenoldeb yw Palas Diocletian yn Split (300 OC) a'r amffitheatr fawr yn
Pula.

Cyrhaeddodd y Croatiaid (llwyth Slafaidd) yn heddychol fel milwyr hur i'r
Rhufeinwyr o'r seithfed ganrif ymlaen mewn gwlad o ddiboblogwyd gan y
"barbariaid". Erbyn 820 roedd Dugaeth Croatia yn unedig dan Vladislav; parhaodd
rhai o drefi'r arfordir i siarad Lladin ac wedyn Eidaleg am ganrifoedd. Y brenin
cyntaf oedd Tomislav, a goronwyd yn 925.

Roedd y wlad yn annibynnol tan 1089 pan ddaeth yn rhan o deyrnas Hwngari - ond
gyda senedd (Sabor) annibynnol. Er gwaethaf ymyrraeth Fenis, y Mongoliaid a'r
Croesgadwyr, parhaodd dominyddiaeth yr Hwngariaid tan 1526. Erbyn brwydr Mohacs
yn 1526 roedd y rhan fwyaf o'r wlad yn rhan o Ymerodraeth yr Otomaniaid.

Ymateb syml senedd y Croatiaid oedd derbyn Archddug Ferdinand o Awstria fel
brenin yn 1527, a wthiodd yr Otomaniaid yn ôl yn ystod y ganrif ganlynol.
Rhoddodd yr Habsbwrgiaid Croatia yn hanner "Hwngaraidd" eu hymerodraeth, a hynny
erbyn 1699.

Wedi'r Rhyfel Byd Cyntaf ffurfwyd Iwgoslafia yn 1918, a bu Croatia dan awdurdod
Beograd am y tro cyntaf. Rhoes yr Ail Ryfel Byd rym i'r Ustase, (mudiad
ffasgaidd lleol) o dan y Natsïaid, ac wedi'r rhyfel cafwyd rheolaeth dan Tito
a'r Comiwnyddion am 45 mlynedd.

Yn 1991, ar ôl naw ganrif dan reolaeth ei chymdogion, daeth Croatia yn wlad
annibynnol eto. Croesawyd y genedl newydd gan bedair blynedd o ryfel,
cyflafanau, a dros chwarter miliwn o ffoaduriaid. Erbyn 2010 mmae'r wlad wedi
paratoi a moderneiddio i'r fath raddau fel bod Undeb Ewrop wedi ei derbyn fel
darpar aelod.

Mae Croatia rwan yn aelod o'r Cenhedloedd Unedig, Cyngor Ewrop, NATO, Sefydliad
Masnach y Byd (WTO), a'r Undeb Ewropeaidd.



https://cy.wikipedia.org/wiki/Ceffyl

Mamal dof mawr yw ceffyl (Equus ferus caballus) sy'n perthyn i deulu'r Equidae.
Gelwir y fenyw yn 'gaseg', y gwryw yn 'stalwyn' neu'n 'farch' a'r ceffyl ifanc
yn 'ebol'. Esblygodd dros gyfnod o 45 i 55 miliwn o flynyddoedd o fod yn greadur
aml-garn i fod yn anifail uncarn cymharol fawr ei faint. Yr enw torfol yw 'gre o
geffylau'.

Dofwyd y ceffyl yn gyntaf rhwng 3,500-4,000 CC ar stepdiroedd eang gorllewin
Asia, yn yr ardak sy'n cyfateb heddiw i Wcrain, ar gyfer marchogaeth a thynnu
cerbydau neu gerbydau rhyfel yn ogystal ag ar gyfer aradu mewn amaethyddiaeth.
Heddiw, mae rasio ceffylau yn parhau'n boblogaidd iawn. Mewn rhai gweldydd,
megir ceffylau am eu cig ac mae yfed llaeth caseg yn boblogaidd ym Mongolia.
Mesurir ceffylau wrth y llaw.

Yn ddibynol ar y brid a'r amgylchedd, gall y ceffyl modern fyw i fod yn 25 neu'n
30 mlwydd oed. Mae eithriadau prin yn byw am 40 mlynedd neu ragor. Cofnodwyd fod
ceffyl o'r enw 'Old Billy' yn y 19g wedi byw am 62 o flynyddoedd a chredir fod
'Sugar Puff' wedi byw am 56.

Mae’n debyg i geffylau gael eu dofi gynta tua 3,500 – 4,000CC ar stepdiroedd
eang gorllewin Asia - yn yr ardal sy’n cyfateb heddiw i’r Wcrain. Am fod
marchogi ceffylau yn rhoi cymaint o fantais i rywun – i deithio’n gyflym, ac yn
enwedig i ryfela, fe ledodd yr arfer o’u defnyddio yn sydyn iawn i bob cyfeiriad
– i ganolbarth Ewrop, gogledd Affrica a’r Dwyrain Canol. Tua’r un adeg roedd y
Mongoliaid yn dofi’r math o geffyl gwyllt oedd i’w gael yn nwyrain Asia. Buont
yn hynod effeithiol yn manteisio ar geffylau yn y Oesoedd Canol pan sefydlon
nhw, dan Genghis Khan, ymerodraeth anferth yn ymestyn o Hwngari i Corea.

Erbyn tua 2,000CC ceir lluniau o Mesopotamia, Rwsia a sawl lle arall o geffylau
yn tynnu cerbydau rhyfel dwy olwyn i ryfela. Yn y Beibl mae Llyfr Samiwel yn son
am fintai’r Philistiaid o 6,000 o farchogion a marchogion Eifftaidd aeth ar ôl
Moses a’r Iddewon.

Dim rhyfedd felly, bod ceffylau yn chwara rhan bwysig iawn yng nghrefyddau a
mytholeg y cyfnodau cynnar, gyda ceffylau arbennig iawn yn cael eu marchogi gan
rai o’r duwiau a’r arwyr. Er enghraifft fe fyddai ceffylau gwyn adeiniog yn
tynnu cerbyd Poseidon, duw môr y Groegiaid, drwy’r tonnau ac roedden nhw’n medru
codi i’r awyr a hedfan drwy’r cymylau. Pegasus oedd enw prif geffyl Poseidon. Mi
ydan ni'n parhau heddiw i alw trochion y tonnau yn "gesig gwynion" a "meirch y
môr". Mae yna amryw o greaduriaid mytholegol ceffylaidd eraill hefyd – bob un
efo’i bwerau arbenig ei hun, fel yr uncorn, a’r sentawr – oedd yn ½ dyn a ½
ceffyl.

Roedd gan y Celtiaid dduwies geffylau, "Epona" oedd ei henw i’r Galiaid a
"Rhiannon" i’r hen Frythoniaid. Cysylltir Rhiannon â ffrwythlondeb y cnydau ac
fe’i portreadir bron bob amser yn cario basged o ffrwythau ac yn marchogi caseg
wen oedd ag ebol wrth ei thraed. Gallai’r dduwies iachau pobol; er mwyn sicrhau
hynny, byddai pobl yn aberthu i ffynhonnau iachusol oedd yn dwyn ei henw. Fe
welwn lun mawr o gaseg wen Rhiannon wedi ei gerfio i ochor un o fryniau sialc y
Downs yn Uffingdon yn ne Lloegr. Yn y cyfnod cyn-Gristnogol, am nad oedd gan y
Rhufeiniaid ddim byd oedd yn cyfateb i Epona neu Rhiannon, duwies y ceffylau,
fe’i mabwysiadwyd ganddyn nhw fel un o’u duwiesau eu hunnain – yr unig un o’r
duwiau Celtaidd i gael eu mabwysiadu yn ddigyfnewid gan y Rhufeiniaid.

Fe welwn yng Nghyfraith Hywel Dda pa mor uchel oedd parch y Cymru at eu ceffylau
ac mae canmoliaeth aruthrol i ambell un yn yr hen gywyddau Canol Oesol – yn
enwedig pan oedd rywun eisiau menthyg stalwyn i’w gesyg. Mae cwpled Tudur Aled
yn y 16g yn enhraifft:

Roedd ’na gryn ymwybyddiaeth o bwysigrwydd bridio gofalus o linach dda. E.e.,
adeg y Croesgadau fe fewnforiwyd ceffylau Arabaidd hardd i wledydd Prydain, a
rhwng yr 11-16g fe ddylanwadodd y rhain yn gryf ar ddatblygiad y Cobiau a’r
merlod Cymreig. Fe nododd Gerallt Gymro yn y 12g bod ceffylau o Sbaen wedi cael
eu defnyddio i wella’r brîd lleol ym Mhowys.

Roedd y ceffyl gwedd yn eithriadol o bwysig yn hanes amaethyddiaeth y wlad – yn
tarddu’n wreiddiol o’r Oesoedd Canol pan ddatblygwyd ceffylau mawr, anferth a
chryf i gario marchogion arfog i ryfel efo gymaint o bwysau o arfwisg haearn nes
bod angen winsh i godi’r marchog ar gefn ei geffyl. Cafwyd defnydd newydd i’r
ceffylau mawrion yn y 18g. Dyma gyfnod cychwyn a thwf y Chwyldro Diwydiannol pan
oedd diwydiant a masnach yn cynnyddu’n aruthrol, a hefyd poblogaeth y wlad – yn
enwedig y boblogaeth drefol a diwydiannol.

Gan fod angen bwydo pawb roedd angen cynhyrchu llawer iawn mwy o’r tir, ac fe
arweiniodd hynny at chwyldro mewn amaethyddaeth hefyd. A dyna pryd, ymysg y
torreth o newidiadau mewn dulliau amaethyddol ddigwyddodd yn sgîl hynny, y daeth
y ceffyl gwedd i’r adwy i dynnu aradrau a throliau ac i wneud hynny yn llawer
mwy effeithiol a chyflymach na’r ychain a oedd wedi bod wrthi ar hyd y
canrifoedd cyn hynny.

Yn 1907 roedd dros 105,000 o geffylau amaethyddol yng Nghymru (60% o’r holl
geffylau) ac yn y ddegawd honno roedd ’na fwy o geffylau gwedd na fuodd erioed
cyn hynny – na wedyn chwaith. Roedd tua 70,000 o geffylau gwedd yng Nghymru hyd
yn oed ar ddiwedd y 1930au, ond buan y cwympodd eu niferoedd wedyn wrth i’r
tractor ddod yn boblogaidd – doedd dim ond ryw 10,000 o geffylau gwaith ddiwedd
y 1950au. Dim ond rhai ugeiniau sy’ ar ôl erbyn hyn, i’w defnyddio mewn
cystadleuthau aredig a’u harddangos mewn sioeau.

Ceir sawl brid o geffylau Cymreig, gan gynnwys y Cob Cymreig a'r Merlyn mynydd
Cymreig. Yn y gorffennol, roedd y merlod hyn yn yn olygfa gyffredin ar fryniau
Cymru, o Eryri i Frycheiniog. Erbyn heddiw ceir y canran mwyaf ohonynt yn Eryri,
rhannau o ganolbarth Cymru a Bannau Brycheiniog. Amcangyfrifir fod tua 400-500 o
ferlod mynydd Cymreig ar fryniau gogledd Cymry, yn Eryri yn bennaf, gyda tua eu
hanner i'w cael ar y Carneddau.

Mae'r merlyn mynydd yn chwarae rhan bwysig mewn cadwraeth. Nid yw'n bwyta grug a
blodau gwyllt, fel mae defaid yn wneud, ac felly mae'n cadw cynefin adar gwyllt.

Ceir cryn amrywiaeth yn yr eirfa a ddefnyddir i ddisgrifio ysfa caseg pan fo hi
mewn gwres ag angen stalwyn. Yng Ngogledd Cymru dywedir ei bod yn 'gofyn
stalwyn' neu'n 'marchio' ('marchu' mewn rhai ardaloedd). Ym Nyffryn tanat,
Powys, dywedir ei bod 'yn marchu' ac 'ym Mrycheiniog, mae'r gaseg 'yn marcha'.
Yng ngogledd Maldwyn, defnyddir 'gofyn stalwyn/march/ceffyl', ac mae hyn yn
dangos fod cryn amrywiaeth oddi fewn i un ardal fechan.

Yn yr hen Sir Fflint, dywedir fod y gaseg 'eisiau stalwyn', yr un patrwm a chyda
tharw - 'eisiau tarw' ddywedir hefyd. Ceir 'mofyn march' ym Morgannwg a
de-orllewin Brycheiniog, ac maent hwythau'n cadw i'r un patrwm ac a wnant gyda
tharw - 'mofyn tarw' a ddywedant. Ond ceir gair anghyffredin yn ardal
Aberangell, Llanbrynmair a Chaerwys ym Maldwyn: 'yn wynedd', a fersiwn o'r term
hwn a ddefnyddir yn ne Ceredigion a de Penfro: 'yn wynen' neu 'yn wyner'. Mewn
un lle yng Nghwm Llynfell (Gorllewin Morgannwg) ceir amrywiad arall: 'yn wynad'.



https://cy.wikipedia.org/wiki/Angola

Gwlad yng Nghanolbarth Affrica yw Gweriniaeth Angola neu Angola (ym
Mhortiwgaleg: República de Angola). Mae hi ar arfordir Cefnfor Iwerydd a
gwledydd cyfagos yw Gweriniaeth Ddemocrataidd Congo i'r gogledd, Sambia i'r
dwyrain, a Namibia i'r de. Mae hi'n annibynnol ers 1975. Prifddinas Angola yw
Luanda.

Mae Angola yn wlad yn ne-orllewin Canolbarth Affrica ar arfordir Cefnfor
Iwerydd. Mae'r rhan fwyaf o'i thiriogaeth yn gorwedd i'r de o Afon Congo ac
eithrio Llain Cabinda a wahanir o weddill y wlad gan ddarn o Weriniaeth
Ddemocrataidd Congo.

Cyrhaeddodd y Portiwgaliaid Angola ar ddiwedd y 15g. Yn raddol cawsai'r wlad ei
meddianu ganddynt a'i throi'n drefedigaeth Bortiwgalaidd. Arosodd dan reolaeth
Portiwgal hyd 1975 (ac eithrio cyfnod byr ym meddiant yr Iseldiroedd o 1641 hyd
1648).

Yn 1951 cafodd ei gwneud yn Dalaith Dramor ac felly'n rhan integreiddiedig o
Bortiwgal. Yn ystod y 1950au a'r 1960au tyfodd cenedlaetholdeb Angolaidd a
ffurfiwyd tri mudiad annibyniaeth: yr MPLA (Mudiad Poblogaidd dros Ryddid i
Angola), yr FNLA (Ffrynt Cenedlaethol dros Ryddid i Angola) ac UNITA (Undeb
Cenedlaethol dros Ryddid Llwyr i Angola).

Yn 1974 cytunodd Portiwgal mewn egwyddor i roi annibyniaeth i'r wlad, ond yn
wyneb anghydfod rhwng y tri mudiad annibyniaeth a gwrthwynebiad yr ymsefydlwyr
Portiwgalaidd torrodd rhyfel cartref allan rhwng y carfanau hynny. Meddianwyd
gwahanol rannau o'r wlad gan bob un o'r carfanau arfog. Pan grantiwyd
annibyniaeth y canlyniad oedd i'r MPLA gyhoeddi ei llywodraeth ei hun yn Luanda
dan yr enw Gweriniaeth Pobl Angola ac i'r FNLA a'i cynghreiriaid UNITA gyhoeddi
Gweriniaeth Ddemocrataidd Pobl Angola â'i phrifddinas yn Huambo. I gymhlethu'r
darlun, roedd yr MPLA yn cael ei cefnogi gan yr Undeb Sofietaidd a Ciwba tra
roedd yr FNLA yn cael cefnogaeth yr Unol Daleithiau a rhai gwledydd Ewropeaidd.
Cafodd UNITA gryn gefnogaeth gan lywodraeth apartheid De Affrica. Am gyfnod
anfonodd Ciwba filwyr i helpu'r MPLA ac aeth Che Guevara ei hun yno i helpu'r
llywodraeth newydd. Enillodd y MPLA yn y diwedd ond cafodd y rhwygau a achoswyd
gan y rhyfel effaith hir-dymor ar fywyd gwleidyddol ac economaidd y wlad.

Bantu o ran eu tras yw mwyafrif y bobl. Ceir hefyd bobl o dras gymysg a nifer
bach o bobl o dras Portiwgalaidd ac Ewropeaidd. Portiwgaleg yw'r iaith
swyddogol. Mae mwyafrif y boblogaeth yn Gristnogion Catholig.

Mae Angola'n mwynhau cyfoeth o adnoddau mwynol, yn cynnwys olew, haearn a
deiamwntau. Mae tyfu coffi ar gyfer y farchnad dramor yn elfen bwysig yn
economi'r wlad yn ogystal.

Rhennir Angola yn ddeunaw talaith (províncias) a 158 ardaloedd dinesig
(municípios). Y taleithiau yw:

1 Bengo 2 Benguela 3 Bié 4 Cabinda 5 Cuando Cubango 6 Cuanza Norte 7 Cuanza Sul
8 Cunene 9 Huambo 10 Huila 11 Luanda 12 Lunda Norte 13 Lunda Sul 14 Malanje 15
Moxico 16 Namibe 17 Uige 18 Zaire



https://cy.wikipedia.org/wiki/Y_Chwyldro_Ffrengig

Roedd y Chwyldro Ffrengig (o 1789 hyd 1799) yn gyfnod yn hanes Ffrainc pan
wnaeth y gweriniaethwyr ddymchwel y frenhiniaeth ac fe aeth yr Eglwys Gatholig
Rufeinig mewn canlyniad trwy gyfnod o ailstrwythuro sylfaenol yn Ffrainc. Tra y
bu Ffrainc yn cyfnewid yn ôl ac ymlaen rhwng gweriniaeth, ymerodraeth a
brenhiniaeth am 75 mlynedd yn dilyn cwymp y Weriniaeth Gyntaf i law Napoleon
Bonaparte, roedd y chwyldro er hynny yn arwyddo diwedd yr ancien régime gan roi
y rhai a ddilynodd yn y cysgod yn nychymyg pobl Ffrainc.

Effeithiodd y Chwyldro Ffrengig nid yn unig ar Ffrainc ond ar weddill Ewrob
hefyd, a chafodd gryn effaith ar y tiroedd Almaenaidd. Yr oedd yr hyn a
ddechreuodd fel protest gan yr aristocratiaid yn erbyn Louis XVI, brenin Ffrainc
a’i frenhiniaeth absoliwt, i ragflaenu chwyldro mawr a newidiodd hanes a golwg
Ewrob.

Daeth grŵp o'r enw y Girondistes, o ardal Bordeaux, i rym ond fe’u gwrthwynebwyd
gan grŵp y Jacobins. Disodlwyd y Jacobins gan y Directoire, sef grŵp o’r
dosbarth canol a oedd wedi uno â’r Girondistes, ac fe gafwyd llywodraeth newydd
gymedrol. Daethant i bwer ym 1794 ond erbyn 1799 ystyriwyd hwy yn llygredig ac
fe gymerodd Napoleon yr awenau. Daeth Napoleon i bwer a chymorth y fyddin ac fe
lywodraethodd fel teyrn. Yr angen am sefydlogrwydd a gwarediad y chwyldro
llygredig a barodd parodrwydd y bobl i dderbyn Napoleon er ei fod yn unben.
Daeth Napoleon a threfn newydd ond ailsefydlodd llawer o hen sefydliadau’r
chwyldro a oedd wedi dirywio hefyd. Er yn unben, yr oedd yn ddyn goleuedig, a
chyflwynodd system weinyddol ddiwygiedig. Diwygiodd y system addysg gan fynnu i
bawb gael addysg. Diwygiodd y system gyfreithiol i greu y Code Napoleon, a oedd
yn cynnwys datganiad o hawliau dynol.

Cymysg fu'r ymateb yng Nghymru. Ar y dechrau datganwyd cefnogaeth frwd i'r
chwyldro gan rhai llenorion a radicaliaid - e.e. Jac Glan-y-gors, awdur Seren
Tan Gwmmwl a Iolo Morgannwg - ond roedd eraill yn ei erbyn. Mae'n debyg mai
cyfyng oedd gwybodaeth y werin bobl am y digwyddiadau yn Ffrainc a'r Amerig
oherwydd diffyg newyddiaduron Cymraeg. Ond dychrynwyd y rhan fwyaf o gefnogwyr y
Chwyldro gan y tro gwaedlyd y cymerodd a'r anhrefn a ddilynodd.



https://cy.wikipedia.org/wiki/Seland_Newydd

Gwlad yn y Môr Tawel sydd yn cynnwys dwy ynys fawr (Ynys y Gogledd ac Ynys y De)
a nifer o ynysoedd bychain yw Seland Newydd. Yn iaith y Maori, pobl wreiddiol yr
wlad, Aotearoa yw ei henw, a chyfieithir yr enw yn aml fel "gwlad o dan gwmwl
gwyn hir". Yn ôl y chwedlau, roedd cwmwl gwyn uwchben uwch pan ddaeth y bobl
gyntaf i'r wlad.

Auckland ar Ynys y Gogledd yw'r ddinas fwyaf, ond Wellington (ar yr un ynys)
yw'r brifddinas. Y mynydd uchaf yw Aoraki/Mynydd Cook (3,754 m (12,316')) ar
Ynys y De. Awstralia yw'r wlad agosaf. Mae Caledonia Newydd, Ffiji a Thonga i'r
gogledd, ond cryn bellter i ffwrdd. Er gwaethaf yr enw, dydy'r môr o gwmpas yr
ynysoedd ddim yn dawel o gwbl yn aml, ac mae'n gallu ei gwneud yn anodd i hwylio
ar draws y "Cook Strait" rhwng y ddwy brif ynys.

Y chwaraeon poblogaidd yw Rygbi, criced, socer a phêl-droed rheolau Awstralaidd.
Enw tîm rygbi cenedlaethol Seland Newydd yw'r Crysau Duon (mae eu gwisg yn gwbwl
ddu). Mae'r ddawns ryfel "Haka" yn cael ei gwneud yn aml cyn eu gêmau.

Mae'r aderyn Kiwi yn symbol o'r wlad, a defnyddir Kiwi yn anffurfiol fel enw neu
ansoddair am y wlad neu'r bobl.

Y ddwy ynys fwyaf o'r ynysoedd sy'n ffurfio Seland Newydd yw Ynys y Gogledd ac
Ynys y De, gyda Culfor Cook yn eu gwahanu. Ynys y De yw'r fwyaf, ac yma y ceir y
mynyddoedd uchaf. Mae Alpau Seland Newydd yn ymestyn o'r gogledd i'r de ar hyd
yr ynys. Y copa uchaf yw Aoraki/Mynydd Cook (3,754 medr), ac mae 16 copa arall
fros 3,000 medr. Mae Ynys y Gogledd yn llai mynyddig, ond ceir llosgfynyddoedd
yma. Copa uchaf Ynys y Gogledd yw Ruapehu, llosgfynydd sy'n 2,797 medr o uchder.

Trydydd ynys Seland Newydd yn ôl arwynebedd yw Ynys Stewart, sydd 30 km o'r de o
Ynys y De, ar draws Culfor Foveaux. O tan poblogaeth, Ynys Waiheke, 18 km o
arfordir Auckland yng Ngwlff Hauraki yw'r drydedd ynys. Ceit hefyd lawer o
ynysoedd bychaibn.

Mae gan Seland Newydd boblogaeth o tua 4.3 miliwn. O'r rhain, mae tua 78% yn
ystyried eu bod o dras Ewropeaidd. Yn aml, defnyddir y term Maori Pākehā am bobl
o dras Ewropeaidd. Ffurfia'r Māori 14.6% o'r boblogaeth yn ôl cyfrifiad 2006
census. O'r gweddill, roedd 9.2% o dras Asiaidd (wedi cynyddu o 6.6% yng
nghyfrifiad 2001), ac roedd 6.9% o dras Ynysoedd y Cefnfor Tawel.

Poblogwyd Seland Newydd yn hwyrach na'r rhan fwyaf o'r byd. Credir i bobl
gyrraedd yno gyntaf o ynysoedd Polynesia rhwng 1000 a 1300, we fod peth
tystiolaeth yn awgrymu y gallent fod wedi cyrraedd yno ychydig ynghynt. Y bobl
yma oedd hynafiaid y Maoriaid.

Mae'n bosibl i fforwyr Sbaenig gyrraedd yr ynysoedd yn 1576, ond nid oes
sicrwydd o hyn. Yn mis Rhagfyr 1642, angorodd y fforiwr Abel Janszoon Tasman o'r
Iseldiroedd yn ei longau Heemskerck a Zeehaen, ger gogledd Ynys y De.
Gwrthwynebwyd ef gan y brodorion, a hwyliodd tua'r gogledd i Tonga. Yn
ddiweddarach, archwiliwyd arfordir Seland Newydd gan James Cook yn ei long
Endeavour yn 1769 a 1770.

O 1790 ymlaen, dechreuodd helwyr morfilod o wahanol wledydd ymweld a'r ynysoedd
yn gyson. Daeth yn drefedigaeth Brydeinig yn 1840, pan arwyddwyd Cytundeb
Waitangi rhwng Prydain a phenaethiaid y Maori. Dilynwyd hyn gan fewnfudo o
Ewrop, yn enwedig o Loegr, yr Alban ac Iwerddon.

Mae gan Seland Newydd economi fodern, datblygiedig a llewyrchus gyda CMC
amcangyfrifol o $115.624 biliwn (2008). Mae ganddi safon byw cymharol uchel gyda
CMC o $27,017 y pen, sy'n gymharol â De Ewrop. Ers 2000, gwnaeth Seland Newydd
gynnydd sylweddol yn incwm canolog y cartref. Ni effeithiwyd Seland Newydd ac
Awstralia gan ddirwasgiad dechrau'r 2000au a effeithiodd ar y rhan fwyaf o
wledydd Gorllewinol eraill. Fodd bynnag, gostyngodd CMC ymhob un o'r pedwar
chwarter yn 2008.

Yn ôl nifer o arolygon rhyngwladol, mae gan drigolion Seland Newydd lefelau
uchel o foddhad a hapusrwydd personol; mae hyn er waethaf lefelau CMC y-pen sy'n
llai na nifer o wledydd OECD eraill. Rhoddwyd y wlad ar safle 20 ar Fynegai
Datblygiad Dynol 2008 ac yn 15fed ar fynegai safon byw rhyngwladol The Economist
yn 2005. Rhoddwyd y wlad ar safle rhif 1 o safbwynt boddhad bywyd ac yn 5ed o
ran llewyrch cyffredinol ar fynegai llewyrch Legatum Institute yn 2007. Yn
ogystal a hyn, rhoddodd Arolwg Safon Byw Mercer yn 2009 Auckland ar safle 4 a
Wellington yn 12fed fel y llefydd gorau yn y byd i fyw. Mae trethi yn Seland
Newydd yn llai nag mewn nifer o wledydd OECD eraill. Seland Newydd yw un o'r
economiau cyfalafol y farchnead rydd fwyaf yn ôl mynegai rhyddid economaidd.



https://cy.wikipedia.org/wiki/Rwmania

Gwlad yn ne-ddwyrain Ewrop yw Rwmania (Rwmaneg: România). Mae'n ffinio â Hwngari
a Serbia i'r gorllewin a Bwlgaria i'r de, a'r Wcráin a Moldofa i'r gogledd a'r
dwyrain. Ffurfir y mwyafrif o'r goror rhwng Rwmania a Bwlgaria gan Afon Donaw,
sy'n arllwys i Aberdir y Donaw yn y fan mae morlin yn ne-ddwyrain Rwmania ar
lannau'r Môr Du. Mae ganddi arwynebedd o 238,391 square kilometres (92,043
millt sg) a hinsawdd gyfandirol a thymherus. Rhed cadwyn dde-ddwyreiniol
Mynyddoedd Carpathia trwy ganolbarth y wlad, gan gynnwys Copa Moldoveanu
(2,544 m (8,346 tr)).

Datblygodd y wlad fodern yn nhiriogaethau'r dalaith Rufeinig Dacia. Unodd
tywysogaethau Moldafia a Walachia ym 1859 yn sgil y deffroad cenedlaethol.
Rhoddid yr enw Rwmania ar y wlad yn swyddogol ym 1866, ac enillodd ei
hannibyniaeth oddi ar Ymerodraeth yr Otomaniaid ym 1877. Ymunodd Transylfania,
Bukovina a Besarabia â Theyrnas Rwmania ar ddiwedd y Rhyfel Byd Cyntaf.
Brwydrodd Rwmania ar ochr yr Almaen Natsïaidd yn erbyn yr Undeb Sofietaidd yn
ystod yr Ail Ryfel Byd tan iddi ymuno â'r Cynghreiriaid ym 1944. Cafodd y wlad
ei meddiannu gan y Fyddin Goch a chollodd sawl tiriogaeth. Wedi'r rhyfel, trodd
Rwmania yn weriniaeth sosialaidd ac yn aelod o Gytundeb Warsaw. Dymchwelwyd y
drefn gomiwnyddol gan Chwyldro 1989, a newidodd Rwmania'n wlad ddemocrataidd a
chanddi economi'r farchnad.

Tyfod economi Rwmania yn gyflym ar ddechrau'r 2000au, a bellach mae'n seiliedig
yn bennaf ar wasanaethau ac hefyd yn cynhyrchu ac allforio peiriannau ac ynni
trydan. Ymaelododd â NATO yn 2004 a'r Undeb Ewropeaidd yn 2007. Trigai tua
20 miliwn o bobl yn y wlad, a bron i 2 miliwn ohonynt yn y brifddinas Bwcarést.
Rwmaniaid, un o'r cenhedloedd Lladinaidd, yw mwyafrif y boblogaeth a siaradent
Rwmaneg ac yn Gristnogion Uniongred Dwyreiniol. Ceir lleiafrifoedd o dras
Hwngaraidd a Roma.

Daw enw'r wlad yn y bôn o'r gair Lladin romanus, sy'n golygu "dinesydd Rhufain".
Defnyddid yr enw yn gyntaf, hyd y gwyddon, yn yr 16eg ganrif gan ddyneiddwyr
Eidalaidd a deithiodd i Dransylfania, Moldafia, a Walachia. Sonir am Țeara
Rumânească ("Tir Rwmania") yn Llythyr Neacșu o Câmpulung (1521), y ddogfen hynaf
sy'n goroesi yn yr iaith Rwmaneg.

Defnyddid y ddau sillafiad român a rumân hyd ddiwedd yr 17eg ganrif, pan
wahaniaethid y ddwy ffurf am resymau cymdeithasol-ieithyddol: "taeog" oedd ystyr
rumân bellach, a român oedd yr enw ar y bobl Rwmaneg eu hiaith. Wedi diddymu'r
system daeog ym 1746, gair anarferol oedd rumân a daeth y ffurf român yn
safonol. Defnyddid yr enw Rwmania i ddisgrifio mamwlad yr holl Rwmaniaid yng
nghyfnod cynnar y 19eg ganrif.

Ymhlith y ffurfiau ar enw'r wlad mewn ieithoedd eraill Ewrop mae Rumänien yn
Almaeneg, Roumanie yn Ffrangeg, Rumunija yn Serbo-Croateg, Румыния (Rumyniya) yn
Rwseg, a Rumunia yn Bwyleg. Daw'r enw Cymraeg drwy'r hen ffurf Saesneg Rumania
neu Roumania. Romania yw'r ffurf Saesneg arferol ers canol y 1970au.

Tua 2000 CC ymsefydlodd yr Indo-Ewropeaid yn ardal Donaw-Carpathia, a chymysgant
â'r brodorion neolithig gan ffurfio'r Thraciaid. Tros amser datblygodd y
Thraciaid yn ddau dylwyth tebyg, y Getiaid a'r Daciaid, enwau a roddid arnynt
gan y Groegiaid a'r Rhufeiniaid. Trigant yn y mynyddoedd i ogledd Gwastatir y
Donaw ac ym Masn Transylfania. Daeth y Getiaid i gysylltiad â'r byd Groeg drwy
wladfeydd yr Ïoniaid a'r Doriaid ar arfordir gorllewinol y Môr Du yn y 7fed
ganrif CC.

Roedd Rwmania dan reolaeth Ymerodraeth yr Otomaniaidd o'r 15fed ganrif hyd y
19eg ganrif. Yn sgil twf cenedlaetholdeb ar draws Ewrop, dechreuodd y Rwmaniaid
frwydro am eu hannibyniaeth yn y 1820au wrth iddynt geisio uno Moldafia,
Walachia a Thransylfania. Unodd Moldafia a Walachia ym 1862 i ffurfio'r
Tywysogaethau Unedig, a ail-enwyd yn Rwmania ym 1866. Trodd yn deyrnas ym 1881.

Cafwyd ymchwydd economaidd bach yn y 1960au a'r 1970au. Nid oedd polisïau
awtarciaidd Nicolae Ceauşescu, arweinydd y Rwmania Gomiwnyddol o 1965 i 1989, yn
llwyddiannus, ac wrth drio talu holl ddyled y wlad cafodd effaith ddifrifiol ar
yr economi a arweiniodd at dlodi. Ansefydlogodd Rwmania ymhellach wrth iddi
droi'n wladwriaeth heddlu dan warchodaeth y Securitate. Saethwyd Ceauşescu a'i
wraig Ddydd Nadolig 1989, ar ôl iddo orchymyn i'r heddlu cudd ymosod ar
brotestwyr yn Timisoara.

Ffurfir rhan fawr o ffiniau Rwmania â Serbia a Bwlgaria gan yr Afon Donaw.
Ymunir y Donaw gan yr Afon Prut, sy'n ffurfio'r ffin â Moldofa. Llifir y Donaw
i'r Môr Du, yn ffurfio Delta'r Donaw sydd yn cadfa o'r Biosffer.

Mae gan Rwmania tirwedd eithaf dosbarthol, gyda 34% mynyddoedd, 33% brynau a 33%
iseldiroedd.

Mae Mynyddoedd Carpathia yn dominyddu canoldir Rwmania wrth iddynt amgylchynu
Gwastatir Uchel Transylfania, 14 o gopâu dros 2 000 m, yr uchaf yn Copa
Moldoveanu (2 544 m). Yn y de, mae Mynyddoedd Carpathia yn pereiddio i'r brynau,
tuag at Wastadedd Bărăgan.

Y dinasoedd pennaf yw'r prifddinas Bucureşti, Iaşi, Timişoara, Cluj-Napoca,
Constanţa, Craiova, Braşov, a Galaţi. Y dinasoedd mwyaf yw:

Mae Rwmania yn weriniaeth ddemocrataidd. Mae cangen ddeddffwriaethol llywodraeth
Rwmania yn cynnwys dwy siambr, y Senat (Senedd), sydd ag 137 o aelodau (2004),
ac y Camera Deputaţilor (Siambr Dirprwyon), sydd â 332 o aelodau (2004). Etholir
aelodau'r ddwy siambr pob pedair mlynedd.

Etholir yr Arlywydd, pennaeth y cangen weithredol, hefyd gan bleidlais
boblogaidd, pob pum mlynedd (nes 2004, pedair mlynedd). Mae'r arlywydd yn
penodi'r Prif Weinidog, sy'n bennaeth y lywodraeth, a phenodir aelodau'r
lywodraeth gan y Prif Weinidog. Mae angen i'r lywodraeth cael pleidlais seneddol
o gymeradwyaeth.

Caiff Rwmania ei rhannu i 41 o judeţe, neu siroedd, a bwrdeisiaeth Bucureşti (y
brifddinas).

Yn ôl cyfrifiad 2011, poblogaeth Rwmania yw 20,121,641. Megis gwledydd eraill yn
ei chylch, mae disgwyl i'r boblogaeth leiháu'n raddol yn y blynyddoedd i ddod o
ganlyniad i gyfradd ffrwythlondeb (1.2–1.4) sy'n rhy isel i gynnal nifer
cenedlaethau'r dyfodol a chyfradd allfudo sy'n uwch na'r gyfradd mewnfudo. Ym
mis Hydref 2011, roedd Rwmaniaid ethnig yn cyfri am 88.9% o'r boblogaeth. Y
lleiafrifoedd ethnig mwyaf eu maint yw'r Hwngariaid (6.5%) a'r Roma (3.3%).
Mwyafrif yw'r Hwngariaid yn siroedd Harghite a Covasna. Ymhlith y lleiafrifoedd
eraill mae'r Wcreiniaid, yr Almaenwyr, y Tyrciaid, y Lipofiaid (Hen Gredinwyr o
dras Rwsiaidd), yr Aromaniaid, y Tatariaid, a'r Serbiaid. Ym 1930, trigai
745,421 o Almaenwyr yn Rwmania, ond dim ond rhyw 36,000 sy'n byw yno heddiw. Yn
2009 roedd tua 133,000 o fewnfudwyr yn Rwmania, yn bennaf o Foldofa a Tsieina.

Iaith swyddogol Rwmania yw'r Rwmaneg, iaith Romáwns ddwyreiniol sy'n debyg i'r
Aromaneg, y Megleno-Romaneg, a'r Istro-Romaneg, ond sy'n rhannu nifer o
nodweddion â'r ieithoedd gorllewinol megis Eidaleg, Ffrangeg, Sbaeneg, a
Phortiwgaleg. Mae 31 o lythrennau yn yr wyddor Rwmaneg. Siaredir Rwmaneg yn
iaith gyntaf gan 85% o'r boblogaeth. Siaredir Hwngareg gan 6.2%, a'r
Flach-Romani (tafodiaith Romani) gan 1.2%. Trigai 25,000 o siaradwyr Almaeneg
brodorol a 32,000 o siaradwyr Tyrceg yn Rwmania, yn ogystal â 50,000 o siaradwyr
Wcreineg sy'n byw ger y ffin â'r Wcrain ac yn fwyafrif yn yr ardaloedd hynny. Yn
ôl y cyfansoddiad, mae rhaid i gynghorau lleol sicrháu hawliau iaith i holl
leiafrifoedd y wlad, ac os yw'r lleiafrif ethnig yn cyfri am ddros 20% o'r
boblogaeth yna ceir defnyddio'r iaith leiafrifol yn y llywodraeth, y llysoedd,
a'r ysgolion. Y Saesneg a'r Ffrangeg yw'r prif ieithoedd tramor a addysgir yn yr
ysgol. Yn 2012 roedd 31% o Rwmaniaid yn medru'r Sasneg, 17% yn medru'r Ffrangeg,
a 7% yn gallu siarad Eidaleg.

Gwladwriaeth seciwlar ac heb grefydd swyddogol yw Rwmania. Cristnogion yw'r
mwyafrif helaeth o'r boblogaeth. Yn 2011 roedd 81% yn perthyn i Eglwys Uniongred
Rwmania, 4.8% yn Brotestaniaid, 4.3% yn Babyddion, a 0.8% yn ffyddlon i Eglwys
Gatholig Groeg Rwmania. O weddill y boblogaeth, mae 195,569 yn perthyn i enwadau
Cristnogol eraill neu'n aelodau o grefydd arall, gan gynnwys 64,337 o Fwslimiaid
(y mwyafrif o dras Dyrcaidd neu Dataraidd) a 3,519 o Iddewon. Yn ogystal, mae
39,660 yn anffydwyr neu fel arall yn ddigrefydd.

Eglwys hunanbenaethol dan Batriarch yw Eglwys Uniongred Rwmania sy'n rhan o
gymundeb yr Eglwysi Uniongred Dwyreiniol. Hon yw'r Eglwys Uniongred ail fwyaf yn
y byd, ac yn wahanol i'r eglwysi eraill mae ganddi ddiwylliant Lladinaidd ac yn
defnyddio iaith Romáwns yn ei litwrgi. Mae ganddi awdurdod canonaidd dros holl
diriogaeth Rwmania a Moldofa, ac esgobaethau ar gyfer Rwmaniaid yn Serbia ac
Hwngari yn ogystal â chymunedau ar wasgar yng Nghanolbarth a Gorllewin Ewrop,
Gogledd America, ac Oceania.

Er bod hunaniaeth gymdeithasol a diwylliannol genedlaethol, mae diwylliannau'r
rhanbarthau yn adlewyrchu gwahaniaethau hanesyddol. Gwelir dylanwad Awstria ac
Hwngari ym mhensaernïaeth Transylfania a'r Banat: arddulliau Romanésg, Gothig, a
Baróc. Cafodd y Slafiaid, yn bennaf yr Wcreiniaid a'r Rwsiaid, eu heffaith ar
ardal Moldafia, a gwelir nodweddion o darddiad Tataraidd a phobloedd eraill
Canolbarth Asia yng nghelfyddyd y werin. Trwy Walachia yn ne'r wlad daeth
ddylanwad Môr y Canoldir: y Groegiaid a'r Rhufeiniaid, y Bysantiaid a'r
Otomaniaid. Mae'r lleiafrifoedd Hwngaraidd, Roma, ac Almaenig yn cadw at
draddodiadau eu hunain o ran celfyddyd, coginiaeth, a gwisg.

Y Weinyddiaeth Diwylliant sy'n gyfrifol am gefnogi bywyd a sefydliadau
diwylliannol ar draws Rwmania. Bwcarést yw canolfan ddiwylliannol y wlad ac yma
lleolir sawl theatr, tŷ opera, y Gerddorfa Genedlaethol, Cerddorfa Ffilharmonig
George Enescu, yr Amgueddfa Gelfyddyd Genedlaethol, yr Amgueddfa Hanes
Genedlaethol, Amgueddfa Byd Natur Grigore Antipa, Amgueddfa'r Werin, Amgueddfa'r
Pentref, y Llyfrgell Genedlaethol, Llyfrgell Ganolog Prifysgol Bwcarést, a
Llyfrgell Academi Rwmania. Mae gwyliau cenedlaethol Rwmania yn cynnwys y
flwyddyn newydd (1 ac 2 Ionawr), y Llun wedi'r Pasg, Gŵyl Fai (mărțișor), y
Diwrnod Cenedlaethol (1 Rhagfyr, sy'n dathlu uno Transylfania â gweddill y
wlad), a Dydd y Nadolig.

Rheolir nifer o arferion a thraddodiadau gan grefydd y gymuned. Mae'r Rwmaniaid
ethnig yn cynnal seremonïau yn ôl yr arfer Uniongred Ddwyreiniol yn ystod
Wythnos y Grog a'r Pasg. Mae'r Hwngariaid ac Almaenwyr, sy'n perthyn i'r Eglwys
Babyddol ac eglwysi Protestannaidd, yn rhoi mwy o bwyslais ar ddathlu'r Nadolig.
Cedwir y wisg werin Rwmanaidd yng nghefn gwlad, ac mae gan bob sir bron ei lliw
ac arddull leol. Cyfunir y grefft a'r gelfyddyd gan arferion y werin:
cerfweithiau pren, gwisg addurnedig, brodwaith, carpedi, a chrochenwaith. Mae
Rwmania yn enwog am ei wyau Pasg addurnedig a phaentio ar wydr.

Cafwyd dylanwad sylweddol ar goginiaeth Rwmania gan draddodiadau'r Tyrciaid a'r
Groegiaid. Prif fwyd y werin ers talwm yw cawl a ballu: cawl cig, llysiau a
nwdls, cawl bresych tew, a stiw cig moch gyda garlleg a winwns. Am damaid melys
bwyteir crwst plăcintă, baclafa, neu deisen almon o'r enw saraille. Mae gwin o
ardal Moldafia yn boblogaidd, a cheir cyrfau lleol ar draws y wlad. Diod
archwaeth gryf yw palincă, sef brandi eirin sy'n ffurf ranbarthol ar wirod sy'n
boblogaidd ar draws Basn Carpathia.

Offerynnau cerdd traddodiadol y wlad yw'r cobza (sy'n debyg i liwt), y tambal
(dwlsimer), y flaut (ffliwt), yr alpgorn, y bibgod, a'r nai (pibau Pan). Mae'r
gerddoriaeth werin yn cynnwys cerddoriaeth ddawns, y doina (galarganeuon),
baledi, a cherddoriaeth fugeiliol. Daeth sawl arlunydd a llenor Rwmanaidd i
sylw'r byd yn y 19eg ganrif, gan gynnwys y beirdd Mihail Eminescu a Tudor
Arghezi, y llenor a chwedleuwr Ion Creanga, yr arlunydd Nicolae Grigorescu, a'r
dramodydd Ion Luca Caragiale. Ymfudodd nifer o artistiaid a deallusion Rwmanaidd
o ganlyniad i'r Ail Ryfel Byd, gan gynnwys y dramodydd Eugène Ionesco, y bardd a
thraethodydd Andrei Codrescu, yr athronydd Emil Cioran, y llenor a chyfarwyddwr
ffilm Petru Popescu, y cerflunydd Constantin Brancusi, a'r hanesydd Mircea
Eliade. Roedd yn rhaid i'r holl gelfyddydau cydymffurfio â Realaeth Sosialaidd
yn ystod yr oes gomiwnyddol.

Gêm bat a phêl o'r enw oină yw mabolgamp draddodiadol Rwmania. Pêl-droed yw'r
gamp fwyaf poblogaidd, a saif meysydd yn y dinasoedd mawrion a chanddynt timau
yn y gynghrair genedlaethol. Bu'r tîm pêl-droed cenedlaethol yn llwyddiannus
iawn ar adegau, yn enwedig yn y 1990au dan gapteiniaeth Gheorghe Hagi. Fel arfer
mae Rwmaniaid yn chwarae a hamddena mewn clybiau, a'r gweithgareddau mwyaf
boblogaidd yw seiclo, pêl-droed, pêl-law, tenis, rygbi, a'r crefftau ymladd. Mae
Mynyddoedd Carpathia yn denu dringwyr a heicwyr yn yr haf, a sgïwyr ac
eirfyrddwyr yn y gaeaf. Yn Aberdir y Donaw mae gwylwyr adar wrth eu helfen, ac
mae nofwyr yn heidio i'r traethau ar lannau'r Môr Du pan bo'r tywydd yn braf.

Er i Rwmania ddanfon un athletwr i Gemau Olympaidd yr Haf 1900, ni chafwyd
carfan sylweddol gan y wlad tan Gemau'r Haf ym 1924. Cystadleuodd Rwmania ym
mhob un Olympiad ers hynny ac eithrio Gemau'r Haf 1932, Gemau'r Haf 1948, a
Gemau'r Gaeaf 1960. Rwmania oedd yr unig wlad yn y Bloc Dwyreiniol i fynychu
Gemau'r Haf yn Los Angeles ym 1984 wedi i'r Undeb Sofietaidd datgan boicot yn
erbyn yr Americanwyr. Y cystadleuydd enwocaf o'r wlad yw Nadia Comăneci, a
enillodd chwe medal gymnasteg yng Ngemau'r Haf 1974 ac hi oedd y cyntaf i
sgorio'r deg perffaith yn y Gemau Olympaidd. Ymhlith athletwyr o fri eraill mae
timau rhwyfo'r dynion a'r menywod, yr athletwraig Iolanda Balaș, a'r chwaraewr
tenis Ilie Năstase.

Ffynodd y cyfryngau torfol a lleol yn Rwmania yn sgil Chwyldro 1989, er i nifer
o gyhoeddiadau derfyn o ganlyniad i gwymp economaidd yn y ddegawd olynol.
Cyhoeddir y papurau newydd cenedlaethol Libertatea ("Rhyddid"), Jurnalul
Naţional ("Cyfnodolyn Cenedlaethol"), Adevărul ("Y Gwir"), ac Evenimentul Zilei
("Digwyddiadau'r Dydd") yn ddyddiol ym Mwcarést, a Monitorul Oficial ("Sylwedydd
Swyddogol") yw newyddiadur y llywodraeth. Rompres yw asiantaeth newyddion
swyddogol y wlad. Lansiwyd y gwasanaeth Media Fax, cwmni preifat, ym 1991.
Lleolir adrannau o asiantaethau newyddion tramor, er enghraifft y BBC, yn y
brifddinas. Rheolir rhwydwaith radio a theledu cenedlaethol gan y wladwriaeth, a
cheir hefyd nifer o sianeli preifat, megis PRO-TV. Mae'r cyfansoddiad yn haeru i
sicrháu rhyddid y wasg, ond gwelir y llywodraeth yn aml yn dylanwadu ar y
cyfryngau ac yn erlyn newyddiadurwyr am resymau gwleidyddol.



https://cy.wikipedia.org/wiki/Nigeria

Gwlad yng ngorllewin Affrica yw Gweriniaeth Ffederal Nigeria neu Nigeria, gyda
36 talaith. Ei phrifddinas yw Abuja. Y gwledydd cyfagos yw Benin i'r gorllewin,
Tsiad a Chamerŵn i'r dwyrain, a Niger i'r gogledd ac mae Gwlff Gini (Cefnfor yr
Iwerydd) yn ffin arfordirol iddi tua'r de.

Cafwyd sawl brenhiniaeth yn Nigeria dros y blynyddoedd. Ffurfiwyd y wlad
bresennol i raddau helaeth gan Ymerodraeth Prydain yn y 19g a ailwampiwyd yn
'Protectoriaethau' (neu 'Ddiffynwledydd') Gogledd a De Nigeria yn 1914. Cadwyd y
syniad o frenhiniaethau bychan i raddau helaeth, gyda'r Saesneg yn eu huno'n fwy
na dim arall a hi, heddiw, yw iaith swyddogol y wlad. Yn dilyn ei hannibyniaeth
yn 1960 (fel llawer o wledydd eraill) cafwyd rhyfel cartref gan sawl llu a
ddymunai ei rheoli: rhwng 1967–1970. Ers hynny, llywodraethwyd y wlad drwy
drefniant y fyddin a gan etholiadau democrataidd.

Yr etholiadau cyntaf i'w derbyn yn hollol niwtral a theg oedd etholiad 2011 pan
etholwyd Goodluck Jonathan. Yn etholiad cyffredinol y wlad ym Mawrth 2015,
trechwyd Jonathan gan Muhammadu Buhari, gyda mwyafrif o ddim ond dwy filiwn o
bleidleisiau. Derbynir yn gyffredinol i'r etholiad gael ei gweinyddu'n deg a
niwtral.

Yn 2014 economi Nigeria oedd y cryfaf yn Affrica, gan oddiweddu De Affrica, a
thyfu i fod yn werth $500 biliwn, a chodi i fod y 21fed economi mwya'r byd. Ar
ben hyn, mae'r gyfradd dyled-GDP yn isel iawn: 11% yn unig. Erbyn 2050 credir y
bydd Nigeria ymhlith 20 economi mwya'r byd. y rheswm pennaf dros y llwyddiant
hwn yw tanwydd ffosil. Mae hyn wedi rhoi pwer iddi fel gwlad a dywed Banc y Byd
ei bod yn farchnad sy'n tyfu.

Mae Nigeria'n aelod o MINT, sef grwp o wledydd a chaiff ei rhestru fel un o'r
"Next Eleven", gyda gwledydd y byd yn rhagweld y bydd ei heconomi'n tyfu i fod
yn un o'r mwya'n y byd. Mae Nigeria'n un o Wledydd y Gymanwlad, yr Undeb
Affricanaidd, OPEC a'r Cenhedloedd Unedig.

Ers 2002 gwelwyd trais ar gynnydd e.e. Boko Haram y mudiad Islamaidd sy'n dymuno
disodli llywodraeth y wlad gyda llywodraeth wedi'i seilio ar gyfraith Sharia. Yn
ôl Arlywydd y wlad ym Mai 2014 roedd ymosodiadau Boko Haram wedi lladd 12,000 o
bobl. Ymunodd y gwledydd sy'n ffinio â Nigeria i geisio ffrwyno'r terfysgwyr, yn
bennaf fel ymateb i Ffrwydradau Nigeria, Nadolig 2011 a Herwgipio merched ysgol
Chibok, 2014.

Ceir cysylltiad cryf rhwng economi Nigeria ac Unol Daleithiau America: hi yw
partner masnachu mwya'r Unol Daleithiau yng nghanol a de Affrica, ac mae'n
allforio 11% o'i holew i'r UDA ac mae'n allforio llawer o nwyddau eraill hefyd
i'r UDA. Ar y llaw arall, yr Unol Daleithiau yw'r wlad sy'n buddsoddi fwyaf yn
Nigeria. Yn ôl y Gronfa Ariannol Ryngwladol (IMF), mae economi Nigeria wedi tyfu
ar gyfartaledd o 8% ers 2008.

Yn 2014 economi Nigeria oedd y cryfaf yn Affrica, gan oddiweddu De Affrica, a
thyfu i fod yn werth $500 biliwn, a chodi i fod y 21fed economi mwya'r byd. Ar
ben hyn, mae'r gyfradd dyled-GDP yn isel iawn: 11% yn unig. Erbyn 2050 credir y
bydd Nigeria ymhlith 20 economi mwya'r byd. y rheswm pennaf dros y tyfiant hwn
yw tanwydd ffosil. Mae hyn wedi rhoi pwer iddi fel gwlad a dywed Banc y Byd ei
bod yn farchnad sy'n tyfu.



https://cy.wikipedia.org/wiki/Lithwania

Gweriniaeth yng ngogledd-ddwyrain Ewrop yw Lithwania (hefyd weithiau Lithwania,
yn swyddogol Gweriniaeth Lithwania; ceir y ffurf Llethaw mewn un geiriadur
Cymraeg). Saif ar lan y Môr Baltig. Un o'r Gwledydd Baltig yw Lithwania, ynghyd
ag Estonia a Latfia. Mae Lithwania yn ffinio â Latfia i'r gogledd, â Belarws i'r
de-ddwyrain, ac â Gwlad Pwyl a Kaliningrad Oblast, sy'n ran o Rwsia, i'r
de-orllewin. Daeth Lithwania yn aelod o'r Undeb Ewropeaidd ar 1 Mai 2004.

1385 Jogaila yn cael ei bedyddio, Lithwania yn troi yn Gristnogol a ffurfio
Brenhiniaeth Lithwania-Pwyl

16CTwf Rwsia a Sweden yn raddol dileu tiroedd y Lithwaniaid, mae'r wlad yn cael
ei rhannu dro ar ôl tro dros y dair canrif wedyn. Adnabyddir y cyfnod yn well
fel "rhaniad triphlyg Pwyl"

1918- 1939-Ar 16/02/1918 mae'r Lithwaniaid yn datgan annibynniaeth, ond y
Pwyliaid yn cymryd Vilnius ym 1919. Cawnas yn Brifddinas. Cyfnod annibynnol yn
symud at unbenaeth

1944-89Meddianu Lithwania gan y Rwsiaid (Sofietaidd) fel Gweriniaeth Sofiet gyda
Vilnius yn brifddinas

Mae hanes fodern Lithiwania ynglwm wrth hanes y cenhedloedd mawr yn yr Ugeinfed
ganrif. Gyda chwymp ymerodraeth yr Almaen ym 1918 daeth hi, a'i chymdogion
Estonia a Latfia, yn rhydd ac yn genhedloedd annibynnol. Daeth hyn i ben dan y
gytundeb rhwng Rwsia a'r Almaen ym 1939. Yn ystod y rhyfel meddiannwyd y wlad
gan y Natsiaid a bu farw 190,000 o ddinasyddion Iddewig Lithwania. Wedi'r rhyfel
aeth y wlad i fewn i'r Undeb Sofietaidd tan 1991. O 1944 tan 1952 roedd byddin
cudd gwrth-Sofiet yn y wlad a charcharwyd miloedd o Lithwaniaid yn y Gwlagau.
Ers ei hannibyniaeth symudodd y wlad tuag at Ewrop, ymunodd a'r UE a NATO a bu
ffyniant economaidd. Ond gydag agor y drysau i allfudo gadawodd miloedd o bobl
ifainc am Brydain ac yr Almaen.

Mae poblogaeth Lithwania yn amrywio (mae'r ffigyrau swyddogol yn cynnwys pobl
sy'n byw tramor) ond honnir bod 3,349,900, 84.0% o'r rhain yn Lithwaniaid ethnig
sy'n siarad yr iaith Lithwaneg sef unig iaith swyddogol y wlad. Mae
lleiafrifoedd eraill yn cynnwys Pwyliaid (6.1%), Rwsiaid (4.9%) a Belarwsiaid
(1.1%), yn ôl "Department of Statistics to the Government of the Republic of
Lithwania".



https://cy.wikipedia.org/wiki/Ffiseg

Mae ffiseg (o'r Groeg "φυσικός", naturiol, a "φύσις", natur) neu anianeg (term
hynafol am 'ddeddfau neu drefn natur') yn gainc o'r astudiaeth wyddonol o fyd
natur er mwyn deall sut mae'r bydysawd yn gweithio. Astudiaeth o fater ydyw
ynghyd a chysyniadau perthnasol eraill e.e. ynni a grym a'i amcan yw canfod y
deddfau sylfaenol sy'n llywodraethu mater, ynni, gofod ac amser.

Gwneir defnydd helaeth o gydberthnasau mathemategol i ddisgrifio deddfau ffiseg.

Ffiseg yw'r wyddoniaeth o mater, ymddygiad y mater a mudiant. Dyma un o'r
disgyblaethau gwyddonol hynaf. Yr hen Roegwr Aristotlys a gyfansoddodd y gwaith
ysgrifenedig cyntaf am ffiseg.

Yng Nghymru, sefydlwyd cadair ffiseg ym Mhrifysgol Aberystwyth yn 1877, Caerdydd
yn 1883 a Bangor yn 1884.

Mae ffiseg yn cwmpasu ffenomenau eang, o'r gronynnau is-atomig bychan, i'r
galaethau anferthol. Mae'r gwrthrychau mwyaf syml yn cael eu cynnwys mewn ffiseg
ac felly dywedir fod ffiseg yn "wyddoniaeth sylfaenol". Mae ffiseg yn ceisio
disgrifio ffenomena amrywiol sy'n digwydd mewn natur mewn termau syml. Felly,
mae ffiseg yn bwriadu cysylltu'r pethau pob dydd yr ydym yn eu gweld o’n cwmpas
i darddiad yr achos yn y gobaith o ffeindio'r rheswm eithafol ar gyfer ein
bodolaeth. Er enghraifft, roedd y Tsieineaid hynafol wedi arsylwi bod yna
rymoedd anweledig rhwng mathau gwahanol o greigiau. Adnabyddir yr effaith yma
erbyn hyn fel magneteg neu magnetedd. Yn gynharach darganfu'r Groegwyr hynafol
drydan wrth rwbio gwefr efo ffwr. Roedd datblygiadau technoleg yn yr 19eg ganrif
wedi dangos cysylltiad rhwng y ddwy theori. Gelwir hyn yn electromagnetedd.

Mae gan ffiseg berthynas agos â'r gwyddorau naturiol eraill, yn enwedig cemeg.
Gelwir cemeg ar sawl maes yn ffiseg, yn enwedig mecaneg cwantwm, thermodynameg
ac electromagnetedd. Er hynny, mae ffenomenau cemeg yn ddigon amrywiol a
chymhleth i drin cemeg fel disgyblaeth ar wahân. Sut bynnag, derbyniwyd yn
gyffredinol gan gemegwyr a ffisegwyr taw deddfau ffiseg sy'n disgrifio camau
sylfaenol pob rhyngweithiad cemegol.



https://cy.wikipedia.org/wiki/Ffeil_Awdurdodi_Rhyngwladol,_Rhithwir

Math o ffeil i adnabod pobl drwy ddata unigol, unigryw yw Ffeil Awdurdodi
Rhyngwladol, Rhithwir (Saesneg: Virtual International Authority File (VIAF)).
Mae'n ffrwyth prosiect rhwng pedwar awdurdod ym myd llyfrgelloedd ac yn cael ei
weithredu gan y Ganolfan Lyfrgelloedd Gyfriafiadurol Ar-lein (Online Computer
Library Center (OCLC)). Sbardunwyd y gwaith cychwynol gan y Deutsche
Nationalbibliothek (llyfrgell genedlaethol yr Almaen) a Llyfrgell y Gyngres yn
yr UDA.

Y nod ydy dolennu'r ffeiliau awdurdodedig hyn (megis 'Ffeiliau Enwau
Awdurdodedig yr Almaen') i un ffeil rithwir. Mae'r ffeil newydd hon yn uno nifer
o gronfeydd data o wahanol lefydd mewn un lle. Mae'r cofnod VIAF yn derbyn rhif
data safonol ac mae'n cynnwys cofnodion ar gyfer 'Gweler' a 'Gweler hefyd' -
wedi'u tynnu o'r cofnodion unigol, gwreiddiol. Cyhoeddir y data ar-lein am ddim
a chant eu defnyddio'n helaeth ar gyfer gwaith ymchwilio, cyfnewid a rhannu
data.

Caiff y data eu diweddaru gan sawl parti, drwy brotocol 'Menter yr Archifdy
Agored' (the Open Archives Initiative).

Mae rhifau unigryw'r ffeiliau'n cael eu hychwanegu at erthyglau Wicipedia e.e.
bywgraffiadau, a hynny mewn llawer o ieithoedd gan gynnwys y Gymraeg.



https://cy.wikipedia.org/wiki/De_Affrica

Gweriniaeth yn Affrica sydd yn cynnwys Penrhyn Gobaith Dda yw De Affrica neu
De'r Affrig. Gwledydd cyfagos yw Namibia, Botswana, Simbabwe, Mosambic, Gwlad
Swasi a Lesotho.

O holl wledydd cyfandir Affrica, De Affrica yw'r wlad sydd wedi gweld y
mewnfudiad mwyaf o bobl o Ewrop, yn arbennig o'r Iseldiroedd a Phrydain, ond
hefyd o Ffrainc a'r Almaen. Trefedigaeth Iseldiraidd oedd yna yn y dechreuad,
ond cafodd Prydain Fawr Trefedigaeth Penrhyn Gobaith Dda o'r Iseldiroedd ar ôl
cytundeb Amiens yn 1805. Yn y 1830au a'r 1840au symudodd ymsefydlwyr Iseldiraidd
i barthau y tu fewn yr wlad i sefydlu y Gweriniaethau Boer yn Nhransvaal a'r
Dalaith Rydd Oren.

Saif De Affrica ar ran deheuol cyfandir Affrica, wedi ei hamgylchynu ar dair
ochr gan y môr. Mae gan y wlad dros 2,500 km (1,553 milltir) o arfordir. Yn y
gogledd, mae'n ffinio ar Namibia, Botswana, Simbabwe, Mozambique a Swaziland,
tra mae Lesotho yn cael ei hamgylchynu gan Dde Affrica.

O gwmpas yr arfordir mae rhimyn gweddol gul o dir isel, er ei fod yn lletach
mewn ambell fan, megis talaith KwaZulu-Natal yn y dwyrain. Yng nghanol y wlad
mae llwyfandir uchel. Yn rhan orllewinol y llwyfandir yma, ceir y Karoo, sy'n
boeth iawn yn yr haf ond yn oer iawn yn y gaeaf. Dim ond dwy afon fawr sydd gan
Dde Affrica, Afon Limpopo ac Afon Oren.

Mynydd uchaf y wlad yw Njesuthi, sy'n 3,410 metr o uchder. Saif yng ngorllewin y
wlad, ar y ffîn â Lesotho.

Ceir tystiolaeth archaeolegol fod yr ardal sydd heddiw yn Dde Affrica yn gartref
i un grud esblygiad pobol. Darganfuwyd rhai o'r olion dynol hynaf, sy'n dyddio
dros 2.5 miliwn o flynyddoedd yn ôl, yn y wlad. Darganfuwyd olion
australopithecus africanus yn Taung, Sterkfontein, Swartkrans, a Kromdraai, ac
olion australopithecus robustus, sy'n dyddio yn ôl tua 3 miliwn o flynyddoedd,
ym Makapansgat. Bu homo habilis, yr offerwr cyntaf, yn byw yn Ne Affrica rhyw
2.3 miliwn o flynyddoedd yn ôl, ac ymddangosodd homo sapiens yn gyntaf yno rhwng
125 000 a 50 000 o flynyddoedd yn ôl.

Trigolion cyntaf De Affrica oedd pobl Khoisan, helwyr-gasglwyr y San a
bugeiliaid y Khoikhoi. Credir i'r bobl Bantu (hynafiaid y mwyafrif o bobl duon y
Dde Affrica fodern) gyrraed tua 100 OC, gan ddod â dulliau byw a thechnoleg Oes
yr Haearn gynnar i'r rhanbarth gydan nhw. O ganlyniad cafodd y grwpiau ethnig
gwreiddiol eu cymhathu neu eu gwthio i ardaloedd ffiniol; heddiw mae eu
disgynyddion yn byw yn niffeithdir y Kalahari ym Motswana (San) a de Namibia
(Khoikhoi).

Y sefydlwyr Ewropeaidd cyntaf yn Ne Affrica oedd yr Iseldirwyr. Yn ystod y
Rhyfeloedd Napoleonig yn Ewrop, meddiannodd Ffrainc yr Iseldiroedd, a
meddiannodd y Deyrnas Unedig rhanbarth Penrhyn Gobaith Da dwywaith, yn 1795 a
1806. Yn 1814, tua diwedd oes yr ymladd yn Ewrop, prynodd y DU Gwladfa'r Penrhyn
o'r Iseldirwyr am £6 miliwn. Ar ôl 1820 ymfudodd miloedd o Brydeinwyr i Dde
Affrica, a mynnon nhw bod cyfraith Brydeinig yn cael ei gorfodi yn y wlad. Daeth
Saesneg yn y iaith swyddogol yn 1822, rhoddwyd amddiffyniad i'r Khoikhoi, a
diddymwyd caethwasiaeth yn 1833. Yn yr un cyfnod, ymestynnodd y Zulu, dan eu
brenin Shaka, eu hawdurdod dros ran helaeth o'r hyn sy'n awr yn Dde Affrica.

Teimladau chwerw oedd gan y trigolion o dras Iseldiraedd, a ddaeth i'w handnabod
fel y Boeriaid o ganlyniad i'r mesurau hyn, ac arweiniodd hyn at y Daith Fawr,
pan fudodd rhyw 10 000 o Foeriaid i ogledd De Affrica rhwng 1836 a 1838. Mudodd
y voortrekkers (rhagredegyddion) yma tua'r dwyrain a'r gogledd, a chyfaneddasant
o amgylch yr Afon Oren, yr Afon Vaal, ac yn Natal. Yn dilyn ymosodiadau milwrol
yn 1836 gyrron nhw lwyth y Ndebele tu hwnt i'r Afon Limpopo ac yn 1838 trechon
nhw'r Zulu ym Mrwydr Afon Bloed cyn sefydlu cyfres o aneddiadau yn y rhanbarth.
Meddiannodd y Prydeinwyr, a oedd yn dymuno cadw rheolaeth dros y voortrekkers,
ranbarth arfordirol Natal a sefydlwyd Trefedigaeth y Goron yno yn 1843.

Gadawodd y mwyafrif o Foeriaid Natal ac aethant i'r gogledd a'r gorllewin, lle
sefydlon nhw weriniaethau'r Wladwriaeth Rydd Oren a Thransvaal. Llechfeddiannodd
y Prydeinwyr diroedd y Xhosa ar hyd oror dwyreiniol y Penrhyn mewn cyfres o
ryfeloedd gwaedlyd. Enillodd llywodraethwr Gwladfa'r Penrhyn, Syr Harry Smith,
reolaeth dros diriogaeth yr Afon Oren yn 1848. Ond gwadwyd ei bolisïau
imperialaidd gan lywodraeth Brydeinig a oedd yn awyddus i gwtogi ei hymrwymiad
yn Ne Affrica. Cydnabu Prydain annibyniaeth Boeriaid y Transvaal yng Nghytundeb
Afon Sand yn 1852, ac annibyniaeth y Wladwriaeth Rydd Oren yng Nghytundeb
Bloemfontein yn 1854.

Erbyn diwedd y 1850au cyfunwyd tiriogaethau Boeriaid y Transvaal tu hwnt i'r
Afon Vaal yn swyddogol fel De Affrica, neu Weriniaeth Transvaal. Er ymgeisio'n
ofer i uno'r weriniaeth a'r Wladwriaeth Rydd Oren, cadwodd y ddwy weriniaeth
Foer gysylltiadau agos yn y blynyddoedd wedi hynny. Ymladdwyd Ail Ryfel y Boer
rhwng 1899 a 1902. Ceisiodd yr Ymerodraeth Brydeinig feddiannu tiriogaethau
gweriniaethau annibynnol y Boeriaid. Disgwylid y byddai'r rhyfel drosodd mewn
ychydig fisoedd, ond llwyddodd y Boeriaid i wrthsefyll byddinoedd yr ymerodraeth
am dair blynedd. Yn y diwedd, ymgorfforwyd y gweriniaethau yn yr Ymerodraeth
Brydeinig.

System yn Ne Affrica o gadw pobl o wahanol hil ar wahân oedd Apartheid
(Afrikaans, yn golygu "arwahanrwydd". Gweithredwyd y system rhwng 1948 a 1994.
Dechreuwyd datblygu'r system pan gafodd De Affrica statws dominiwn
hunanlywodraethol o fewn yr Ymerodraeth Brydeinig, a daeth i'w llawn dŵf wedi
1948. Dechreuwyd cael gwared o'r system mewn cyfres o drafodaethau rhwng 1990 a
1993, gan ddiweddau gydag etholiad cyffredinol 1994, y cyntaf i'w gynnal yn Ne
Affrica gyda phawb yn cael pleidlais. Daeth Nelson Mandela yn Arlywydd, a
pharhaodd yn y swydd hyd 1999, pan olynwyd ef gan Thabo Mbeki.



https://cy.wikipedia.org/wiki/Cyfeiriad_IP

Label o rifau yw Cyfeiriad IP (o'r term Saesneg IP address, sef Internet
Protocol address) a dadogir i bob dyfais megis cyfrifiadur, argraffydd o fewn
rhwydwaith o gyfrifiaduron sy'n defnyddio Protocol Rhyngrwyd ar gyfer
cyfathrebu. Gall y cysylltiad neu'r ddolen o fewn y rhwydwaith hwn fod yn
ddi-wifr neu gyda weiren. Y rhwydwaith arferol, bellach, yw'r rhyngrwyd. Mae
cyfeiriad IP yn gwasanaethu dau brif bwrpas: adnabod rhyngwyneb neu rwydwaith y
gwesteiwr a chyfeiriadu lleoliad. Disgrifir ei rôl fel a ganlyn: "Mae enw'n
dangos yr hyn rydyn ni'n chwilio amdano. Mae cyfeiriad yn dangos ble mae ef. Mae
llwybr yn dangos sut i fynd ato."

Diffiniwyd y cyfeiriad IP fel rhif 32 beit a defnyddir y sustem hon, a
adnabyddir fel 'Protocol Rhyngrwyd fersiwn 4' (IPv4) heddiw. Fodd bynnag,
oherwydd cynnydd enfawr y rhyngrwyd ac oherwydd fod y cyfeiriadau IP yn prinhau
mor sydyn, datblygwyd fersiwn newydd o IP (IPv6) ym 1995 sy'n defnyddio 128 beit
ar gyfer y cyfeiriad. Safonwyd IPv6 fel RFC 2460 ym 1998 ac mae'n cael ei
ddatblygu ers canol y 2000au.

Rhifau deuaidd ydy cyfeiriadau IP, ond fel arfer fe'u storir mewn ffeiliau
testun ac fe'u harddangosir mewn nodiannau a ellir eu darllen gan berson, er
enghraifft 172.16.254.1 (ar gyfer IPv4), a 2001:db8:0:1234:0:567:8:1 (ar gyfer
IPv6).

Mae'r Internet Assigned Numbers Authority (IANA) yn rheoli ac yn dyranu
cyfeiriadau IP yn fyd-eang.



https://cy.wikipedia.org/wiki/Coffi

Diod poblogaidd a wneir drwy ferwi ffa'r planhigyn 'coffea' yw coffi (hen air
Cymraeg: crasddadrwydd); fel arfer mae'r ffa wedi'u rhostio a'u malu'n fân cyn
eu gwerthu i'r cwsmer. Tyfir y planhigyn mewn dros 70 o wledydd, gan gynnwys
America, de-ddwyrain Asia, India ac Affrica. Ceir dau brif fath o goffi: arabica
a robusta.

O'r gair Arabeg قوة quw-wa "nerth", y daeth y gair Arabeg قهوة qahwa 'coffi'.
O'r gair hwn y daeth y Tyrceg kahveh, wedyn caffè yn Eidaleg. O hwn y daeth y
gair Saesneg coffee a gafodd ei fenthyg i'r Gymraeg fel 'coffi'. Cyheoddwyd y
gair 'crasddadrwydd' yn gyntaf yn Blodeu-gerdd Cymry gan David Jones yn 1759:
"Ond gresyn fod Haidd, Gwinwydd, Llewyg y Blaidd, Ffwgws, Ystrew a
Chrâsddadrwydd yn amharu’r hŵyl, ac yn dwyn Aroan yr hên Frutaniaid! lle’r
oeddynt gynt yn byw yn hŷn, yn iachach, ac yn gryfach ar laeth, ymenyn, a mêl,
na’i hôll Sothach afiach afreidiol alltudaidd pellennig."

Dywedir y cafodd coffi ei ddarganfod gan fynach yn yr wythfed ganrif. Roedd
bugail o'r enw Kaldi yn bugeilio geifr ar wastatir uchel Jebel Sabor yn yr
Yemen. Roedd y geifr yn sionc iawn yn llamu ac yn dawnsio drwy'r nos. Pan
ddigwyddodd y pennaeth Shadhili heibio fe ofynnodd pam oedd y geifr mor sionc.
Dywedodd Kaldi eu bod wedi bod yn bwyta math o geirios coch oedd yn tyfu'n
wyllt. Pan ddywedodd Shadhili y stori wrth fynach fe aeth i hela'r ceirios er
mwyn gwneud arbrofiadau. Fe ddarganfu y mynach mai rhywbeth yn y garreg oedd yn
cadw'r geifr yn effro. Ar ôl rhostio'r cerrig yn y ffwrn, roedd e'n medru eu
malu a'u rhoi mewn dwr poeth i wneud diod. Roedd y mynaich yn yfed y ddiod hon
er mwyn deffro i addoli yn nghanol y nos. Fe alwasant y ddiod yn quw-wa ( قوة )
gair Arabeg am nerth.

Llwyn neu brysgwydden o'r rhywogaeth COFFEA yw planhigyn coffi. O'r 60 planhigyn
gwahanol mae yna ddau bwysig;- COFFEA ARABICA, planhigyn arabica a COFFEA
CANEPHORA, planhigyn robusta. Mae gan y planhigyn flodau bychainh gwynion gyda 5
neu 6 phetal, yn debyg i'r siasmin. Fe fydd y ceirios yn dechrau'n wyrdd, wedyn
fe drônt yn felyn ac yn goch. Mae dwy garreg yn y geiriosen wedi eu gwahanu gan
rych. Hon yw'r ffäen goffi. Gellir gweld y dail, y blodau a'r ceirios ar y
planhigyn ar yr un pryd.

Yn y 15fed ganrif roedd y pererinion Mohametanaidd a oedd yn teithio i Feca yn
dosbarthu coffi o'r Yemen ar draws Arabia. Cyn y 18fed ganrif nad oedd coffi yn
cael ei yfed y tu allan i'r byd Arabaidd.

Yn 1680 fe hwyliodd morwyr Holandaidd o Moca (Al-Mukha) yn yr Yemen gyda
phlanigion coffi i Sri Lanca, ymlaen i India, ac wedyn i wladfeydd Holandaidd
Asia. O Djakarta yn Java fe dygodd morwyr Holandaidd blanhigion coffi gyda nhw
yn ôl i'r Iseldiroedd lle y cânt eu ddiwyllio yn nhai gwydr gerddi llysieuol
Amsterdam. Ar ddechrau'r 18fed ganrif, yr Iseldiroedd oedd yr unig wlad yn Ewrop
i gynhyrchu coffi. Ymlaen i Ffrainc; pan gafodd planhigion coffi eu cynnig i
Louis IV fe roddodd nhw o dan ofal llysieuydd gardd y brenin (Jardin du Roi; ers
y chwyldro - Jardin des Plantes). Ym mis Mai 1723 fe hwyliodd capten Gabriel
DeClieu i Martinique yn India'r Gorllewin gyda phlanhigion coffi. Roedd y
fordaith yn llawn problemau. I ddechrau, roedd y morwyr Holandaidd am droi'n ôl,
wedyn fe hwyliasant i mewn i stormydd. Ar ôl hynny roedd y tywydd mor dawel fel
nad oedd gwynt i wthio'r llong ymlaen. Roedd dŵr yfed yn brin ac oedd DeClieu yn
gorfod arllwys ei gyfran ddŵr ar y planhigion i'w cadw'n fyw. Er hynny, roedd y
cynhaeaf yn llwyddiannus iawn ac fe aethant ymlaen i gynhyrchu coffi ar ynysoedd
eraill y Caribï a'i allforio'n ôl i Ewrop. Yn 1727 aethant ymlaen i Frasil,
cynhyrchydd coffi mwyaf y byd heddiw.

Mae coffi'n tyfu'n naturiol yn Yemen ac mewn llain ar draws Affrica, o Somalia
drwy Ethiopia, Cenia, Wganda, Gweriniaeth Ddemocrataidd Congo, Congo hyd at
Gabon a hefyd yn y Traeth Ifori a Liberia.

Gellir diwyllio coffi yn y trofannau. Bydd y rhan fwyaf o goffi'r byd yn cael ei
gynhyrchu ym Mrasil, Fietnam a Cholumbia.

Cynhyrchir coffi Arabica ym Mecsico, Guatemala, El Salvador, Honduras,
Nicaragua, Costa Rica, Jamaica, Colombia, Feneswela, Ecuador, Perŵ, Brasil,
Cenia, Ethiopia, India, Sri Lanca, Indonesia, Papwa Gini Newydd a'r Philipinau.

Cynhyrchir coffi Robusta ym Mrasil, y Traeth Ifori, Gweriniaeth Ddemocrataidd
Congo, Iwganda, Simbabwe, Madagascar, Yemen, India, Indonesia a'r Philipinau.

Dyfnyddir y dull hwn ym Mrasil ac yn Affrica lle mae dŵr yn brin. Taenir y
ceirios am bythefnos ar arwynebedd mawr o goncrit neu ar ddaear wedi ei churo'n
galed nes bydd y mwydion yn sychu yn yr haul.

Mae yna ddau brif rywogaeth o goffi. Arabica, a Robusta (Coffi'r Congo). Mae
blas cryfach ar robusta ac mae ynddo ddwy waith gymaint o gaffein a cholesterol.

Mae coffi enydus yn gyfleus iawn ac er bod y blas ddim cystal, mae'n boblogaidd
iawn ym Mhrydain. Nid oes cymaint o gaffein ynddo. Heddiw mae coffi enydus wedi
ei sychrewi, hynny yw, dihydradu wrth ei rewi mewn gwactod.

Mae rhai sydd am osgoi caffein yn yfed coffi wedi ei ddigaffeineiddio. Gellir
trin y ffa coffi gwyrddion gyda thoddydd hydrocarbon wedi ei glorineiddio. Yn
diweddarach fe ddefnyddir carbon deuocsid o dan wasgedd mawr. Mae'r dull hwn
ddim yn gadael blas toddydd ar y coffi. Gan fod y broses o ddigaffeineiddio yn
gwanhau blas y coffi, fe ddefnyddir robusta fel arfer oherwydd bod blas cryfach
arno.

Nid yw coffi wedi ei ddigaffeineiddio ddim yn well i'r galon gan ei fod yn cael
ei wneud gyda ffa robusta sy'n cynnwys llawer mwy o golesterol. Nid yw coffi
wedi ei ddigaffeineiddio yn hollol rhydd o gaffein ychwaith.

Cafodd y label Masnach Deg ei greu yn yr Iseldiroedd yn yr '80au. Fe
ddefnyddioddMax Havelaar y label yn gyntaf ar goffi o Fexico yn 1986 i ddangos
fod y coffi yn cyfateb i safonau rhyngwladol masnach deg.

Dyma falwr traddodiadol coffi. Wrth arllwys ffa coffi wedi eu rhostio i mewn i'r
corn a throi'r ddolen, fe fydd dant yn eu malu. Fe fydd y coffi wedi malu yn
cwympo i'r drâr islaw. Rhaid peidio gadael coffi yn y malwr dros nos gan fydd
e'n amsugno dŵr a difetha'r blas.

Yn ôl pob tebyg, hwn ydy'r dull mwya hynafol o wneud coffi. Mae Ibric (o'r
Arabeg ibrik = pot coffi) yn debyg i sospan fach neu phiser prês gyda gwaelod
wastad a dolen hir. Mae'n draddodiadol i yfed coffi Twrcaidd mewn powlen fach yn
hytrach na chwpan. Er mwyn gwneud coffi Twrcaidd mae rhaid malu'r coffi'n fân
fel blawd. Rhoddir dwy lwyaid o siwgwr yn ngwaelod yr ibric a'i lenwi â dŵr oer
hyd at waelod y gwddf. Rhoddir dwy lwyaid o goffi i nofio ar ben y dŵr. Ni
throi'r coffi, gadewir iddo nofio. Rhoddir yr ibric i boethi ar y tywod poeth
ger môr y canoldir. Os nad yw hwn yn gyfleus, gosodir ef ar y stôf. Pan fydd y
dŵr yn ddigon poeth bydd ewin yn codi yng ngwddf y pot. Gwylir e'n ofalus. Pan
fydd yr ewin yn cyrraedd y top, codir yr ibric o'r gwres yn union. Ni adewir
iddo ferwi drosodd. Troir y coffi gyda llwy nes bod yr ewin yn gostwng. Ail
boethir yr ibric a gwneir yr un peth eto. Ail boethir ef am y trydydd gwaith ond
ni throi'r coffi y tro hwn. Yn ôl rhai, mae rhaid poethi'r coffi pum gwaith, ond
beth bynnag, ni throir ef y tro olaf. Gadweir yr ibric am funud er mwyn i'r
gwehillion suddo i'r gwaelod ac arllwysir y coffi i'r cwpanau yn ofalus. Ni
adewir y gweddillion arllwys i mewn i'r cwpanau. Gellir ychwanegu llaeth ond mae
siwgwr ynddo'n barod.

Gair Ffrangeg am bot coffi yw cafetière. Cafodd ei ddyfeisio gan Saesnes o'r enw
Elizabeth Dakin yn 1841, ond fe ymddangosodd gyntaf yn Ffrainc yn 1950 dan yr
enw "Melior". Mae'r egwyddor yn debyg i goffi Twrcaidd ond bod hidlydd fel
piston yn gwasgu'r gwehillion i waelod y pot. Fe fyddwch chi'n rhoi ffa coffi
wedi malu yng ngwaelod y pot ac arllwys dŵr poeth arno, disgwyl rhyw dri neu
bedwar munud, ei droi ychydyg gyda llwy, wedyn gwthio'r piston yn araf i'r
gwaelod.

Dyfeisiwyd hwn gan Ffrancwr ond yn yr Eidal y daeth yn boblogaidd pan
ymddangosodd yn 1933 dan yr enw "Bialetti"; maent yn boblogaidd yn Sbaen hefyd.

Darllawydd gwactod (vacuum brewer) ydy hwn, wedi ei ddyfeisio gan Sais. Gan fod
yr offeryn wedi'i wneud o wydr, does dim metal nag unrhyw ddefnydd arall i
ymyrryd ar flas y coffi. Mae twmffat mawr o wydr gyda hidlydd yn ffitio'n
ddiddos yn ngwddf potyn gwydr sy'n hanner llawn o ddŵr oer. O dan y potyn mae
lamp fach sy'n llosgi gwirod methyl. Pan fydd yr awyr yn twymo ac yn chwyddo fe
fydd e'n gwthio'r dŵr poeth drwy diwben gwydr i'r twmffat uwchben. Os symudir y
lamp fe fydd yr awyr yn oeri a chreu gwactod sy'n sugno'r dŵr poeth drwy'r coffi
ar ben yr hidlydd. Mae'r system hon yn sicrhau bod tymheredd y dŵr yn gywir. Pan
fydd y coffi'n barod gellwch godi'r twmffat o'r potyn a'i rhoi i'r naill ochr.
Mae hwn yn gwneud coffi ardderchog. Dyma ffordd rhamantus o yfed coffi, gan fod
y lamp fechan yn debyg i gannwyll ar y bwrdd.

(O'r gair Lladin percolare = hidlo) Mae'r coffi mewn hidl o ddur ddi-staen o dan
ceuad y pot. Pan fydd y dŵr yn poethi fe fydd e'n codi drwy tiwben, rhedeg
drwy'r hidl ac yn ôl i'r pot. Fe fydd hwn yn ail-godi a rhedeg drwy'r hidl
ambell waith a chryfhau'r coffi yn raddol. Mae coffi percoladur yn lân iawn ond
braidd yn wan.

(Gair Eidaleg =gwasgu allan.) Mae pwmp yn gwasgu ergyd o ddŵr poeth drwy hidl
bach yn llawn ffa coffi wedi malu, yn syth i'r cwpan sy wedi ei osod yn union o
dan yr hidl.

Os gofynnwch chi am goffi mewn unrhyw wlad fe gewch chi'r coffi wedi wneud yn y
ddull lleol os ddywedwch chi ddim mwy. Er enghraifft, pan ofynnwch am goffi yn
Nghymru fe fydd e'n cyrraedd mewn cwpan gyda llaeth a siwgwr. Os gofynnwch am
café yn Ffrainc, gewch chi goffi bach du espresso mewn demitasse. Os gofynnwch
am caffè neu caffè normale yn yr Eidal fe gewch chi espresso bach du hefyd, ond
anarferol iawn fydd rhywun yn gofyn am goffi heb ddweud sut fyddyn nhw'n ei
hoffi. Mae blas arbennig hefyd ar goffi Eidalaidd gan fod nhw'n dueddol i
gymysgu 30% Robusta gyda 70% Arabica. Fe welwch chi goffi Eidalaidd Arabica pur
ar werth hefyd. Gweler y rhestr coffi isod am syniadau.



https://cy.wikipedia.org/wiki/Ciwba

Gwlad yn Ynysoedd y Caribî yw Gweriniaeth Ciwba (Sbaeneg: República de Cuba).
Lleolir Ciwba i'r de o'r Unol Daleithiau, i'r gorllewin o Haiti a'r Ynysoedd
Turks a Caicos, i'r gogledd o Jamaica a'r Ynysoedd Caiman ac i'r dwyrain o
Fexico. Ciwba yw'r ynys fwyaf ym Môr y Caribî. Y brifddinas yw La Habana
(Havana).

Ceir pedwar cyfnod yn hanes Ciwba. Y cyntaf yw'r cyn-coloniaidd tra oedd yr ynys
yn perthyn i bobl Amerindiaid sef y Taíno a'r Ciboney. Yr ail gyfnod yw'r Giwba
drefedigaethol, a ddechreuwyd ym 1492, efo dyfodiad Christopher Columbus arosodd
yn coloni Sbaen, tan y rhyfel efo'r UDA y Spanish-American War ym 1898. Y
trydydd cyfnod yw Gweriniaeth Ciwba, daeth annibynniaeth o ryw fath yn 1902, ond
roedd milwyr UDA yn bresennol o leiaf unwaith bob degawd. Y pedwerydd cynfod yw
ers Chwydlro Ciwba ym 1959 a arweinwyd gan Fidel Castro pan ddaeth Ciwba yn
Gweriniaeth Sosialaidd.

Grwp sy'n cefnogi pobl Ciwba ac ymgyrchu rhag ddylanwad UDA. Maen nhw'n rhan o
ymgyrch byd eang i gefnogi Ciwba yn ymarferol. Maen nhw'n bresennol bob blwyddyn
yn yr Eisteddfod Genedlaethol ac yn weithgar iawn drwy Gymru.
http://www.cymrucuba.co.uk/index

Roedd y llyngesydd Syr Henry Morgan, sef Harri Morgan yn y Gymraeg (tua
1635–1688), yn forwr, a oedd yn un o ffigyrau enwocaf y Caribi. Yr oedd yr
enwocaf a mywaf llwyddiannus o'r preifatwyr o Gymru. Yn 1667, cafodd gomisiwn
gan Modyford iddo ysbeilio arfordir deheuol Ciwba ac i ddal ysbeinwyr fel
gwystlon o Giwba i amddiffyn Jamaica. Cyrhaeddodd Ciwba a 10 llong a 500 dyn,
cymerodd ac ysbeiliodd Morgan ddinas Puerto Principe, Camaguey. Roedd y cynllun
gwreiddiol i ymosod ar Hafana ond roedd hyn yn ormod. Gyrrodd stormydd ei
llongau i'r lan yn y De, a dihangodd un o'r wystlon, felly cafodd dinasyddion
Puerto Principe amser i ddianc efo'i trysor. Enillodd ddim ond 50,000 pieces of
eight. Aethon nhw ymlaen i ysbeilio tref cyfoethocaf y Caribi wedyn sef Porto
Bello a chasglu 200,000 'pieces of eight'.

Roedd mewnfudo ac allfudo enfawr yng Nghiwba. Cyn y ddeunawfed ganrif roedd y
boblogaeth hanner du a hanner gwyn, ond yn y bedwerydd ganrif ar bymtheg daeth
mewnforio poblogaeth i weithio yn y diwyddiant siwgr a thobaco, caethion a
rhyddion a'r rhan fwyaf yn bobl ddu o'r caribi ac affrica. Ond erbyn diwedd y
ganrif a rhywfaint o annibyniaeth (dan hegemoni UDA a Phrydain) daeth mwy o
ymsefydlwyr o Sbaen a'r Unol Daleithiau, yn nodweddiadol o'r Ynysoedd Dedwydd,
Catalwnia, Andalwsia, Galisia ac o hen drefedigaethau Sbaen i Giwba. Rhwng 1900
a 1930 daeth bron miliwn o Sbaen.



https://cy.wikipedia.org/wiki/Chris_Coleman_(p%C3%AAl-droediwr)

Rheolwr a chyn bêl-droediwr o Gymru yw Christopher "Chris" Coleman, OBE (ganwyd
10 Mehefin, 1970 yn Abertawe).

Chwaraeai fel amddiffynwr ond weithiau byddai'n chwarae fel blaenwr. Dechreuodd
ei yrfa gyda Abertawe yn 17 oed, cyn symud i Crystal Palace yn 1991. Fe'i
brynwyd gan Blackburn Rovers am £2.8 miliwn yn 1995, ond wedi dim ond 28
ymddangosiad mewn tymor a hanner, fe gymmerodd gambl drwy ymuno â thîm Fulham a
oedd dwy adran yn is ar y pryd. Arweniniodd Fulham i ddyrchafiad i'r Adran
Gyntaf fel capten yn nhymor 1998/1999. Yn mis Ionawr 2001, fe dorrodd ei goes
mewn damwian car, ac arweiniodd hyn at ei ymddeoliad cynnar yn 2002.

Daeth yn reolwr dros-dro i Fulham ar ddiwedd tymor 2002/2003 ac arwain y tîm o
berygl disgyn allan o'r Uwchgynghair. Fe'i benodwyr yn reolwr llawn amser yn mis
Mai 2003 a dod yn rholwr ieuengaf erioed yn yr Uwchgyngrhair. Cafod ei ddiswyddo
yn Ebrill 2007 yn dilyn rhediad o saith gêm heb fuddigoliaeth.

Daeth Coleman yn reolwr ar Real Sociedad ar 28 Mehefin 2007. Roedd y clwb newydd
ddisgyn o brif adran Sbaen y tymor cynt, ac fe ddechreuodd y tymor yn wael, o nd
fe wellodd y canlyniadau. Ymddiswyddodd yn Ionawr 2008 gan ddweud nad oedd yn
cytuno â gweledigaeth perchenog newydd y clwb.



https://cy.wikipedia.org/wiki/BBC

Corfforaeth ddarlledu gyhoeddus y Deyrnas Unedig yw'r British Broadcasting
Corporation (yn statudol Corfforaeth Ddarlledu Brydeinig yn Gymraeg, ond
defnyddir y byrfodd BBC: "bi bi ec" neu "bi bi si").

Mae'n darparu gwasanaethau teledu, radio ac arlein trwy'r Deyrnas Unedig ac yn
cyrraedd cynulleidfa fyd-eang trwy gyfrwng ei gwefannau, y gwasanaeth radio BBC
World Service, ynghyd a nifer o fentrau masnachol yn y maes teledu, fel BBC
America.

Yn y 1920’au gwelwyd creadigaeth y BBC fel sefydliad a darlledydd. Gwnaeth John
Reith creu’r ethos sef i hysbysu, addysgu ac i adlonni- model sy’n addas ar
gyfer unrhyw ddarlledwr cyhoeddus. Profwyd radio i fod yn boblogaidd iawn trwy’r
wlad efo cynnydd mawr yn werthiant y radio. Yn ystod y Streic gyffredinol yn
1926 wynebodd y BBC gwrthdaro mawr efo’r llywodraeth ynglŷn ag annibyniaeth
olygyddol y darlledwr. Erbyn y 1930’ai ehangodd y sefydliad efo hyder, ac roedd
yr Broadcasting House sef y canolfan darlledu cyntaf o’r fath ym Mhrydain yn
symbolaidd o hyn. Yn ogystal roedd y gwasanaeth yn arloesi efo’r dewis cynyddol
o raglenni radio ac mae yna hefyd arbrofion darlledu teledu dan arweiniad John
Logie Baird sef dyfeisiwr y teledu. Chwaraeodd y BBC rhan allweddol bwysig trwy
ddarlledu yn ystod yr Ail Ryfel Byd er bod darllediadau teledu wedi darfod dros
y cyfnod. Gwnaeth Winston Churchill nifer o areithiau ysbrydol dros y tonnau
awyr ac roedd y gwasanaeth newyddion yn fudd i nifer o bobl yn rhyngwladol. Tua
diwedd y 1940’ai mae radio yn darlledu ychydig o adloniant ysgafnach hefyd efo
rhaglenni hir dymor megis Womans Hour a Book at Bedtime.

Dechreuodd darlledu yng Nghymu ar 13 Mehefin 1923. Darlledwyd y Gymraeg am y tro
cyntaf gyda Mostyn Thomas yn canu Dafydd y Garreg Wen Roedd cadw cydbwysedd
rhwng y ddwy iaith yn broblem yn y dyddiau hyn hyd yn oed. Digon llugoer oedd
agwedd Llundain tuag Gymru a bu rhaid pwyso yn drwm am arian a chydnabyddiaeth.
Yn wir roedd John Reith yn casau Cymru. Ar waethaf hyn sefydlwyd adran arwahan i
Gymru yn 1935. Yn 1937 cafwyd tonfedd arbennig.

Y 1950’au oedd degawd y teledu, efo cynnydd mawr mewn gwylwyr oherwydd coroni
Elizabeth II yn 1953. Yn dilyn hyn, dechreuodd rhaglenni fel Blue Peter,
Panorama, y sebon cyntaf erioed ac ar y radio dechreuodd Under Milk Wood a hefyd
The Archers. Mae’r 1960’au yn gweld ehangiad mawr i'r sefydliad wrth iddynt
symud mewn i’w cartref newydd sef Televison Centre yn Llundain. Tyfodd y sîn pop
ym Mhrydain efo lansiad Radio 1 yn 1967. Roedd 1969 yn flwyddyn a
thrawsnewidiodd y diwydiant efo darllediad Apollo 11 yn glanio ar y Lleuad mewn
lliw.

Yn ystod y 1970’au gwelodd y BBC mwy o esblygiad efo cyflwyniad rhaglenni comedi
megis Morecambe and Wise, rhaglenni dogfennol David Attenborough ac efo dramâu
fel y BBC Shakespeare Project. Roedd partneriaethau efo’r Brifysgol Agored wedi
torri tir newydd yn y ffordd a darlledwyd addysg. Roedd yna ffocws pwysig ar y
BBC yn ystod yr 1980’au wrth adrodd ar Ryfel y Falklands, a hefyd arddangos
cyngerdd Live Aid. Gwyliodd dros 750 miliwn priodas Charles a Diana - y nifer
fwyaf o wylwyr erioed ym Mhrydain, a lansiwyd y sebon EastEnders yn 1985. Roedd
yna wrthdaro eto am annibyniaeth olygol y sefydliad o gwmpas yr amser roedd yna
gyffro yng Ngogledd Iwerddon, am y tro cyntaf ers i streic gyffredinol.

Daeth y BBC mewn i’r oes ddigidol yn y 90’au, trwy ddatblygu nifer o ddulliau
darlledu digidol, boed yn darlledu daearol neu dros y rhyngrwyd. Lansiwyd sianel
newyddion pedair awr ar hugain, ac roedd y teletubies wedi trawsnewid rhaglenni
plant ar raddfa fydol. Galwyd y 2000’au yn ddegawd digidol efo cynulleidfaoedd
eisiau mwy o gynnwys unrhyw bryd ac unrhyw le, felly lansiwyd BBC iplayer yn
Nadolig 2007. Mae’r wefan yn cael dros 3.6 biliwn edrychiad pob mis.

Lleolir prif swyddfeydd canolog y gorfforaeth yng nghanol a gorllewin Llundain,
gyda swyddfeydd a stiwdios ar gyfer y gwasanaethau i genedloedd a rhanbarthau
Gwledydd Prydain mewn trefi a dinasoedd eraill. Mae cynllun ar droed hefyd i
adleoli nifer o adrannau cynhyrchu'r BBC yn MediaCity yn ninas Salford ym
Manceinion.

Yng Nghymru mae gan BBC Cymru bresenoldeb yng Nghaerdydd, Bangor, Aberystwyth,
Caerfyrddin a Wrecsam a nifer o stiwdios eraill di-griw gan cynnwys Abertawe.

Mae BBC Cymru yn darparu gwasanaethau yn Gymraeg, gan gynnwys rhai o raglenni
mwyaf poblogaidd S4C, rhaglenni radio yn Gymraeg ar BBC Radio Cymru ac arlein ar
wefan BBC Cymru.

Mae'r wefan BBC yn cynnwys newyddion, chwaraeon, tywydd, a gwybodaeth traffig a
theithio, gwybodaeth am raglenni BBC Cymru a Radio Cymru, ac erthyglau ac
adolygiadau ar nifer o bynciau yn cynnwys crefydd, y celfyddydau, hanes ac
iaith. Mae hefyd yn cynnwys rhaglenni Cymraeg ar BBC iplayer. Roedd yr is-wefan
yn darparu meddalwedd o'r enw "BBC Vocab/Geirfa" ar gyfer dysgwyr y Gymraeg,
sy'n uwcholeuo rhai geiriau ac yn rhoi cyfieithiad/au Saesneg os lleolir y
cyrchwr dros y gair. Yn y 2010au mabwysiadwyd Vocab gan yr Uned Technolegau
Iaith a dilewyd y gair BBC o'r botwm. Mae'n defnyddio geiriaduron yr uned i'r
perwyl.



https://cy.wikipedia.org/wiki/Athroniaeth

Astudiaeth o sut y dylem fyw (moeseg), sut mae pethau'n bodoli (metaffiseg),
natur gwybod (epistemoleg), a rhesymeg yw athroniaeth.

Mae athroniaeth yn astudiaeth o broblemau cyffredinol a gwaelodol sy'n ymwneud â
bodolaeth, gwybodaeth, gwerthoedd, rheswm ac iaith.

Gellir gwahaniaethu rhwng athroniaeth a dulliau eraill sy'n ceisio ateb y
cwestiynau hyn (e.e. cyfriniaeth, mytholeg neu'r celfyddydau) drwy ei dull
systematig, gwyddonol a'i dibyniaeth ar ddadleuon rhesymegol.

Mae llawer o Gymry wedi ymhel â chwestiynau mawr crefydd yn hytrach nag
athroniaeth fel y cyfryw, a bu perthynas agos rhwng diwinyddiaeth ac athroniaeth
yng Nghymru ers sawl canrif. Yr athronydd cyntaf y gwyddom amdano yng Nghymru
oedd Edward Herbert (1583-1648), a gellid dadlau mai ystyriaethau crefyddol a
chyfrinol oedd y tu ôl i'r hyn a ysgrifennai Morgan Llwyd (1619-1659) am yr
hunan.

Y gair gwreiddiol am athroniaeth yn y Gorllewin oedd y gair Groeg φιλοσοφία
(philosophia), sy'n golygu "cariad at wybodaeth".



https://cy.wikipedia.org/wiki/Anatomeg

Anatomeg (o'r Groeg ἀνατομία (anatomia) sef 'gwahanu a thorri i fyny') yw
astudiaeth, adeiladwaith a threfniant organebau byw. Astudiaeth anatomeg
anifeiliaid yw sŵtomeg, ac astudiaeth anatomeg planhigion yw ffytonomeg.

Canghennau pwysicaf anatomeg ydy anatomeg gymharol ac anatomeg ddynol. Mae'r
gair anatomi fodd bynnag yn cyfeirio at rannau o'r corff dynol yn hytrach na'r
pwnc.

Yr astudiaeth wyddonol o sut mae'r corff dynol yn gweithio ydy anatomeg ddynol
(hefyd 'anatomi dynol'). Mae dwy ran i'r asudiaeth hon:

Dros y blynyddoedd mae anatomeg wedi datblygu drwy disectio, cofnodi a llunio
cronfa o wybodaeth am yr organau. Defnyddiwyd a defnyddir heddiw hefyd gyrff
anifeiliaid a chyrff marw dynol i ychwanegu at y wybodaeth hon. Ni ddylid, fodd
bynnag, gymysgu anatomeg gyda anatomeg patholegol neu histopatholeg sef asudio
meinweoedd microscopic organau wedi'u heintio.

Ar wyneb y corff ceir nifer o wrthrychau hawdd eu hadnabod, fel cerrig milltir
ar draws y corff cyfan. Mae lawfeddygon a milfeddygon yn defnyddio'r wybodaeth
hon o wyneb y corff fel canllaw pwysig i wybod beth sydd o dan y croen.

Cymharu'r gwahanol strwythurau o fewn gwahanol anifeiliaid y mae anatomeg
gymharol. Roedd Syr Richard Owen (1804 - 1892), sefydlydd yr Amgueddfa Brydeinig
yn un o brif arbenigwyr Ewrop ar y pwnc.



https://cy.wikipedia.org/wiki/Yr_Ymerodraeth_Rufeinig

Yr Ymerodraeth Rufeinig (Lladin: Imperium Romanum) yw'r term a ddefnyddir am y
cyfnod yn hanes y wladwriaeth Rufeinig a ddilynodd y Weriniaeth Rufeinig ac a
barhaodd hyd y 5g OC yn y gorllewin, ac fel yr Ymerodraeth Fysantaidd hyd 1453
yn y dwyrain. Yn wahanol i'r Weriniaeth, lle'r oedd yr awdurdod yn nwylo Senedd
Rhufain, llywodraethid yr ymerodraeth gan gyfres o ymerawdwyr, gyda'r Senedd yn
gymharol ddi-rym. Awgrymwyd nifer o ddyddiadau gan haneswyr ar gyfer diwedd y
weriniaeth a dechrau'r ymerodraeth; er enghraifft dyddiad apwyntio Iŵl Cesar fel
dictator am oes yn 44 CC, buddugoliaeth etifedd Cesar, Octavianus ym Mrwydr
Actium yn 31 CC, a'r dyddiad y rhoddodd y Senedd y teitl "Augustus" i Octavianus
(16 Ionawr, 27 CC).

Roedd Rhufain eisoes wedi meddiannu tiriogaethau helaeth yng nghyfnod y
Weriniaeth; daeth yn feistr ar ran o Sbaen yn dilyn ei buddugoliaeth yn y rhyfel
cyntaf yn erbyn Carthago, a dilynwyd hyn gan diriogaethau eraill. Cyrhaeddodd yr
ymerodraeth ei maint mwyaf yn ystod teyrnasiad Trajan tua 177. Yr adeg honno
roedd yr ymerodraeth yn ymestyn dros tua 5,900,000 km² (2,300,000 milltir sgwâr)
o dir.

Thannwyd yr ymerodraeth yn ddwy ran, yn y gorllewin a'r dwyrain, fel rhan o
ddiwygiadau'r ymerawdwr Diocletian. Daeth yr ymerodraeth Rufeinig yn y gorllewin
i ben yn 476 pan ddiorseddwyd yr ymerawdwr olaf, Romulus Augustus. Parhaodd yr
ymerodraeth yn y dwyrain am bron fil o flynyddoedd wedi hyn fel yr Ymerodraeth
Fysantaidd. Cafodd yr ymerodraeth Rufeinig ddylanwad enfawr ar y byd, o ran
iaith, crefydd, pensaernïaeth, athroniaeth, cyfraith a llywodraeth; dylanwad
sy'n parhau hyd heddiw.

Roedd i Rufain Hynafol hanes hir cyn cyfnod yr ymerodraeth. Concrwyd llawer o'r
tiriogaethau aeth yn rhan o'r Ymerodraeth yn ystod y Weriniaeth Rufeinig, er
enghraifft concrwyd Sbaen yn ystod y rhyfeloedd rhwng Rhufain a Carthago, a
choncrwyd Gâl gan Iŵl Cesar.

Yn 60 CC daeth Cesar i gytundeb a Gnaeus Pompeius Magnus a Marcus Licinius
Crassus i rannu grym, a phriododd Pompeius ferch Cesar, Julia. Galwyd y
cynghrair yma yn y triumvirate. Yn 54 CC, lladdwyd Crassus gan y Parthiaid, ac
yn raddol dirywiodd y berthynas rhwng Pompeius a Cesar. Yn 49 CC, croesodd Cesar
a'i fyddin Afon Rubicon, y ffin rhwng ei dalaith ei hun a'r Eidal, gan ddechrau
rhyfel cartref yn Rhufain. Enciliodd Pompeius i Brundisium cyn croesi i Wlad
Roeg, a'r rhan fwyaf o Senedd Rhufain gydag ef. Croesodd Ceasr a'i fyddin ar ei
ôl. Gorchfygwyd Pompeius gan Cesar ym Mrwydr Pharsalus yn 48 CC, a ffodd
Pompeius i'r Aifft. Pan gyrhaeddodd yno, llofruddiwyd ef ar orchymyn y brenin
Ptolemy XIII. Gadawodd hyn Cesar yn feistr ar Rufain.

Roedd y garfan oedd o blaid Senedd gref yn anfodlon bod gan Iŵl Cesar gymaint o
bŵer. Ym mis Mawrth 44 CC llofruddiwyd ef gan gynllwynwyr yn cynnwys ei ffrind
Marcus Junius Brutus a Gaius Cassius Longinus. Dilynwyd hyn gan ryfel cartref
rhwng y gweriniaethwyr, dan arweiniad Cassius a Brutus, a chefnogwyr Cesar dan
arweiniad Marcus Antonius ac Octavianus. Plaid Cesar fu'n fuddugol, ond yna
datblygodd rhyfel rhwng Marcus Antonius ac Octavianus. Wedi buddugoliaeth dros
Antonius ym Mrwydr Actium, daeth Octavianus yn rheolwr Rhufain. Newidiodd ei enw
i Augustus, ac ystyrir ef fel yr Ymerawdwr (Lladin Imperator) cyntaf (27 CC).

Dangosodd Augustus allu gwleidyddol anghyffredin i gadarnhau ei safle wrth gadw
llawer o nodweddion y cyfnod gweriniaethol, megis y Senedd. I bob golwg, y
Senedd oedd yn rheoli Rhufain, ond mewn gwirionedd gan Augustus yr oedd y grym.
Cymerodd rai blynyddoedd i ddatblygu fframwaith ar gyfer rheoli'r ymerodraeth.
Ni dderbyniodd swydd dictator fel Iŵl Cesar pan gynigiwyd hi iddo gan bobl
Rhufain; y teitl a ddefnyddiai oedd Princeps, yn yr ystyr "dinesydd cyntaf" yn
hytrach na "tywysog". Rhoddodd y Senedd hawliau tribwn y bobl a sensor iddo am
oes, a bu'n gonswl hyd 23 CC. Yn rhannol, deilliai ei rym o'r ffaith mai ef oedd
a rheolaeth dros y fyddin, ond deilliai hefyd o'i auctoritas (awdurdod) ef ei
hun.

Bu llawer o ymladd yn Germania yn ystod ei deyrnasiad ef. Enillwyd nifer o
fuddugoliaethau dros yr Almaenwyr, ond yn y flwyddyn 9 OC gorchfygwyd y
cadfridog Publius Quinctilius Varus ym Mrwydr Fforest Teutoburg gan luoedd
Arminius, a dinistriwyd tair lleng Rufeinig. Roedd colledion y Rhufeiniaid yn
fwy nag yn unrhyw frwydr yn erbyn gelyn allanol ers Brwydr Cannae yn erbyn
Hannibal. Dilynwyd y frwydr gan saith mlynedd o ymladd, cyn i'r ffin gael ei
sefydlogi ar hyd Afon Rhein.

Er gwaethaf yr ymladd ar ffiniau'r ymerodraeth, dechreuodd teyrnasiad Augustus
gyfnod o heddwch oddi mewn i'r ymerodraeth ei hun, y Pax Romana ("Heddwch
Rhufeinig"). Heblaw am flwyddyn o ryfel cartref yn 69, parhaodd hwn am dros ddwy
ganrif. Roedd hefyd yn gyfnod nodedig i lenyddiaeth, gyda llenorion fel Fyrsil
ac Ofydd yn ysgrifennu. Bu Augustus farw ar 19 Awst, 14 OC, a dilynwyd ef gan
Tiberius, mab ei wraig Livia o briodas flaenorol.

Bu blynyddoedd cyntaf teyrnasiad Tiberius yn llwyddiannus; sefydlogwyd y ffin yn
Germania a dangosodd ei hun yn weinyddwr galluog. Fodd bynnag, gwaethygodd y
berthynas rhyngddo ef ac aelodau'r Senedd. Yn y flwyddyn 27 OC, aeth yr
ymerawdwr i fyw i ynys Capri, ar yr arfordir gerllaw Napoli. Daeth pennaeth Gard
y Praetoriwm, Lucius Aelius Seianus, yn ddylanwadol iawn. Ceisiodd Seianus droi
Tiberius yn erbyn ei deulu, iddo ef ei hun gael ei enwi fel ei etifedd, ond
dienyddiwyd ef yn 31. Gwnaeth brad ei gyfaill Seianus i'r ymerawdwr, oedd eisoes
yn ddrwgdybus o'r Senedd, yn fwy drwgdybus byth, a dienyddiwyd nifer o Seneddwyr
a gwŷr amlwg eraill yn ei flynyddoedd olaf.

Bu farw yn Misenum yn 77 oed yn 37, a dilynwyd ef gan Caligula, mab ei frawd
Germanicus.

Mwynhaodd Caligula boblogrwydd eithriadol ar ddechrau ei deyrnasiad am ei fod yn
ifanc a brwdfrydig, ond yn nes ymlaen dechreuodd ymddwyn yn orthrymol ac
afresymol ac fe'i cyhuddid o fod yn wallgof gan ei gyfoeswyr. Cafodd ei
lofruddio yn 41, a dilynwyd ef gan Claudius.

Ymestynnodd Claudius ffiniau'r ymerodraeth yn sylweddol, gan ychwanegu Thrace,
Mauretania, Noricum, Pamphylia, Lycia ac Iudaea yn ogystal â choncro Prydain. Yn
43, gyrrodd Claudius Aulus Plautius gyda phedair lleng i Brydain i'w hychwanegu
at yr ymerodraeth. Bu farw Claudius yn 54, a dilynwyd ef gan Nero.

Fel Caligula, roedd Nro yn eithriadol o boblogaidd ar ddechrau ei deyrnasiad,
ond yn ddiweddarach collodd ei boblogrwydd, yn rhannol oherwydd ei ymddygiad
anghonfensiynol. Dienyddiwyd llawer o seneddwyr ac eraill a ystyriai yn
fygythiad iddo. Bu gwrthryfel yn ei erbyn, a lladdodd ei hun yn 68 pan welodd
nad oedd cefnogaeth iddo. Apwyntiodd y Senedd Galba, i gymryd ei le; yr
ymerawdwr cyntaf nad oedd o deulu Augustus.

Roedd Galba yn 71 oed ac yr oedd ei ddau fab wedi marw o'i flaen. Yr oedd felly
yn bwysig ei fod yn dewis ei olynydd yn fuan. Yr oedd Marcus Salvius Otho wedi
gobeithio cael ei ddewis ond yn y diwedd penderfynodd Galba enwi Calpurnius Piso
yn olynydd. Oherwydd hyn cynllwyniodd Otho yn erbyn Galba, a pherswadiodd y
milwyr yng ngarsiwn Rhufain i'w gyhoeddi ef yn ymerawdwr. Lladdwyd Galba gan rai
o'r milwyr, a dilynwyd ef ar yr orsedd gan Otho. Dilynwyd hyn gan gyfres o
ryfeloedd a elwir yn Flwyddyn y Pedwar Ymerawdwr yn 69. Roedd y llengoedd yn
Germania eisoes wedi cyhoeddi Vitellius yn ymerawdwr gan a chychwynnodd fyddin
gref o'r llengoedd hyn am ddinas Rufain ei hun. Bu brwydr rhyngddynt hwy a'r
llengoedd oedd yn ffyddlon i Otho yn Bedriacum, gyda byddin Vitellius yn
fuddugol. Lladdodd Otho ei hun, a daeth Vittelis yn ymerawdwr.

Yn Judea, roedd byddin Rufeinig gref dan y cadfridog Vespasian yn ymladd yn
erbyn gwrthryfel yr Iddewon. Trafododd Vespasian y mater gyda rhaglaw Syria,
Gaius Licinius Mucianus, a chyhoeddodd llengoedd Judea a Syria Vespasian fel
ymerawdwr. Cefnogwyd Vespasian hefyd gan y llengoedd ar Afon Donaw dan Marcus
Antonius Primus, a'r llengoedd hyn oedd y cyntaf i gyrraedd yr Eidal. Yn ail
frwydr Bedriacum gorchfygodd byddin Primus lengoedd Vitellius, cyn mynd ymlaen i
Rufain a lladd Vitellius ei hun.

Yn wahanol i'r tri ymerawdwr o'i flaen, llwyddodd Vespasian i'w sefydlu ei hun
yn gadarn ar yr orsedd a chychwyn y llinach Fflafaidd. Teyrnasodd am ddeng
mlynedd, a dilynwyd ef gan ei fab hynaf Titus. Vespasian oedd yn gyfrifol am
adeiladu'r Colisewm yn Rhufain.

Enillodd Titus boblogrwydd mawr, ond dim ond dwy flynedd y bu ar yr orsedd. Pan
fu farw Titus, ar 13 Medi 81, daeth ei frawd iau, Domitian yn ymerawdwr. Yn
ystod ei deyrnasiad bu brwydro ym Mhrydain, Germania ac yn arbennig yn erbyn
Decebalus, brenin Dacia o gwmpas Afon Donaw. Ni fu'n llwyddiannus, ac yn y
diwedd bu'n rhaid iddo dalu swm mawr o arian i'r Daciaid i sicrhau heddwch. Bu
hefyd yn brwydro yn erbyn y Sarmatiaid. Llofruddiwyd ef ar 18 Medi 96, yn dilyn
cynllwyn gan ei wraig Domicia a phennaeth Gard y Praetoriwm. Penododd y senedd
Nerva fel ei olynydd.

O 98 hyd 180 OC, cafodd yr ymerodraeth Oes Aur yn ystod teyrnasiad y "Pum
Ymerawdwr Da", sef Nerva, Trajan, Hadrian, Antoninus Pius a Marcus Aurelius. Yr
oedd y pedwar cyntaf o'r rhain yn ddi-blant, ac felly dewisasant y gŵr yr
oeddynt yn ei ystyried fel y mwyaf addas fel olynydd. Sicrhaodd hyn fod yr
Ymerodraeth yn cael ei harwain gan gyfres o wŷr galluog ac ymroddgar. Yn
anffodus yr oedd gan yr olaf ohonynt, Marcus Aurelius, fab, sef Commodus.
Dilynodd ef ei dad fel ymerawdwr a bu'n llawer llai llwyddiannus.

Yr oedd Trajan yn filwr galluog, ac ar ôl dod yn ymerawdwr parhaodd i ymladd ar
Afon Rhein ac Afon Donaw. Ni ddaeth i Rufain am y tro cyntaf fel ymerawdwr hyd y
flwyddyn 99. Bu'n ymladd llawer yn erbyn y Daciaid, oedd yn byw yn yr ardal sy'n
awr yn Rwmania. Bu dau ryfel yn erbyn Decebalus, brenin Dacia, a gorchfygwyd ef
gan Trajan, gan greu talaith Rufeinig newydd Dacia. Adeiladwyd Colofn Trajan yn
Rhufain i goffáu ei fuddugoliaeth. Tua'r un pryd crëwyd talaith Arabia Petraea.

Yn 113 dechreuodd rhyfel yn erbyn y Parthiaid. Cipiodd Ctesiphon, prifddinas
Parthia, yn 115, ac ymgorfforwyd Armenia, Asyria a Mesopotamia yn yr
ymerodraeth. Bu farw Trajan ar ei ffordd yn ôl o'r brwydro yma, yn Selinus,
gerllaw'r Môr Du, ar yr 8 Awst 117. Yn ystod teyrnasiad Trajan y cyrhaeddodd yr
ymerodraeth Rufeinig ei maint eithaf. Dewisodd Trajan Hadrian fel ei olynydd.

Newidiodd Hadrian bolisi Trajan o ymestyn ffiniau'r ymerodraeth a
chanolbwyntiodd ar amddiffyn ffiniau'r ymerodraeth fel yr oedd. Gollyngodd ei
afael ar rai o'r tiriogaethau a goncrwyd gan Trajan yn Dacia. Fel rhan o'r un
polisi adeiladodd y mur a adwaenir fel Mur Hadrian ym Mhrydain. Ef hefyd a
adeiladodd y Pantheon yn Rhufain.

Fel ymerawdwr, treuliodd Hadrian lawer o'i amser yn teithio o amgylch yr
ymerodraeth, a bu'n gyfrifol am lawer o adeiladu mewn gwahanol rannau ohoni. Nid
oedd ganddo blant, a dewisodd Antoninus Pius fel ei olynydd. Dywedir fod
Antoninus Pius yn ymerawdwr poblogaidd iawn oherwydd ei allu a'i hynawsedd.
Amddiffynnodd y Cristionogion yn yr ymerodraeth ac yr oedd yn nodedig o drugarog
wrth ddelio a chynllwynion yn ei erbyn. Yr oedd yn gyfrifol am lawer o adeiladu,
yn enwedig yn ninas Rhufain.

Bu raid i'w olynydd, Marcus Aurelius ryfela'n barhaus yn erbyn gwahanol bobloedd
ar ffiniau'r ymerodraeth. Ymosododd yr Almaenwyr droeon ar Gâl, ac adenillodd y
Parthiaid eu nerth ac ymosod ar yr ymerodraeth. Oherwydd y problemau hyn
dewisodd Lucius Verus fel cyd-ymerawdwr, hyd farwolaeth Verus yn 169. Credir mai
yn ystod ei deyrnasiad ef y bu'r cysylltiad cyntaf rhwng yr ymerodraeth Rufeinig
a Tsieina yn y flwyddyn 166.

Bu farw Marcus Aurelius ar 17 Mawrth 180 yn ninas Vindobona (Fienna heddiw) wrth
ymgyrchu yn erbyn y Marcomanni. Daethpwyd a'i gorff yn ôl i Rufain i'w gladdu.
Yn wahanol i'r pedwar ymerawdwr o'i flaen yr oedd ganddo fab i'w olynu. Gwnaeth
ei fab Commodus yn gyd-ymerawdwr yn 177, a dilynodd ei dad yn 180. Yn anffodus
ni fu Commodus yn ymerawdwr da, ac mae rhai haneswyr yn ystyried mai marwolaeth
Marcus Aurelius yn 180 oedd diwedd y Pax Romana.

Rhoddodd Commodus rym i ffrindiau llwgr, a chynorthwyodd hwy i ddwyn arian oddi
ar y wladwriaeth. Yr oedd yn arbennig o hoff o ymladdfeydd gladiator a byddai'n
ymladd yn yr arena ei hun yn erbyn gwrthwynebwyr oedd wedi cael cyffuriau i'w
hatal rhag ymladd yn iawn neu oedd heb eu harfogi'n llawn. Gwnaeth hyn ef yn
amhoblogaidd iawn gyda haenau uwch cymdeithas. Dywedir iddo orchymyn lladd y
cyfan o boblogaeth un dref oherwydd ei fod yn credu fod un person wedi edrych yn
gas arno, a chyhoeddodd ei hun yn dduw gyda'r enw Hercules Romanus.

Llofruddiwyd Commodus yn 192, a dilynwyd ef gan Pertinax. Byr fu ei deyrnasiad
ef; y flwyddyn ddilynol, 193, llofruddiwyd yntau. Cyhoeddwyd y cadfridog
Septimius Severus yn ymerawdwr gan ei lengoedd. Llwyddodd llengoedd Severus i
feddiannu Rhufain heb wrthwynebiad. Yr un pryd yr oedd y llengoedd yn Syria wedi
cyhoeddi Pescennius Niger yn ymerawdwr, a'r llengoedd ym Mhrydain wedi cyhoeddi
Clodius Albinus fel ymerawdwr. Gwnaeth Severus gynghrair a Clodius Albinus i
orchfygu Pescennius Niger, yna yn 197 cafodd wared ar Albinus hefyd a theyrnasu
ar ei ben ei hun.

Yr oedd Severus yn filwr galluog, ac ymladdodd ryfel llwyddiannus yn erbyn y
Parthiaid, gan ddychwelyd rhan ogleddol Mesopotamia i'r ymerodraeth. Nid oes ei
berthynas a'r Senedd yn dda, a chafodd wared â dwsinau o seneddwyr gan eu
cyhuddo o fod yn llwgr. Penodwyd seneddwyr eraill oedd yn gefnogol iddo ef. Yr
oedd yn fwy poblogaidd ymysg y bobl gyffredin, oedd yn falch o gael
sefydlogrwydd ar ôl helyntion teyrnasiad Commodus.

Ym mlynyddoedd olaf Septimius Severus bu raid iddo ymladd yn erbyn y barbariaid
oedd yn bygwth ffiniau'r ymerodraeth. Yr oedd problemau arbennig ym Mhrydain, ac
atgyweiriodd Severus Fur Hadrian. Bu farw yn Efrog ar 4 Chwefror 211. Olynwyd ef
gan ei feibion Geta a Caracalla, ond llofruddiwyd Geta gan ei frawd yn fuan
wedyn.

Aeth Caracalla i Germania, lle bu'n brwydro'n llwyddiannus yn erbyn rhai o'r
llwythi Almaenaidd. Yn ddiweddarach bu'n ymladd yn y dwyrain, gan ryfela yn
erbyn y Parthiaid gyda chryn lwyddiant. Er gwaethaf ei lwyddiant milwrol yr oedd
y rhan fwyaf o'r boblogaeth yn casáu Caracalla oherwydd ei greulondeb, a chododd
cynllwyn ei erbyn, gyda phennaeth y Praetoriaid, Macrinus, yn ei arwain.
Llofruddiwyd Caracalla pan oedd ar ei ffordd i ddinas Carrhae yn Mesopotamia.
Daeth Macrinus yn ymerawdwr yn ei le am gyfnod byr, ac yna dilynwyd ef gan
Heliogabalus.

Roedd Heliogabalus yn ddilynwr y duwiau Ffenicaidd El-Gabal a Baal, a daeth a
seremonïau i'w hanrhydeddu i Rufain. Ceisiodd sefydlu El-Gabal fel prif dduw y
pantheon Rhufeinig dan yr enw Sol invictus ("Yr haul anorchfygol"). Yr oedd
syniadau yr ymerawdwr yn annerbyniol gan y mwyafrif o drigolion yr ymerodraeth a
bu nifer o gynllwynion yn ei erbyn. Lladdwyd Heliogabalus a'i fam Julia Soaemias
ar 11 Mawrth 222, a thaflwyd eu cyrff i Afon Tiber. Daeth ei nai Alexander
Severus yn ymerawdwr.

Yn dilyn marwolaeth yr ymerawdwr Alexander Severus yn 235 bu o leiaf 19 o
ymerawdwyr (heb gynnwys cyd-ymerawdwyr) yn y 50 mlynedd hyd 284. Y cyfnod yma
oedd Argyfwng y Drydedd Ganrif, gyda chyfres o ymerawdwyr milwrol, yn dechrau
gyda Maximinus Thrax, oedd yn dibynnu ar gefnogaeth y llengoedd i'w cadw ar yr
orsedd. Ni lwyddodd yr un o'r ymerawdwyr hyn i deyrnasu fwy nag 8 mlynedd, a
llawer ohonynt ddim mwy nag ychydig fisoedd. Un o'r mwyaf llwyddiannus oedd
Valerian I, a ddaeth yn ymerawdwr yn 253. Enwodd Valerian ei fab Galienus fel
cyd-ymerawdwr. Ar ddechrau ei deyrnasiad yr oedd problemau yn Ewrop, yna bu
trafferthion mwy yn y Dwyrain. Cipiodd y Persiaid Antiochia a meddiannu Armenia.
Tra'r oedd Galienus yn delio ag Ewrop, teithiodd Valerian tua'r dwyrain. Tua 257
llwyddodd Valerian i gael Antiochia a thalaith Syria yn ôl, ond y flwyddyn wedyn
ymosododd y Gothiaid ar Asia Leiaf. Tua diwedd 259 yr oedd yr ymerawdwr yn
Edessa, ond effeithiwyd ar ei fyddin gan glefyd. Rhywsut, efallai trwy frad
pennaeth Gard y Praetoriwm, Macrinus, cymerwyd Valerian yn garcharor gan y
Persiaid. Credir iddo gael ei drin yn greulon ac yna ei ddienyddio. Wedi
marwolaeth Valerian, meddiannwyd Syria a Cappadocia gan y Persiaid.

Daeth Aurelian yn ymerawdwr yn 270, gyda'r ymerodraeth yn wynebu bygythiadau yn
y dwyrain a'r gorllewin. Bu'n ymladd yn erbyn yr Almaenwyr a'r Gothiaid, ac wedi
ymosodiadau'r Almaenwyr ar yr Eidal penderfynodd Aurelian adeiladu mur o amgylch
Rhufain, "Mur Aurelian", Dechreuodd y gwaith yn 271 a gorffenwyd ef yn
nheyrnasiad Probus. Cyhoeddodd nifer o bersonau eu hunain yn ymerawdwyr, ond
llwyddodd Aurelian i'w gorchfygu heb ormod o drafferth. Yn 272 gorchfygodd y
Gothiaid ar ffin Afon Donaw, gan ladd eu brenin, Cannabaudes. Yna troes tua'r
dwyrain, lle'r oedd Zenobia, brenhines Palmyra wedi adeiladu ymerodraeth oedd yn
ymestyn o'r Aifft hyd Asia Leiaf. Gorchfygodd Aurelian Zenobia mewn dwy frwydr
cyn gwarchae ar Palmyra. Ceisiodd Zenobia ddianc i Persia ond cymerwyd hi'n
garcharor gan y Rhufeiniaid. Yn awr troes Aurelian tua'r gorllewin, lle'r oedd
Ymerodraeth y Galiaid wedi dod yn rhydd o reolaeth Rhufain. Ffoes Tetricus,
ymerawdwr y Galiaid, at Aurelian i ofyn am nodded rhag yr ymladd parhaus yn ei
diriogaethau. Wedi delio a gelynion allanol, rhoes Aurelian ei sylw i'r economi
a gwnaeth ymdrech fawr i ddileu llygredd yn yr ymerodraeth. Roedd yn cynllunio
ymgyrch i adennill Mesopotamia i'r ymerodraeth pan lofruddiwyd ef gan ei
ysgrifennydd personol, Eros, efallai am ei fod yn ofni am ei safle yn wyneb
ymgyrch Aurelian yn erbyn llygredd.

Daeth Diocletian yn ymerawdwr yn 284, a gwnaeth newidiadau mawr yn nhrefn
rheoli'r ymerodraeth. Ceisiodd adfywio'r economi a rhannodd yr ymerodraeth yn 96
talaith oedd wedi eu rhannu'n 12 rhanbarth diocesis. Ceisiodd hefyd adfywio hen
grefydd Rhufain, a bu llawer o erlid ar y Cristionogion yn ystod ei deyrnasiad.

Y newid pwysicaf a wnaed gan Diocletian oedd dechrau'r Tetrarchiaeth, oedd yn
rhannu'r ymerodraeth yn bedwar. Yn rheoli'r rhannau hyn yr oedd dau "Augustus",
sef Diocletian ei hun a Maximinus, a dau "Cesar", Galerius a Constantius
Chlorus. Yr oedd Diocletian, fel Augustus y dwyrain, yn gyfrifol am Thracia,
Asia a'r Aifft; Galerius yn gyfrifol am y Balcanau heblaw Thracia, Maximinus fel
Augustus y gorllewin yn rheoli Italia, Hispania ac Affrica, a'r Cesar
Constantius Chlorus yn gyfrifol am Gâl a Phrydain. Yr oedd pob Augustus i fod i
ymddeol ar ôl 20 mlynedd, gyda'r ddau Gesar yn dod yn Augustus yn eu lle. Ar 1
Mai 305 ymddeolodd Dioclecian a Maximianus yn ôl y cynllun; y tro cyntaf i
ymerawdwr Rhufeinig ymddeol yn wirfoddol.

Ar farwolaeth Constantius, yn Efrog ar 25 Gorffennaf 306, cyhoeddodd ei lengoedd
ei fab Cystennin yn "Augustus".

Yn ystod y deunaw mlynedd nesaf bu Cystennin yn brwydro, yn gyntaf i ddiogelu ei
safle fel cyd-ymerawdwr ac yn nes ymlaen i uno’r ymerodraeth. Ym Mrwydr Pont
Milvius (312) enillodd fuddugoliaeth derfynol yn y gorllewin, ac ym Mrwydr
Adrianople ( 323) gorchfygodd ymerawdwr y dwyrain, Licinius, a dod yn unig
ymerawdwr (Totius orbis imperator).

Dywedir i Cystennin gael gweledigaeth cyn brwydr Pont Milvius. Gwelodd groes o
flaen yr haul, yn darogan ei fuddugoliaeth. Wedi’r frwydr cymerodd arwydd
Cristnogol, y ‘’Crismon’’ , fel baner. Credir i’w fam, Helena, oedd o deulu
Cristionogol, gael dylanwad mawr arno. Yn 325 bu Cystennin yn gyfrifol am alw
Cyngor Nicea a wnaeth y grefydd Gristionogol yn gyfreithlon yn yr ymerodraeth am
y tro cyntaf. Er hynny ni chafodd ei fedyddio yn Gristion ei hun nes oedd ar ei
wely angau. Ail-sefydlodd Cystennin ddinas Byzantium fel Caergystennin
(Constantini-polis), Istanbul heddiw.

Ceisiodd yr ymerawdwr Julian, a gyhoeddwyd yn "Augustus" gan ei filwyr yn 360,
wrthwynebu y symudiad tuag at Gristionogaeth. Ail-agorodd demlau duwiau
traddodiadol Rhufain. Ceisiodd wanhau'r Cristionogion mewn gwahanol ffyrdd. Yn
362 pasiwyd deddf oedd yn gwahardd Cristionogion rhag dysgu gramadeg a rhethreg,
ac alltudiwyd rhai esgobion megis Athanasius.

Yn 363 cychwynnodd Julian tua'r dwyrain gyda byddin o 65,000 i ddechrau'r
ymgyrch yn erbyn y Persiaid oedd wedi ei chynllunio gan Constantius. Enillodd
Julian fuddugoliaeth dros y Persiaid a chyrraedd at eu prifddinas Ctesiphon, ond
mewn ysgarmes ar 26 Mehefin 363 anafwyd Julian gan waywffon, ac er gwaethaf
ymdrechion ei feddyg Oribasius o Pergamon, bu farw o'r clwyf. Cyhoeddodd y
fyddin swyddog ieuanc o Gristion, Jovian, yn ymerawdwr yn ei le, ac o hynny
ymlaen Cristionogaeth oedd crefydd yr ymerodraeth.

O 375 ymlaen, roedd tri ymerawdwr yn rheoli darnau o'r ymerodraeth: Valens,
Valentinian II a Gratianus. Pan laddwyd Valens ym Mrwydr Adrianople yn 378,
penododd Gratianus Theodosius yn ei le fel cyd-augustus yn y dwyrain. Lladdwyd
Gratianus mewn gwrthryfel yn 383, a chyhoeddodd Macsen Wledig (Magnus Maximus)
ei hun yn gyd-ymerawdwr yn y gorllewin, gan feddiannu holl daleithiau'r
gorllewin heblaw yr Eidal. Yn 387 ymosododd Macsen ar yr Eidal, ond gorchfygodd
Theodosius ef a'i ladd. Bu farw Valentinian II yn 392, gan adael Theodosius yn
unig ymerawdwr. Teyrnasodd Theodosius hyd 395; ef oedd yr ymerawdwr olaf i
deyrnasu dros yr ymerodraeth gyfan. Gwnaeth Gristionogaeth yn grefydd swyddogol
yr ymerodraeth.

Dilynwyd Theodosius gan ei ddau fab, Honorius yn y gorllewin ac Arcadius yn y
dwyrain, ac ni chafodd y ddau ran eu had-uno eto. Erbyn hyn roedd y Fisigothiaid
dan eu brenin Alaric I yn bygwth yr ymerodraeth. Yn 401 gwnaeth gytundeb ag
Arcadius a'i galluogodd i arwain ei fyddin tua'r gorllewin, gan gipio dinasoedd
Groegaidd megis Corinth a Sparta cyn cyrraedd Yr Eidal. Yno, gorchfygwyd ef gan
y cadfridog Rhufeinig Stilicho ar 6 Ebrill 402 ym Mrwydr Pollentia. Wedi i
Honorius lofruddio Stilicho yn 408, gallodd Alaric a'i fyddin ymosod ar yr Eidal
eto a gosod gwarchae ar ddinas Rhufain. Ym mis Awst 410 cipiodd y ddinas a'i
hanrheithio, gan ddwyn chwaer yr ymerawdwr, Gala Placidia, ymaith fel carcharor.
Dyma'r tro cyntaf i'r ddinas gael ei chipio gan elyn ers 390 CC.

Dirywiodd sefyllfa ymerodraeth y gorllewin yn raddol yn ystod y 5g. Yn 455,
llofruddiwyd dau ymerawdwr, a bu un arall farw mewn terfysg. Yn y cyfnod yma,
cadfridogion megis Ricimer oedd a'r grym mewn gwirionedd, yn hytrach na'r
ymerawdwr. Cafodd yr ymerawdwr olaf, Romulus Augustus, ei goroni yn Hydref 475,
yn llanc ifanc tua 12 oed. Roedd ei dad, Orestes, yn bennaeth y fyddin Rufeinig
(Magister militum), ac ef a osododd Romulus ar yr orsedd wedi iddo ddiorseddu
Julius Nepos. Mae'n debyg mai ei dad oedd yn rheoli yn ei enw. Ddeg mis yn
ddiweddarach, diorseddwyd Romulus Augustus gan Odoacer ar 4 Medi, 476. Ni
laddwyd Romulus; yn hytrach fe'i gyrrwyd i fyw yn y Castellum Lucullanum yn
Campania.

Yn eironig, roedd yr ymerawdwr olaf yn dwyn enw sylfaenydd dinas Rhufain,
Romulus, ac enw ymerawdwr cyntaf Rhufain, Augustus. Parhaodd yr ymerodraeth yn y
dwyrain am fil o flynyddoedd eto fel yr Ymerodraeth Fysantaidd.

Bu'r ymerodraeth yn y dwyrain yn fwy llwyddiannus nag ymerodraeth y gorllewin yn
y 5g. Nid yw haneswyr yn cytuno pa bryd y dechreuodd yr Ymerodraeth Fysantaidd;
"yr ymerodraeth Rufeinig" oedd hi i'w phreswylwyr ar hyd y canrifoedd. Awgryma
rhai ei bod wedi dechrau gyda Diocletian yn rhannu'r ymerodraeth yn ddwy ran yn
y flwyddyn 284. Gellir dyddio'r Ymerodraeth Fysantaidd o deyrnasiad Cystennin I,
yr ymerodr Cristnogol cyntaf, a symudodd y brifddinas i Gaergystennin. Gellir
hefyd ei dyddio i deyrnasiad Valens; lladdwyd ef yn ymladd yn erbyn y Gothiaid
ym Mrwydr Adrianople yn 378), ac mae'r flwyddyn hon yn un o'r dyddiadau
traddodiadol ar gyfer dechrau yr Oesoedd Canol. Arcadius a Theodosius I oedd yr
ymerodron olaf i reoli'r cyfan o'r ymerodraeth, gorllewin a dwyrain.

Yn y 6g dechreuodd yr ymerawdwr Justinian I ymgyrch i adennill y tiriogaethau a
gollwyd. Penododd y cadfridog Belisarius yn arweinydd ymgyrch yn erbyn y
Fandaliaid yng Ngogledd Affrica rhwng 533 a 534. Ym Mrwydr Ad Decimum (13 Medi
533) gerllaw Carthago, gorchfygodd Gelimer, brenin y Fandaliaid. Enillodd
fuddugoliaeth arall ym mrwydr Ticameron, ac ildiodd Gelimer tua dechrau 534.

Yn 535 gyrrwyd Belisarius ar ymgyrch i geisio adennill tiriogaethau'r
Ymerodraeth Rufeinig yn y gorllewin. Glaniodd yn yr Eidal, oedd ym meddiant yr
Ostrogothiaid a chipiodd ddinas Rhufain yn 536, yna symudodd tua'r gogledd i
gipio Mediolanum (Milano heddiw) yna yn 540 Ravenna, prifddinas yr
Ostrogothiaid. Dywedir i'r Ostrogothiaid gynnig derbyn Belisarius fel Ymerawdwr
y Gorllewin; cymerodd yntau arno dderbyn y cynnig a defnyddio'r cyfle i gymryd
brenin yr Ostrogothiaid yn garcharor. Yn ddiweddarach galwyd ef o'r Eidal i
wynebu ymgyrch Bersaidd yn Syria 541 -542).

Dychwelodd Belisarius i'r Eidal yn 544, lle roedd y sefyllfa wedi newid yn fawr,
a'r Ostrogothiaid dan eu brenin newydd Totila wedi adfeddiannu gogledd yr Eidal,
yn cynnwys Rhufain. Llwyddodd Belisarius i ail-gipio Rhufain am gyfnod, ond
roedd yr ymerawdwr yn amau ei deyrngarwch, a galwyd ef yn ôl o'r Eidal, gyda
Narses yn cymryd ei le. Llwyddwyd i gadw gafael ar rai o'r tiriogaethau a
adenillwyd am ganrif a mwy.

Mae eraill yn dadlau bod yr ymerodraeth Fysantaidd wedi dechrau mor hwyr ag yn
oes Heraclius, a wnaeth yr iaith Roeg yn iaith swyddogol yn lle Lladin, ac mae
arbenigwyr arian bath yn ei gyfrif o ddiwygiad ariannol Anastasius I yn 498.
Dylid cofio, fodd bynnag, mai term a ddefnyddir gan haneswyyr diweddar yw "yr
Ymerodraeth Fystantaidd", ac mai fel "yr ymerodraeth Rufeinig" y byddai ei
thrigolion yn ei hystyried hyd ei diwedd. Er gwaethaf digwyddiadau fel cipio ac
anrheithio Caergystennin gan y croesgadwr yn ystod y Bedwaredd Groesgad yn 1204,
llwyddodd yr Ymerodraeth Fysantaidd i barhau hyd 1453, pan gipiwyd Caergystennin
gan y Twrciaid Ottoman.

Mae dylanwad yr Ymerodraeth Rufeinig ar lywodraeth, cyfraith, pensaernïaeth a
diwylliant gwledydd Ewrop yn enfawr. Mae Ffrainc, Sbaen, Portiwgal a'r Eidal yn
ogystal â nifer o wledydd eraill yn siarad ieithoedd sydd wedi datblygu o'r
iaith Ladin neu wedi'u dylanwadu'n gryf ganddi. Er mwyn ddangos eu nerth, roedd
gwledydd a swyddi yn defnyddio enwau'r cyfnod Rhufeinig hyd yn oed ganrifoedd ar
ôl cwymp yr ymerodraeth, er enghraifft yn nheyrnas y Ffranciaid a'r Ymerodraeth
Lân Rufeinig, a chan deuluoedd y tsar yn Rwsia ac Ymerawdwr yr Almaen.



https://cy.wikipedia.org/wiki/Unol_Daleithiau

Gweriniaeth ffederal yng Ngogledd America yw Unol Daleithiau America (Saesneg:
United States of America) neu'r Unol Daleithiau (hefyd, yn enwedig ar lafar,
"America"). Mae hanner cant o daleithiau yn yr undeb. Lleolir y 48 talaith
gyfagos rhwng Canada i'r gogledd a Mecsico i'r de. Lleolir Alaska yng
ngogledd-orllewin y cyfandir i'r gorllewin o Ganada. Ynysfor yng nghanol y
Cefnfor Tawel yw'r dalaith arall, sef Hawaii.

Cyn glaniad yr Ewropeiaid cyntaf roedd y diriogaeth gyfandirol yn gartref i sawl
llwyth o Americanwyr brodorol, e.e y Sioux a'r Navajo.

Roedd y 13 talaith wreiddiol yn wladfeydd Prydeinig hyd yr 1700au cyn iddynt
ennill eu hannibyniaeth yn sgil Gwrthryfel America (1776-1783).

Bryd hynny, roedd Florida a thiriogaethau eraill yn y de a'r de-orllewin (Texas,
California, Arizona a.y.y.b.) yn perthyn i Sbaen; roedd rhan sylweddol o'r tir
yng nghanol y cyfandir i'r gorllewin o Afon Mississippi hyd at ffin Canada yn
perthyn i Ffrainc, ac roedd Alaska yn perthyn i Rwsia. Yn 1803 prynodd yr Unol
Daleithiau y tir Ffrengig am 60 miliwn o ffranciau, neu tua 15 miliwn o ddoleri
(Pryniant Louisiana) a dwblodd hynny faint y wlad. Yn 1836 cafodd Texas
annibyniaeth oddiwrth Mecsico ac ar ôl naw mlynedd fel Gweriniaeth Texas ymunodd
y dalaith â'r undeb. Ar ôl y rhyfel rhwng yr Unol Daleithiau a Mecsico, roddodd
Cytundeb Guadeloupe-Hidalgo (1848) 200,000 milltir sgwar o dir, sydd heddiw yn
cynnwys y rhan fwyaf o daleithiau New Mexico, Arizona, California, Colorado,
Utah a Nevada, i'r Unol Daleithiau.

Ymladdwyd Rhyfel Cartref America (1861 - 1865) rhwng unarddeg talaith yn y de
oedd yn dymuno gadael yr Unol Daleithiau a'r gweddill o'r wlad. Dechreuodd y
rhyfel yn dilyn etholiad Abraham Lincoln yn Arlywydd yr Unol Daleithiau yn 1861.
Prif asgwrn y gynnen oedd caethwasiaeth; yr oedd pob un o'r taleithiau oedd yn
dymuno gadael yr Undeb yn rhai lle roedd caethwasiaeth yn elfen bwysig. Tra nad
oedd Lincoln wedi bygwth dileu caethwasiaeth, ystyrid ef yn elyn i'r gyfundrefn.
Dewisodd y gwrthryfelwyr Jefferson Davis fel Arlywydd.

Dechreuodd yr ymladd ar 12 Ebrill, 1861, pan ymosododd y gwrthryfelwyr ar Fort
Sumter yn nhalaith De Carolina. Erbyn 1862 yr oedd brwydro ar raddfa eang wedi
datblygu, gyda niferoedd mawr yn cael eu lladd. Ym mis Medi 1862, cyhoeddodd
Lincoln ryddid y caethion. Erbyn hyn yr oedd y de wedi darganfod cadfridogion o
athrylith yn Robert E. Lee a "Stonewall" Jackson, ac enillasant nifer o
fuddugoliaethau dros yr Undebwyr. Lladdwyd Jackson mewn camgymeriad gan ei
filwyr ei hun ym mrwydr Chancellorsville ym Mai 1863, a gorchfygwyd Lee ym
Mrwydr Gettysburg yn nhalaith Pennsylvania ym mis Gorffennaf 1863. Yn y
gorllewin, cipiodd byddin dan Ulysses S. Grant Vicksburg yn nhalaith
Mississippi, a thrwy hynny enillodd yr Undebwyr reolaeth ar Afon Mississippi. Bu
brwydro ffyrnig rhwng Grant a Lee yn nhalaith Virginia yn ystod haf 1864 a
chipiodd William Tecumseh Sherman Atlanta, Georgia. Ar fore'r 9fed o Ebrill
1865, ildiodd Lee ei fyddin i Grant yn Appomattox a daeth y rhyfel i ben.
Rhyddhawyd y caethion i gyd.

Yn 1868 gwerthodd Rwsia Alaska i'r Unol Daleithiau am 7,200,000 o ddoleri; roedd
llawer o bobol yn y Senedd yn meddwl bod hynny'n ormod i'w dalu am "greigiau ac
iâ", ond mae llawer o aur ac olew wedi dod o Alaska ers hynny.

Ceir sawl cadwyn o fynyddoedd yng ngorllewin y wlad megis y Rockies a'r Sierra
Nevada. Lleolir mynyddoedd yr Appalachians ger yr arfordir dwyreiniol. Rhwng y
Rockies a'r Appalachians, ceir basn afonydd Mississippi a Missouri, y Llynnoedd
Mawr a'r Gwastadeddau Mawr.

Undeb ffederal o 50 talaith yw'r Unol Daleithiau. Lleolir y brifddinas,
Washington D.C., mewn ardal ffederal sy ddim yn perthyn i unrhyw dalaith.

Mae gan Unol Daleithiau America fwy o garcharorion nag unrhyw wlad arall yn y
byd. Yn ogystal â hyn, mae'r niferoedd y pen yn uwch nag unrhyw wlad - ar wahân
i Seychelles. Yn 2012 roedd y nifer yn 707 oedolyn am bob 100,000 o'r
boblogaeth.

Ar 3 Chwefror 2014 cafwyd anerchiad yn Nhŷ Cynrychiolwyr yr Unol Daleithiau gan
Shelia Jackson Lee a ddywedodd: "5% yn unig o boblogaeth y byd sydd yn byw yn yr
Unol Daleithiau, ond eto, er hyn, rydym wedi carcharu oddeutu chwarter holl
garcharorion y byd."



https://cy.wikipedia.org/wiki/Tokyo

Prifddinas Japan a dinas fwyaf y wlad yw Tōkyō ( ynganiad Siapaneg , 東京, Tokyo
neu Tocio yn Gymraeg). Fe'i lleolir yn nwyrain canolbarth ynys Honshu, ar lan y
Cefnfor Tawel. Daw rhannau helaeth o daleithiau cyfagos Tokyo ynghyd i ffurfio
Ardal Tokyo Fwyaf, un o ardaloedd dinesig mwyaf poblog y byd gyda phoblogaeth o
tua 36 miliwn yn 2010 . Er mai ffigwr llai o tua 12 miliwn o bobl sydd yn byw yn
Tokyo ei hun fe ddaw miloedd o bobl yno i weithio neu astudio yn ystod y dydd.
Mae'r dref yn ganolfan wleidyddol, economeg, diwylliannol ac academaidd i'r wlad
ac mae'r Tenno, Ymerawdwr Japan, yn byw yng nghanol y ddinas.

Fw ddaw'r enw o gyfuno Tō- (dwyrain) a -kyō (prifddinas) i greu 'Prifddinas
Ddwyreiniol'. Roedd prifddinasoedd eraill yn bod cyn Tokyo, er enghraifft Kyoto
a Nara yn ardal Kansai.

Un o daleithiau Japan yw dinas Tokyo, ond mae strwythr go arbennig ganddi hi: 23
o wardiau arbennig gyda 8,134,688 o bobl yn byw ynddyn nhw mewn 621.3 km², ardal
sy'n cynnwys 'dinasoedd' llai a nifer o ynysoedd yn y Cefnfor Tawel, rhai ohonyn
nhw yn ddigon pellenig. Mae neuadd y ddinas wedi ei lleoli yn ardal brysur
Shinjuku.

Poblogaeth y ddinas gyfan yw 12,064,101 (2002 a'i faint yw 2186.9 km². Tokyo,
Kanagawa, Saitama a Chiba sy'n ffurfio Ardal Tokyo Fwyaf, gyda tua 36 miliwn o
bobl yn byw ynddi.

Sefydlwyd Tokyo ym 1457 ond yr enw gwreiddiol oedd Edo (江戸). Ym 1603 daeth yn
brif ddinas y Shogunat Tokugawa, ond roedd y Tenno yn dal i fod yn Kyoto, gwir
brifddinas y wlad. Daeth y Shogunat i ben ym 1868 a gorchmynnodd Meiji Tenno i
newid enw y dref i Tokyo a symud y brif ddinas yno.

Ym 1923 tarodd daeargryn mawr yn yr ardal a laddwyd tua 100,000 o bobl a
dinistrio llawer o adeiladau. Cafodd y dref ei hail-adeiladu ond fe'i dinistrwyd
eto yn ystod yr Ail Ryfel Byd. Ar ôl hynny daeth Japan dan reolaeth yr Unol
Daleithiau a roedd Tokyo yn bencadlys o dan y Cadfridog Douglas MacArthur.

Ar ôl y rhyfel tyfodd yr economi yn gyflym. Ym 1964 cynhaliwyd y Gemau Olympaidd
yn y ddinas. Ers y 1970au mae llawer o bobl wedi symud i Tokyo o gefn gwlad
Japan ac yn ystod bwrlwm economaidd yr 1980au roedd hi'n ddinas fywiog yn llawn
siopau, tafarndai, busnesau ac fe adeiladwyd tai ledled y ddinas. Daeth y bwrlwm
economaidd i ben yn y 1990au, ond er hynny mae Tokyo yn ganolfan economaidd
pwysig i ddwyrain Asia a gweddill y byd.

Ar 20 Mawrth 1995 bu ymosodiad terfysgol gan ddefnyddio nwy nerfau Sarin mewn
trên tanddaearol gan Aum Shinrikyo. Cafodd 12 o bobl eu lladd a miloedd yn
dioddef canlyniadau'r ymosodiad.

Mae Tokyo yn cynnwys ardal ar Honshu, ynys fwyaf Japan a nifer o ynysoedd
bychain (Ynysoedd Izu ac Ynysoedd Ogasawara) ym Mae Tokyo a'r Cefnfor Tawel,
rhai ohonyn mor bell a 1,000 km o'r tir mawr. Y taleithiau cyfagosaf ac sydd
hefyd yn rhan o Ardal Tokyo Fwyaf yw Kanagawa, Saitama a Chiba.



https://cy.wikipedia.org/wiki/Mistar_Urdd

Mistar Urdd (1976- ) yw'r personoliad o logo coch, gwyn a gwyrdd trionglog Urdd
Gobaith Cymru

Crëwyd Mistar Urdd ym mis Medi 1976 gan Wynne Melville Jones, Swyddog
Cyhoeddusrwydd yr Urdd ar y pryd. Mewn cyfweliad a'r Western Mail yn 2006
dywedodd Jones "edrychais ar fathodyn yr Urdd - triongl mewn coch, gwyn a gwyrdd
- a meddwl ei fod yn fflat a diflas. Tynnais lun gwên arno a gweld trawsnewidiad
yn syth, ategais drwyn, llygaid ac aelodau".

Ymddangosodd Mistar urdd fel cymeriad byw am y tro cyntaf yn Eisteddfod
Genedlaethol yr Urdd, Maesteg ym 1979 gyda'r diddanwr Mici Plwm yn gwisgo
lifrau'r cymeriad.

Yn wreiddiol roedd Mistar Urdd yn gymeriad dau ddimensiwn yn cael ei atgynhyrchu
ar fathodynnau, llyfrau lloffion a nwyddau eraill. Rhoddwyd contract i gwmni
gwneud teganau meddal Wendy Davies, Trefyclo i greu gonciau tri dimensiwn o'r
cymeriad; roedd yr archeb gyntaf am werth £50 o deganau ond wedi iddynt werthu
mewn dim o dro rhoddwyd ail archeb iddi werth £12,000.

Yn ogystal ag ymddangos ar fathodynnau, mygiau a nwyddau traddodiadol eraill
defnyddiwyd y logo ar ddillad hefyd megis pyjamas, capiau nos, crysau a thrôns;
ym 1978 achosodd y trôns anghydfod rhyng-eisteddfodol pan orfodwyd stondin yr
Urdd ar faes Eisteddfod Ryngwladol Llangollen i roi'r gorau i'w gwerthu gan nad
oedd yr eisteddfodwyr rhyngwladol yn credu ei fod yn weddus i werthu dillad isaf
mewn eisteddfod.

Bu gonc Mistar Urdd ar daith i'r gofod ym 1998 gyda Dafydd Rhys Williams gofodwr
o Ganada o dras Cymreig gan deithio i'r Orsaf Ofod Ryngwladol .

Yn 1979, cyflwynwyd ffrind i Mistar Urdd o'r enw Pen Gwyn, cymeriad yn hannu o
Batagonia. Yn yr 1980au ymddangosodd Mistar Urdd a Pen Gwyn ar ffurf cartŵn yng
nghylchgrawn Deryn. Yn ogystal fe ryddhawyd cân Pen Gwyn, wedi'i chyfansoddi gan
Geraint Davies a'i pherfformio gan Emyr Wyn

Mae Mistar Urdd wedi bod yn destun sawl can. Ym 1979 cyhoeddwyd record 7 modfedd
gyda dau gan a gyfansoddwyd gan Geraint Davies; ar ochr un roedd y can Mistar
Urdd yn cael ei ganu gan Mistar Urdd ei hun (gan ddefnyddio llais Emyr Wyn) ac
yn cynnwys y cytgan enwog:

Ar ail ochr y record mae Ray Gravell yn canu Y Fi, A Mistar Urdd, A'r Crysau
Coch

Yn 2002 ail recordiwyd cân Mistar Urdd gan CIC yn rhan o ymgyrch gyhoeddusrwydd
fawr yn dilyn cyfnod anodd clwy'r traed a genau.

Yn 2011 recordiodd y cymeriad Rapsgaliwn o wasanaeth plant Cyw S4C fersiwn
newydd rap o gan Mistar Urdd Hei! Mistar Urdd a Rapsgaliwn er mwyn hybu
rhaglenni'r sianel o Eisteddfod yr Urdd, Abertawe a'r fro.

Ym 1997 cyhoeddodd y grŵp Super Furry Animals y gan Trôns Mr Urdd fel ail ochr
i'w record Hermann Loves Pauline yng ngwledydd Prydain ac fel ychwanegiad i
fersiwn yr UDA o'u halbwm Mwng.

Roedd y grŵp Angylion Stanli yn canu cân gwatwar mewn gigs yn y 1980au cynar o'r
enw Ffa Coffi Mistar Urdd ond gwrthododd cwmni Sain ei recordio.

Cafwyd can llai ffafriol i Mistar Urdd ar albwm 2005 Malwod a Morgrug gan MC
Saizmundo, lle mae'r artist yn sôn am y pleser o gicio Mr Urdd druan.



https://cy.wikipedia.org/wiki/Metel

Metel (lluosog: metalau) yw math o elfen (caled fel arfer) gyda phriodweddau
penodol. Maen't yn elfennau gydag egnïon ïoneiddiad isel, sy'n eu galluogi i
ffurfio catïonau yn hawdd ac yn arwain at fath o fondio a elwir yn bondio
metelig. Oherwydd y bondio yn yr elfennau hyn, mae ganddynt briodweddau cyffelyb
a nodweddiadol. Er bod anfetelau yn bresennol mewn canrannau uwch ar y ddaear,
mae dros hanner yr elfennau naturiol yn fetelau. Yn y tabl cyfnodol mae'r
metelau ar y chwith gyda llinell igam-ogam yn eu gwahanu'r o'r anfetelau. Mae'r
llinell yn rhedeg o foron i boloniwm, gyda'r elfennau o amgylch y llinell yn
lled-fetelau.

Mae'r metelau yn solidau sgleiniog, fel arfer. Arian byw yw'r unig un nad yw'n
solid, gan ei fod yn hylif trwm yn ei gyflwr safonol. Mae'r mwyafrif yn arian o
ran eu lliw, ond mae gan rai ohonynt liwiau gwahanol gyda lliwiau copr ac aur
mor nodweddiadol nes bod enw'r metelau yn dod o enw'r lliw.

Mae metelau yn colli electronau yn hawdd ffurfio catïonau, felly maent yn
adweithio gydag anfetelau i ffurfio cyfansoddion ïonig. Maent yn ffurfio ocsidau
basig trwy adweithio gydag ocsigen.

Ar lefel fwy dwfn gellid disgrifio metel yn nhermau'r lefelau egni ar gyfer yr
electronau dadleoledig. Maent yn ffurfio bandiau o lefelau egni, gyda'r band
falens a'r band dargludiad yn orgyffwrdd. Mae'r broses yn galluogi'r electronau
falens i gael eu trosglwyddo i'r band dargludiad lle gallant symud. Mae'r
diffiniad hwn yn agor y posibilrwydd o fetelau nad ydynt yn elfennau neu
gymysgedd o fetelau elfennol (aloi). Mae rhai polymerau organig sydd yn cynnwys
electronau dadleoledig yn dangos priodweddau metel a gelwir y rhain yn fetelau
organig.



https://cy.wikipedia.org/wiki/Libanus

Gwlad fach fynyddig yn y Dwyrain Canol ar lan ddwyreiniol y Môr Canoldir yw
Gweriniaeth Libanus neu Libanus (Arabeg: الجمهورية اللبنانية). Mae'n ffinio â
Syria i'r gogledd a'r dwyrain a gyda Israel i'r de. Mae baner Libanus yn cynnwys
delwedd cedrwydden Libanus yn wyrdd yn erbyn cefndir gwyn gyda stribed coch
llorweddol ar y brig a'r gwaelod.

Cafodd y wlad ei henw oddi wrth gadwyn Mynydd Libanus, sy'n ymestyn o'r gogledd
i'r de am tua 160 km i'r dwyrain o'r arfordir. Mae "Laban" yn golygu "gwyn" mewn
Aramaeg.

Arabeg yw'r brif iaith gyda Ffrangeg yn ail iaith swyddogol. Mae Libanus yn
adnabyddus yn y Dwyrain Canol am ei chymdeithas gymysg, ond mae'n wlad a rwygir
gan wahaniaethau crefyddol hefyd, gyda tua hanner y boblogaeth yn Gristnogion o
sawl enwad a'r hanner arall yn Fwslimiaid.

Ar un adeg cyfeirid at Beirut fel "Paris y Lefant" a nodweddid gan ei bywyd
cosmopolitaidd, soffistigedig. Mae'n aros yn un o ganolfannau diwylliannol
pwysicaf y Byd Arabaidd, yn enwedig ym myd llenyddiaeth, cerddoriaeth a
newyddiaduraeth.



https://cy.wikipedia.org/wiki/Islam

Un o grefyddau mwyaf poblogaidd a gwasgaredig y byd yw Islam. Ystyr y gair yw
ymostyngiad i ewyllys Duw (Allah) a'r cyflwr tangnefeddus o fod yn un â Duw a
phopeth a grëwyd ganddo. Mae'r gair yn perthyn i'r gair salām sy'n golygu
"tangnefedd" a ddaw o'r gwreiddyn s-l-m. Mae dilynwr Islam yn Fwslim, sef "un
sy'n ymostwng i ewyllys Duw." Ceir dau brif enwad, sef y Sunni a'r Shia. Fel
Cristnogaeth ac Iddewiaeth, mae'n un o'r crefyddau Abrahamig.

Sefydlwyd y grefydd ym Mecca gan y Proffwyd Mohamed (c.570-8 Mehefin, 632).
Ymledodd y ffydd yn gyflym yn y Dwyrain Canol a Gogledd Affrica ac mewn llai na
chanrif ar ôl marwolaeth Mohamed roedd awdurdod y califfiaid a reolai
ymerodraeth yr Umayyad yn ymestyn o Sbaen i Afon Indus yng ngogledd-orllewin
India. Erbyn heddiw mae tua 20% o boblogaeth y byd yn byw mewn gwledydd Mwslim,
o Foroco yn y gorllewin i Indonesia yn y dwyrain ac o Casachstan yn y gogledd i
Fali a Swdan yn y de.

Mae Mwslemiaid yn derbyn Ibrahim (Abraham), Musa (Moses), Isa (Iesu Grist)
ynghŷd â ffigyrau eraill o'r traddodiad Iddewig-Gristnogol fel proffwydi Duw.
Fodd bynnag, credant mai Mohamed yw'r proffwyd mwyaf; yr olaf yn y gadwyn o
broffwydi sy'n cychwyn gydag Adda. Credant fod y Coran (Qu'ran) yn air Duw, fel
y datguddiwyd ef i Mohamed fesul pennod (sŵra) yn y cyfnod rhwng c. 610 a 632.

Mae dilynwyr Islam i fod i ymarddel ac ymarfer Pum Colofn y Ffydd (arkân
al-Dîn), a adwaenir hefyd fel y farâ'idh, y pum egwyddor sanctaidd.

Sefydlwyd Islam ym Mecca gan y Proffwyd Mohamed. Ymledodd y ffydd yn gyflym yn y
Dwyrain Canol a Gogledd Affrica ac mewn llai na chanrif ar ôl marwolaeth Mohamed
roedd awdurdod y califfiaid a reolai ymerodraeth yr Umayyad yn ymestyn o Sbaen i
Afon Indus yng ngogledd-orllewin India.



https://cy.wikipedia.org/wiki/Iesu

Iesu o Nasareth (c. 6CC - c. 27), a elwir hefyd Iesu (neu Isa gan Fwslimiaid;
Iesu Grist neu Crist gan Gristnogion), yw'r unigolyn canolog mewn Cristnogaeth.
Mae'n golygu gwahanol bethau i wahanol bobl:

Iddew oedd Iesu Grist yn byw ym Mhalesteina tua dwy fil o flynyddoedd yn ôl. Yn
draddodiadol, cymerwyd dyddiad geni Iesu ar 25 Rhagfyr yn y flwyddyn 1 CC yn ôl
y drefn Anno Domini a grewyd gan Dionysius Exiguus yn 525. Cred rhai
ysgolheigion mai 1 OC yr oedd Dionysius yn ei fwriadu fel blwyddyn geni Iesu.
Mae'r hanes yn yr Efengylau yn awgrymu dyddiad ychydig cynharach, gan fod
cyfeiriad at Herod Fawr a fu farw yn 4 CC.

Ganed ef yn nhref Bethlehem, ond treuliodd ei ieuenctid yn Nasareth, Galilea.
Roedd yr Iddewon yn cael eu rheoli gan y Rhufeiniaid, ac yr oedd yn gas ganddynt
hyn ac yn credu bod y proffwydi wedi rhag-ddweud y byddai y Meseia yn dod i'w
rhyddhau. Daeth llawer ohonynt i gredu mai Iesu Grist oedd y Meseia hwnnw.
Crwydrodd o gwmpas Palesteina yn pregethu a dysgu'r bobl gyda deuddeg disgybl yn
ei helpu. Roedd hefyd yn iacháu pobl ac yn gwneud gwyrthiau. Am ei fod mor
boblogaidd roedd yr awdurdodau crefyddol Iddewig yn ofni bod Iesu Grist yn cael
gormod o ddylanwad ar y bobl ac roeddent am gael gwared ohono. Yn y fe lwyddon
nhw i berswadio Pontius Pilat , y rhaglaw Rhufeinig, i gytuno i'w groeshoelio am
ei fod, yn ôl yr awdurdodau Iddewig, yn fygythiad i awdurdod Rhufain.

Roedd Iesu Grist wedi gofyn i'r disgyblion barhau gyda'r gwaith o ddysgu'r bobl
am Dduw. Dau berson pwysig a wnaeth lawer i sicrhau y byddai Cristnogaeth yn
tyfu oedd Pedr a Paul a weithiasant fel cenhadon dros y ffydd newydd yn y Lefant
ac Asia Leiaf.

Ceir sawl hanes a thraddodiad apocryffaidd am yr Iesu yn y traddodiad
Cristnogol. Y llyfr apocryffaidd enwocaf amdano yng Nghymru'r Oesoedd Canol yw
Mabinogi Iesu Grist.

Yn Islam, ystyrir fod Isa (Arabeg: عيسى) yn broffwyd annwyl gan Dduw ac yn
Feseia. Yn ôl y Coran ganwyd Isa heb dad biolegol i Miriam (neu Maryam: y Forwyn
Fair) trwy ewyllys Allah (Duw). Felly fe'i gelwir Isa ibn Maryam (Iesu mab
Mair), gan ddefnyddio'r enw mamiarchaidd am nad oes ganddo dad (Coran 3:45,
19:21, 19:35, 21:91). Fel y proffwydi eraill roedd bywyd Isa yn ddi-fai. Roedd
yn garedig i bobl ac anifeiliaid ac yn byw mewn tlodi a phurdeb.

Ceir sawl traddodiad apocryffaidd ynglŷn ag Isa. Roedd yn gwrthod alcohol ac yn
llyseuwr. Credir bod Isa wedi derbyn efengyl o'r enw Injil gan Dduw a bod
honno'n cyfateb i'r Testament Newydd, ond ei fod wedi cael ei llygru gydag
amser.

Gan ddilyn rhai o'r dywediadau a briodolir i Mohamed, mae rhai Mwslemiaid yn
credu y daw Isa yn ôl yn y cnawd ar ôl Imam Mahdi (y proffwyd ail olaf) i
drechu'r Dajjal ("Y Twyllwr"; ffigwr Gwrth-Grist). Bydd yn disgyn yn Damascus
o'r nef ac yn byw gweddill ei oed naturiol yn ymladd drygioni. Mae Mwslemiaid
Sunni yn credu y bydd yn cael ei gladdu ym Medina, yn ymyl Mohamed. Nid yw pawb
yn derbyn hynny o bell ffordd.

Mae enwad fach yr Ahmadiyyaid yn credu bod Isa wedi goroesi'r croesholiad a
theithio i Kashmir lle bu farw fel proffwyd dan yr new Yuz Asaf a chael ei
gladdu yn Srinagar: mae hyn yn heresi i'r mwyafrif o Foslemiaid.

Mae sawl awdur wedi ystyried yr Iesu yng ngoleuni mytholeg gymharol ac yn honni
bod elfennau o gredoau a thraddodiadau paganaidd y cyfnod wedi eu benthyg, yn
uniongyrchol neu'n anuniongyrchol, gan yr eglwys gynnar.

Y Testament Newydd yw'r brif ffynhonnell. Golygwyd y pwysicaf o'r llyfrau
apocryffaidd gan M.R. James yn The Apocryphal New Testament (Rhydychen, 1924;
arg. newydd 1953).

Mae sawl pennod yn y Coran yn ymwneud â'r proffwyd Isa a'i fam Miriam. Ceir yn
ogystal sawl llyfr â thraddodiad apocryffaidd amdano (ceir manylion am rai
ohonynt yng ngolygiad M.R. James o Apocryffa'r Testament Newydd, uchod).



https://cy.wikipedia.org/wiki/Hawlfraint

Cysyniad cyfreithiol yw hawlfraint, a ddeddfir gan lywodraethau, i roi i'r sawl
sy'n awdur gwaith gwreiddiol hawliau cyfyngedig i reoli ei ddosbarthiad, fel
arfer am gyfnod o 70 mlynedd wedi marwolaeth yr awdur. Ar ôl y cyfnod hwn, mae'r
gwaith yn dod i'r parth cyhoeddus.

Yn gyffredinol, yr "hawl i gopïo" ydyw, ond mae fel arfer yn darparu hawliau
eraill i'r awdur yn ogystal, megis yr hawl i gael credyd am ei waith, i
benderfynnu pwy all ei addasu, pwy all ei berfformio, pwy all elwa yn ariannol.
Mae'n ffurf o eiddo deallusol (yn debyg i batent, marc masnach a chyfrinach
masnach) sy'n gymwys i unrhyw ffurf o syniad neu wybodaeth sy'n wreiddiol.
Crewyd hawlfraint, ar y dechrau, fel modd i lywodraethau Ewrop gyfyngu argraffu;
pwrpas cyfoes hawlfraint yw i hybu creadigaeth gweithiau newydd gan roi
rheolaeth llawn o'r gwaith a'r elw o'r gwaith i'r awdur.

Mae hawlfraint wedi cael ei safoni yn ryngwladol, ac mae'n para rhwng pumdeg a
can mlynedd o farwolaeth yr awdur, neu gyfnod cyfyngedig ar gyfer gweithiau
anhysbys neu gan awduron corfforedig; mae rhai awdurdodau angen defod er mwyn
sefydlu hawlfraint, ond mae'r rhanfwyaf yn adnabod hawlfraint unrhyw waith
gorffenedig hef gofrestru defodol. Caiff hawlfraint ei orfodi fel mater sifil
fel rheol, ond mae rhai awdurdodau yn gosod mesuriadau troseddol yn erbyn y rhai
a dorrai hawlfraint.

Mae'r rhanfwyaf o awdurdodau yn adnabod cyfyngiadau hawlfraint, gan ganiatáu
eithriadau "teg" i cyfyngiadau hawlfraint yr awdur, a rhoi rhai hawliau i
ddefnyddwyr. Mae datblygiad y ŵe, cyfryngau digidol, a thechnoleg megis
rhwydweithiau cyfrifiadurol, megis rhannu ffeiliau cyfoed-gyfoed, wedi ysgogi
i'r cyfyngiadau gael eiu ail-dethol, ac wedi cyflwyno anhawsterau pellach i'r
broses o orfodi hawlfraint, ac ysbrydoli heriau ychwanegol i sail athronyddol y
gyfraith. Mae busnesau sydd â dibynniad maen economaidd ar hawlfraint wedi
hyrwyddo ymestyniad ac ehangiad eu hawliau copi, ac wedi ceisio cael gorfodaeth
cyfreithiol a thechnolegol ychwanegol.



https://cy.wikipedia.org/wiki/Erotica

Cyfeiria'r term Erotica (o'r gair Groeg Eros - "serch" neu "chwant") at weithiau
celf, sy'n cynnwys llenyddiaeth, ffotograffiaeth, ffilm, cerfluniau a darluniau,
sy'n ymwneud yn bennaf neu'n gyfangwbl â disgrifiadau sy'n cyffroi'r darllenydd
neu'r gwyliwr mewn modd erotig. Diweddar yw'r gair Erotica ei hun, sy'n
disgrifio portreadau mewn llenyddiaeth neu'r celfyddydau gweledol o anatomeg y
corff dynol a rhyw, ond gan eu trin fel rhan o'r celfyddyddau gyda gwerth
artistig ynddo ei hun yn hytrach nag fel maswedd/pornograffi yn unig.

Ceir sawl is-genre i Erotica sy'n gallu pontio holl sbectrwm rhywioldeb a
chwaeth. Mewn llenyddiaeth erotig ceir straeon sy'n perthyn i genres fel ffuglen
wyddonol, ffantasi, arswyd a nofelau rhamantaidd, er enghraifft. Yn ogystal, ac
yn arbennig yn ystod y ganrif ddiwethaf, mae erotica yn aml yn canolbwyntio ar
agweddau ffetisaidd fel BDSM, gwisgo iwnifformau, croes-wisgo, lesbiaeth, a
gwrywgydiaeth.

I raddau mae'r ddadl ynglŷn â'r ffin rhwng erotica a maswedd yn anodd diffinio
gyda llawer yn dibynnu ar safbwynt neu gred yr unigolyn, ei gyfnod a'i
ddiwylliant. Er enghraifft, byddai Cristnogion a Mwslemiaid ffwndamentalaidd yn
tueddu i alw pob portread o ryw neu gorff dynol noeth yn faswedd.

Mae chwaeth a barn pobl wedi amrywio dros y canrifoedd hefyd; roedd llawer o
bobl yn oes Fictoria er enghraifft yn arswydo rhag lluniau a cherfluniau o bobl
noethlymun ac yn cuddio rhannau o gerfluniau â dail ffigys. Ond yn yr Oesoedd
Canol roedd y sefyllfa'n fwy cymhleth. Mae rhai o gampweithiau mwyaf adnabyddus
y cyfnod, yn cynnwys Decameron Boccaccio a Canterbury Tales Chaucer, yn cynnwys
pennodau erotig iawn. Canodd sawl un o Feirdd yr Uchelwyr gerddi
erotig/masweddus (e.e. Cywydd y Gal gan Dafydd ap Gwilym), ac roedd cerfluniau
bychain o ffigurau benywaidd yn dangos eu haelodau rhywiol i'w gweld mewn sawl
eglwys ac eglwys gadeiriol (gweler sheelanagig).



https://cy.wikipedia.org/wiki/Ensym

Sylweddau sy'n cataleiddio (h.y. cyflymu) adweithiau cemegol mewn organebau byw
yw ensymau. Yn yr adweithiau hyn, gelwir y moleciwlau ar ddechrau yr adwaith yn
swbstrad, a mae'r ensym yn eu trawsnewid yn foleciwlau gwahanol, sef y cynnyrch,
heb newid y strwythur ei hun yn ystod y broses. Mae angen ensymau ar gyfer bron
pob proses mewn cell er mwyn iddynt weithio ar raddfa sylweddol. Gan fod
ensymau'n hynod o ddetholiadol ac yn cyflymu ond ychydig o adweithiau ymysg
nifer o bosibiliadau, mae'r set o ensymau mewn cell yn penderfynu llwybr
metabolaidd cynnwys y gell.

Yn ogystal â'u defnydd mewn systemau biolegol, defnyddir rhai ensymau mewn
diwydiant a meddygaeth. Cynhyrchir gwîn, bara, caws a chwrw ers canrifoedd trwy
ddefnyddio eplesiad naturiol, ond nid tan y 19eg ganrif y deallwyd fod yr
adweithiau hyn yn ganlyniad i actifedd catalytig ensymau. Ers hynny, mae ensymau
wedi cymryd rôl bwysig mewn prosesau diwydiannol sy'n seiliedig ar adweithiau
cemegol organig. Ym maes meddygaeth, defnyddir ensymau mewn synthesis
gwrthfiotigau, diagnosis o rhai glefydau, ac er mwyn ceisio lladd
micro-organebau sy'n achosi clefydau.

Roedd treuliad cîg gan secretiadau y stumog, a trosiad starts i siwgr gan
echdynion planhigyn a poer, yn hysbys i Fiolegwyr mor gynnar â'r 18fed ganrif,
ond nid oeddent wedi canfod y mecanwaith a oedd yn achosi'r adweithiau yma.

Yn y 19eg ganrif, tra'n astudio eplesiad swigr i alcohol gan furum, daeth Louis
Pasteur i'r casgliad fod eplesiad yn cael ei gataleiddio gan rym bywiol o fewn y
celloedd burum a elwir yn esplesiaid, ac yn wreiddiol credwyd fod yr rhain yn
gweithio o fewn organebau byw yn unig. Ysgrifennodd Pasteur fod "eplesiad
alcoholig yn weithred sy'n gydberthnasol â bywyd ac trefniant celloedd burum,
nid marwolaeth neu pydredd y celloedd."

Yn 1878, bathwyd y term ensym gan y ffisiolegydd Almaenig Wilhelm Kühne i
ddisgrifio'r broses yma o eplesu. Mae'r term yn dod o'r Groeg ενζυμον, sy'n
golygu "mewn lefain". Byddai defnydd y gair yn newid gydag amser. Yn hwyrach,
defnyddiwyd y gair ensym i gyfeirio at sylweddau anfyw fel pepsin, a'r gair
eplesu i gyeirio at yr actifedd cemegol a gaiff ei gynhyrchu gan organebau byw.

Yn 1897, dechreuodd Eduard Buchner astudio gallu echdynion o furum i eplesu
siwgr er gwaethaf absenoldeb celloedd burum byw. O fewn cyfres o arbrofion ym
Mhrifysgol Berlin, arsylwodd fod y siwgr yn cael ei eplesu heb gelloedd burum yn
y gymysgedd. Enwyd yr ensym a achosodd yr eplesiad swcros yma yn "symas". Yn
1907 derbyniodd Buchner wobr Nobel yng Nghemeg am yr ymchwiliad yma, ac ers
hynny mae'r rhan fwyaf o ensymau, yn dilyn esiampl Buchner, wedi cael eu henwi
yn ôl yr adwaith maent yn cynnal. Fel arfer, enwir ensymau drwy adio'r
ôl-ddodiad -as i enw'r swbstrad (e.e., lactas yw'r ensym sy'n hollti y swigr
lactos), ond yn aml enwir ensymau ar ôl y math o adwaith hefyd yn ôl system
rhifau EC.

Ar ôl dangos fod ensymau yn medru gweithredu tu allan i gell byw, y cam nesaf
oedd i ddarganfod eu natur biocemegol. Nododd nifer o fiocemegwyr cynnar fod
actifedd ensymig wedi ei gysylltu â proteinau, ond bu nifer o wyddonwyr (yn
cynnwys llawryfol Nobel Richard Willstätter) yn dadlau fod proteinau yn
gludyddion gwir ensymau yn unig, a fod protein ynddo ei hun methu cataleiddio
adwaith. Er hynny, yn 1926, dangosodd James B. Sumner fod yr ensym wreas yn
brotein pur a llwyddodd ei grisialu. Llwyddodd grisialu'r ensym catalas yn
hwyrach yn 1937. Profwyd fod proteinau yn medru bod yn ensymau yn derfynol gan
J. H. Northrop a W. M. Stanley wrth astudio'r ensymau treuliol pepsin, trypsin a
chymotrypsin. Derbynodd Sumner, Northrop a Stanley y wobr Nobel ym maes Cemeg yn
1946 am eu gwaith ar ensymau.

Gan fod biolegwyr wedi darganfod fod modd crisialu ensymau, byddai felly modd
darganfod eu strwythurau drwy grisialograffaeth pelydrau X. Cyflawnwyd hwn
gyntaf ar gyfer lysosym, ensym a ddarganfyddir mewn dagrau a poer sy'n treulio
haen allanol rhai bacteria. Dehonglwyd y strwythur gan grŵp o fiolegwyr wedi eu
harwain gan David Chilton Phillips, ac ar ôl cyhoeddiad eu gwaith yn 1965,
dechreuwyd y maes newydd o fioleg strwythurol, a'r ymdrech i ddeall sut mae
ensymau yn gweithio ar raddfa atomig manwl.

Am nifer o flynyddoedd, credwyd fod pob ensym yn fath o brotein, ond ers yr
1980au, arddangoswyd priodweddau catalytig moleciwlau asid riboniwcleig, megis
ribosymau. Er hynny, gan fod y rhan fwyaf o ensymau yn brotinau, a bod
cymhlethdod mecanwaith ensymatig RNA gan fwyaf yn anhysbys, bydd yr erthygl
yma'n canolbwyntio ar fecanwaith protinau ensymatig.

Penderfynnir ar weithgareddau ac actifedd ensymau gan eu strwythur tri
dimensiwn. Mae moleciwlau ensymau protein mawr wedi eu gwneud allan o un neu fwy
o gadwynau o asid amino a elwir yn gadwynau polypeptid. Mae'r dilyniant o
wahanol asidau amino yn pennu patrymau plygiant nodweddiadol strwythur y
protein, sy'n hanfodol ar gyfer penodolrywdd yr ensym. Yn ogystal i'r cadwynau
polypeptid, gall ensym gael cydran cemegol ychwanegol a elwir yn gydffactor,
sydd ynghlwm wrth y cadwynau polypeptid. Mae cydffactorau yn cyfrannu'n
uniongrychol i'r digwyddiad catalytig ac felly'n anghenrheidiol ar gyfer
actifedd ensymatic. Gall cydffactorau fod yn gydensym (moleciwl organig fel
fitamin) neu yn ïon metel anorganig – mae rhai ensymau angen y ddau.

Mae'r rhan fwyaf o ensymau yn llawer yn fwy mewn maint na'r swbstradau maent yn
gweithredu arno, a dim ond cyfran bach iawn o'r ensym (tua 3-4 asid amino) sydd
yn uniongyrchol yn cymryd rhan mewn catalysis. Gelwir yr adran gatalytig yma
sy'n clymu wrth y swbstrad ac yn cynnal yr adwaith yn safle actif yr ensym. Mae
gan rhai ensymau safleoedd penodol ar gyfer clymu eu cydffactorau, neu safleoedd
clymu ar gyfer moleciwlau bach sydd yn uniongyrchol neu'n anuniongyrchol yn
gynhyrchion o'r adwaith a gataleiddiwyd. Gall y clymu yma gynyddu neu leihau
actifedd yr ensym, felly'n darparu rheolaeth adborth.

Yn y rhan fwyaf o adweithiau cemegol, mae angen maint penodol o egni i
ddechrau'r adwaith. Po fwyaf yw'r egni actifadu hwn, y mwyaf sefydlog yw'r
adweithyddion, ac felly y mwyaf araf yw'r adwaith rhyngddynt. Pan fod angen
newidiadau metabolig mewn cell, rhaid gorchfygu'r rhwystr egni yma. Gall wres
ddarparu'r egni actifadu yma, ond byddai'r codiad mewn tymheredd yn lladd y
gell. Fel pob catalydd, mae ensymau yn gweithio drwy leihau egni actifadu'r
adwaith. Mae'r mwyafrif o adweithiau ensymig miliynau o weithiau'n gyflymach
na'r adweithiau cywerth sydd heb eu cataleiddio. Hefyd, fel pob catalydd, nid yw
ensymau'n newid ecwilibriwm yr adwaith a nid ydynt yn cael eu treulio gan yr
adwaith. Maent yn adweithio gyda'r swbstrad i ffurfio cymhlyg trosiannol, sydd
angen llai o egni er mwyn i'r adwaith fynd ymlaen. Mae'r cymhlyg trosiannol yn
gyflym yn torri i lawr i ffurfio'r cynhyrchion adwaith, ac mae'r ensym, sydd heb
newid ei strwythur, yn rhydd i adweithio gyda moleciwlau swbstrad eraill.

Fel y crybwyllwyd uchod yn yr adran ar strwythur yr ensym, dim ond adran
arbennig o'r ensym, a elwir yn safle actif, sy'n clymu i'r swbstrad. Mae'r safle
actif yn rhigol neu boced a ffurfir gan blygiadau yn strwythur yr ensym. Mae'r
strwythur tri-dimensiwn yma, ynghyd â priodweddau cemegol yr asidau amino a
cydffactorau o fewn y safle actif, yn caniatáu dim ond un swbstrad penodol yn
unig i glymu i'r safle, felly'n pennu penodolrwydd yr ensym. Yn bennaf, mae'r
penodolrwdd yma yn dod o'r modd mae siapau geometreg cyfatebol ensym a swbstrad
yn galluogi iddynt ffitio i mewn i'w gilydd.

Dylanwadir synthesis ac actifedd ensym hefyd gan ddosbarthiad a rheolaeth
genetig mewn cell. Ni chaiff rhai ensymau eu cynhyrchu gan rhai celloedd, a
cynhyrchir eraill pan fod eu hangen yn unig. Nid yw ensymau bob amser yn cael eu
darganfod yn unffurf o fewn cell; yn aml maent yn cael eu adrannu i mewn i'r
niwclews, cellbilen neu organynnau isgellog. Caiff gyfradd synthesis ac actifedd
ensym eu dylanwadu ymhellach gan hormonau, secretiadau nerfol a chemegion eraill
sy'n effeithio amgylchedd mewnol cell.

Gall actifedd ensym gael ei effeithio gan nifer o foleciwlau eraill. Mae
atalyddion yn foleciwlau sy'n lleihau actifedd ensym, a mae actifadyddion yn
cynyddu actifedd ensymau. Caiff gyfradd adwaith ensymatig hefyd gael ei
effeithio gan dymheredd, pH a crynodiad y swbstrad neu ensym.

Gan nad yw ensymau yn cael eu treulio yn ystod yr adweithiau maent yn cataleiddo
a gellir eu defnyddio drosodd a throsodd, dim ond maint bach o ensym sydd angen
i gataleiddio adwaith. Bydd ensym nodweddiadol yn medru trosi rhyw fil o
foleciwlau swbstrad i mewn i gynnyrch pob eiliad. Mae cyfradd adwaith yn cynyddu
gyda crynodiad y swbstrad, ac yn cyraedd macsimwm pan fod holl safeloedd actif y
moleciwlau ensym yn cael eu defnyddio. Ar y pwynt hwnnw, dywedir fod yr ensym yn
ddirlawn, ac felly bydd y cyfradd adwaith yn cael ei benderfynu gan y cyflymder
y mae'r safleoedd actif yn medru trosi swbstrad i gynnyrch.

Fel pob adwaith gemegol, mae tymheredd yn effeithio cyfradd yr adwaith. Yn ôl
theori cinetig, bydd cyfradd adwaith ensymatig yn dyblu pob 10˚C; ond yn wahanol
i gatalyddion anorganig, mae ensymau yn dadnatureiddio ar dymhereddau uchel.
Mae'r rhan fwyaf o ensymau â tymheredd optimwm o 37-40˚C, ac wedi'r pwynt yma,
bydd y cyfradd adwaith yn disgyn gan fod y gwres uchel yn newid strwythur rhai
o'r moleciwlau ensym, gan atal eu actifedd. Dyma'r rheswm pan yr argymellir i
ddefnyddio powdr golchi biolegol, sydd yn treulio staeniau ar ddillad trwy
ddefnyddio ensymau, ar dymheredd o 40˚C. Hwn yw'r tymheredd optimwm.

Gellir atal actifedd ensym yn defnyddio amrywiaeth o atalyddion. Digwyddir
ataliad cystadleuol pan fo atalyddion, sy'n debyg iawn mewn strwythur i wir
foleciwlau swbstrad yr ensym, yn clymu i'r safle actif gan atal yr ensym rhag
gysylltu â'i swbstrad. Mewn ataliad anghystadleuol, mae'r atalyddion yn clymu
i'r ensym mewn lleoliad ar wahân i'r safle actif i'w anactifadu. Mewn rhai
enghreifftiau, mae'r atalydd yn clymu i'r ensym mewn modd sy'n ffisegol yn
rhwystro ei safle actif, felly'n ei anactifadu. Mewn enghreifftiau eraill, mae
rhwymiad yr atalydd yn newid siap yr ensym ac yn anffurfio ei safle actif,
felly'n rhwystro'r ensym rhag rhyngweithio â'i swbstrad.

Defnyddir atalyddion yn aml fel cyffuriau, ond maent hefyd yn medru gweithio fel
gwenwynau. Er hynny, mae'r gwahaniaeth rhwng cyffur a gwenwyn fel arfer ddim ond
yn fater o faint, gan fod y rhan fwyaf o gyffuriau'n wenwynig uwchben rhyw
drothwy. Esiampl o hwn fyddai aspirin, sy'n atal ensymau cynhyrchu prostaglandin
(negesydd sy'n achosi llid) a felly'n llethu poen. Er hynny, mewn crynodiad
digon uchel, mae aspirin yn wenwynig. Mae'r rhan fwyaf o atalyddion gwenwynig
cryf fel arfer yn rhwystro gweithgaredd ensymatig drwy ataliad anghildroadwy.
Maent yn adweithio gyda'r ensym i ffurfio adwythiad cofalent gyda'r protein, a
mae'r anactifadiad yma'n anghildroadwy.

Gall asidedd yr amgylchedd effeithio actifedd ensym. Tra bod amgylchedd asidau
neu alcalïaidd iawn yn dadnatureiddio nifer fawr o ensymau, mae angen pH
arbennig ar rhai ensymau i'w actifadu. Er enghraifft, mae'r ensymau treuliol
pepsin a rennin yn cael eu actifadu gan asid hydroclorig mewn stumogau
anifeiliaid. Felly, mae'r newid mewn pH yn effeithio gwahanol ensymau mewn
gwahanol ffyrdd.



https://cy.wikipedia.org/wiki/Dulyn

Prifddinas Gweriniaeth Iwerddon a'i dinas fwyaf yw Dulyn (Gwyddeleg: Baile Átha
Cliath; Saesneg: Dublin). Mae'r enw yn gyfieithiad o'r Wyddeleg "dubh linn"
("pwll du"). Mae wedi'i lleoli ar arfordir dwyreiniol Iwerddon, ar aber Afon
Life ac yng nghanol Rhanbarth Dulyn. Fe'i sefydlwyd gan y Llychlynwyr yn 988 ac
mae'n brifddinas Iwerddon ers yr Oesoedd Canol. Erbyn heddiw, rhestir y ddinas
fel y degfed ar Fynegai Canolfannau Ariannol y Byd ac mae ei phoblogaeth yn tyfu
gyda'r cyflymaf yn Ewrop. Mae Dulyn yn ganolbwynt hanesyddol a diwylliant cyfoes
Iwerddon, yn ogystal â bod yn ganolfan fodern ar gyfer addysg, y celfyddydau, yr
economi a diwydiant. Mae'n ganolfan weinyddol Swydd Dulyn.

Mae gan y ddinas hanes llenyddol byd-eang, gan gynhyrchu nifer o lenorion
blaenllaw gan gynnwys William Butler Yeats, George Bernard Shaw a Samuel
Beckett. Mae ysgrifennwyr a dramodwyr o Ddulyn yn cynnwys Oscar Wilde, Jonathan
Swift a chrewr Dracula, Bram Stoker. Er hynny, efallai fod y ddinas yn fwyaf
adnabyddus fel lleoliad prif weithiau James Joyce. Mae Dubliners yn gasgliad o
straeon byrion gan Joyce am ddigwyddiadau a chymeriadau sy'n nodweddiadol o
drigolion y ddinas ar ddechrau'r ugeinfed ganrif. Lleolir ei waith enwocaf
hefyd, Ulysses hefyd yn Nulyn ac mae'n llawn manylion cyfoes. Mae llenorion
cydnabyddedig eraill o'r ddinas yn cynnwys J.M. Synge, Seán O'Casey, Brendan
Behan, Maeve Binchy, a Roddy Doyle. Ceir llyfrgelloedd ac amgueddfeydd
lleynyddol mwyaf Iwerddon yn Nulyn, gan gynnwys Amgueddfa Argraffu Cenedlaethol
Iwerddon a Llyfrgell Genedlaethol Iwerddon.

Ceir nifer o theatrau hefyd yng nghanol y ddinas, a daeth nifer o actorion byd
enwog o fyd y theatr yn Nulyn. Maent yn cynnwys Noel Purcell, Brendan Gleeson,
Stephen Rea, Colin Farrell, Colm Meaney a Gabriel Byrne. Y theatrau amlycaf yw'r
Gaiety yr Abaty, yr Olympia a'r Gate. Mae'r Gaiety yn arbenigo mewn
cynhyrchiadau sioe gerdd ac opera. Sefydlwyd yr Abaty ym 1904 gan griw a oedd yn
cynnwys Yeats gyda'r nod o hyrwyddo dawn llenyddol Gwyddelig. Aeth y grŵp ymlaen
i ddarparu rhai o lenorion enwocaf y ddinas, megis Synge, Yeats ei hun a George
Bernard Shaw. Sefydlwyd Theatr y Gate ym 1928 er mwyn hyrwyddo gweithiau
arloesol Ewropeaidd ac Americanaidd. Y theatr fwyaf yw Neuadd Mahony yn Yr Helix
ym Mhrifysgol Dinas Dulyn yn Glasnevin.

Hefyd lleolir Llyfr Kells, llawysgrif byd enwog ac enghraifft o gelf Ynysol a
gynhyrchwyd gan fynachod Celtaidd yn 800 A.D. yng Ngholeg y Drindod. Mae
Llyfrgell Chester Beatty hefyd yn gartref i gasgliad enwog o lawysgrifau,
paentiadau bychain, argraffiadau, darluniau, llyfrau prin a gwrthrychau
addurniedig a gasglwyd gan y miliwnydd Americanaidd (a dinesydd Gwyddelug
anrhydeddus) Syr Alfred Chester Beatty (1875-1968). Dyddia'r casgliadau o 2700
C.C. ymlaen ac maent yn dod o Asia, y Dwyrain Canol, Gogledd America ac Ewrop.
Yn aml, arddangosir gwaith gan arlunwyr lleol o amgylch St. Stephen's Green, sef
prif barc gyhoeddus yng nghanol y ddinas. Yn ogystal â hyn, ceir nifer o orielau
celf o amgylch y ddinas, gan gynnwys yr Amgueddfa Wyddelig o Gelf Modern, Oriel
Bwrdeisdrefol Hugh Lane, Oriel Douglas Hyde a'r Academi Hibernian Frenhinol.



https://cy.wikipedia.org/wiki/Cusan

Does dim cytundeb ymysg anthropolegwyr ynglŷn ag os yw cusanu yn ymddygiad
greddfol, neu ymddygiad a ddysgir. Mae amrywiad mawr rhwng gwahanol
ddiwylliannau o ran natur ac arwyddocád cusanu. Yn y Gorllewin, mae'n fynegiad o
anwyldeb, fel arfer. Er enghraifft, fe all fod yn gyfarchiad neu'n ystym
ffarwelio rhwng aelodau o deulu neu gyfeillion agos.

Yn aml, mae cusan yn fynegiad o ysu rhywiol, neu serch rhamantaidd. Yn aml, mae
dau berson yn cusanu'i gilydd ar y gwefusau, yn hirach ac yn fwy dwys na
fyddai'r arfer mewn cusan cyfeillgar. Fe all y par agor eu cegau mewn cusan mwy
angerddol, a symud eu tafodau i gegau'i gilydd, neu fod y naill yn sugno ar un o
wefusau'r llall. Mewn cud-destun rhywiol, fe all pobl gusanu gwahanol rannau o'u
cyrff.

Ceir sawl enghraiftt o gusanu yn y Beibl. Mae Jwdas yn cusanu'r Iesu wrth iddo
ei fradychu, yn ôl yr Efengylau. Cusanodd merch, a gysylltir yn draddodiadol â
Mair Fadlen yn nhraddodiad Cristnogol y Gorllewin, draed Crist ar ôl eu golchi
â'i dagrau ei hun (Yr Efengyl yn ôl Luc, 7:36-38).



https://cy.wikipedia.org/wiki/Creative_Commons

Sefydliad nid-ar-elw yw Comin Creu (Saesneg: Creative Commons neu cc) a
sefydlwyd gyda'r nod o ehangu'r ystod o weithiau creadigol sydd ar gael i'w
rhannu'n gyfreithlon.

Gall y crewr, boed arlunydd, awdur neu arall, ddefnyddio un o nifer o'r
trwyddedau hyn, yn ddibynol ar faint o hawliau mae'n dewis eu rhyddhau i bobl
eraill. Nid yw'r trwyddedau'n cymryd lle hawlfraint, ond wedi'u sefydlu'n soled
ar hawlfraint. Mae nhw'n cymryd lle yr angen i unigolion drafod a negydu hawliau
arbennig - rhwng perchennog yr hawlraint (y trwyddedwr) a defnyddiwr y gwaith (y
trwyddedig). Gall faint o hawliau a ryddheir amrywio o "Cedwir pob hawl" i
drwydded hollol rydd lle nad yw perchennog y gwaith ddim yn dymuno arian am y
defnydd o'r gwaith, na chydnabyddiaeth arall mewn unrhyw fodd. Mae bron y cyfan
sydd ar Wicipedia a nifer o gyrff eraill yn dod o dan drwydded rhydd CC-BY-SA.

Sefydlwyd y mudiad yn 2001 gan Lawrence Lessig, Hal Abelson, ac Eric Eldred gyda
chefnogaeth the Center for the Public Domain. Sgwennwyd yr erthygl gyntaf am
Comin Creu gan Hal Plotkin yn Chwefror 2002. Rhyddhawyd y set cyntaf o
drwyddedau yn Rhagfyr 2002.



https://cy.wikipedia.org/wiki/Copr

Metel coch yw copr sy'n gynhwysyn pres ac efydd. Mae e'n elfen gemegol yn y tabl
cyfnodol ac iddo'r symbol Cu a'r rhif atomig 29.

Mae'r enw yn dod o'r ynys Cyprus, lle cafodd copr ei gloddio yn ystod yr
Ymerodraeth Rufeinig.

Mae i fetel copr lliw coch, oren neu frown fel arfer, am fod haen o amhureddau
(megis ocsidau copr) yn ffurfio lle mae copr yn dodi gyswllt ag aer. Er hyn,
lliw pinc hufenog sydd gan gopr pur. Ynghyd ag Osmiwm (glas) ac Aur, mae'n un
o'r unig dri metel elfennol nad yw'n llwyd neu'n arian ei liw; daw'r lliw llwyd
o'r môr electronau sy'n gallu amsugno ac ail-allyrru golau ar ystod o donfeddi.
Mae lliw anarferol Copr yn ganlyniad i'w strwythr electronig unigryw. Yn ôl
rheol Madelung, dylid llenwi'r is-blisgyn 4s cyn llenwi'r plisgyn 3d, ond mae
Copr yn eithriad i'r rheol gan fod ganddo'r strwythur (Ar) 3d 10 4s 1 (hynny yw,
mae'r is-blisgyn 4s yn hanner llawn, a'r 3d yn llawn). Mae lefel egni un photon
o olau glas neu fioled yn cyfateb i'r naid rhwng y plisgyn 3d a'r plisgyn 4s.
Felly mae'n amsugno golau glas a fioled wrth ddyrchafu electronnau i blisgyn 4s,
gan rhoi lliw coch iddo gan fod y golau coch yn cael ei adlewyrchu. Mae effaith
tebyg i'w weld gydag electronau 5s/4d mewn Aur. Yn eu cyflyrau hylifol, mae
arwyneb copr ac aur yn ymddangos yn wyrdd os nad oes golau yn disgleirio arno
o'r tu allan, ond dan olau cryf mae lliw pinc copr yn dal i'w weld.



https://cy.wikipedia.org/wiki/Brythoniaid

Yr oedd y Brythoniaid (neu'r Brutaniaid a hefyd Brython fel enw unigol lluosog)
yn bobl a'r oedd yn byw yn ynys Prydain i'r de o Ucheldiroedd yr Alban cyn
goresgyniad y Rhufeiniaid. Nid un "genedl" oeddynt ond yn hytrach gasgliad o
deyrnasoedd annibynnol mawr a bach yn seiliedig ar batrymau llwythol. Mae llawer
o ysgrifenwyr wedi anghofio am y Brythoniaid - maen' nhw'n defnyddio termau fel
"Celtiaid" neu "Romano-British" gan amlaf.

Erbyn i'r Rhufeiniaid adael yn 410 OC roedd Lladin, iaith y Rhufeiniaid, wedi
dylanwadu ar y Frythoneg ac roedd hi'n dechrau newid ei strwythur. Roedd yr
iaith yn datblygu a'r ysgogiad i gofnodi gwahanol ddeunydd - ysgrifau am hanes a
dirywiaxuudiiexxxxxxd tybiedig y genedl gan y mynach Gildas, canu Taliesin ac
Aneirin yn cael eu traddodi ar lafar, a chofnodion a phytiau mewn llawysgrifau
eglwysig ac ar feini - yn arwain at gychwyn llenyddiaeth Gymraeg.

Roedd y Cymry'n ymwybodol iawn o'u perthynas â'r Llydäwyr yn Llydaw (fel y tyst
yr enw Breton) a'r Cernywiaid yng Nghernyw, ynghyd â'u cyd-Frythoniaid yn yr Hen
Ogledd. Dros y môr i Lydaw aeth nifer o'r Brythoniaid, yn ôl chwedl Macsen
Wledig a ffynonellau eraill, wedi'r goresgyniad Sacsonaidd yn Lloegr - a dyma le
ymsefydlodd nifer o'r seintiau Brythonaidd cynnar.



https://cy.wikipedia.org/wiki/Asid_niwcl%C3%ABig

Bio-polymerau o niwcleotidau ydyw asidau niwclëig, sy'n rhan anhepgor o fiocemeg
bywyd ar y ddaear. Maent yn un o'r ychydig ffactorau sy'n nodweddu popeth byw.
Mae iddynt ddwy ffurf wedi'u sylfaenu ar ribos (RNA - acronym o'r Saesneg
RiboNucleic Acid) a deocsiribos (DNA). Asid niwclëig deocsiribos (DNA) sy'n
ymgorffori holl wybodaeth etifeddol organeb byw (a phob cell ynddynt). Dyma
sylfaen y cromosomau ac etifeddiaeth fiolegol.

Mae swyddogaethau asid niwclëig ribos (RNA) yn fwy amrywiol. Er enghraifft, mae
mRNA (m = "messenger" (Saes), negesydd) yn rhan o'r broses o drosglwyddo'r
wybodaeth a gedwir yn nhrefn niwcleotidau DNA i strwythur protinau. Proteinau
yw'r catalyddion gweithredol sy'n gyfrifol am yr hyn yr adnabyddir fel bywyd
biolegol. Mae tRNA (t = trosi) yn allweddol yn y broses o drosi'r wybodaeth yn
nilyniant DNA (mewn "iaith" niwcleotidau) i ddilyniant asidau amino proteinau,
tra bo rRNA (r = ribosom) yn chwarae rhannau yn strwythur ac ymddygiad ribosomau
(yr organynnau sy'n adeiladu proteinau). Yng nghanrif 21, darganfuwyd sawl math
o RNA sy'n ymwneud â rheoli gweithgaredd celloedd. Disgwylir i sawl un o'r rhain
fod yn bwysig mewn biotechnoleg ac ym meddyginiaethau'r dyfodol.



https://cy.wikipedia.org/wiki/Ankara

Prifddinas Twrci a'r ddinas ail fwyaf yn y wlad honno yw Ankara (hefyd: Ancara;
hen enwau Angora ac Ancyra), sy'n brifddinas Talaith Ankara yn ogystal. Ym 2007
roedd tua 4,455,453 o bobl yn byw yn y ddinas. Lleolir Ankara 938 medr uwchben
lefel y môr. Mae hinsawdd cyfandirol, gyda hafau tymherol ac eira yn y gaeaf.
Ankara yw canolfan masnach a diwydiant bwysicaf yr wlad ond cyn ei dyfod yn brif
ddinas roedd hi'n enwog yn bennaf am ei geifr blew hir ynghyd â'r gwlân arbennig
a geir ohonynt, sef gwlân Angora.

Cafodd y ddinas ei chodi yng nghanol ucheldir Anatolia ac mae'n groesffordd
cludiant bwysig iawn i ffyrdd a'r rheilffyrdd fel ei gilydd. Prifysgolion y
ddinas yw Prifysgol Technoleg y Dwyrain Canol (Middle East Technical University;
METU), Prifysgol Hacettepe, Prifysgol Bilkent a Phrifysgol Ankara ei hun. Mae
Llyfrgell Genedlaethol Twrci a'r Amgueddfa Ddaearegol i'w cael yn Ankara yn
ogystal.

Ers y dewiswyd hi fel prifddinas Twrci gan Kemal Atatürk yn lle Istanbul, mae'r
ddinas wedi datblygu ac erbyn hyn mae'n cynnwys hen ardal o'r enw Ulus ynghyd ag
ardal newydd o'r enw Yenisehir. Mae adeiladau Rhufeinig, Bysantaidd ac
Otomanaidd yn y strydoedd cul yn yr hen chwarter, a cheir gwestai mawr,
theatrau, canolfannau siopio ac ati yn yr ardal newydd. Mae Cynulliad
Cenedlaethol Mawr Twrci a swyddfeydd y llywodraeth, ynghyd â llysgenhedaethau
gwledydd tramor i'w cael yn yr ardal newydd hefyd.



https://cy.wikipedia.org/wiki/Y_Croesgadau

Anturiaethau milwrol gan Wledydd Cred (gwledydd Cristnogol gorllewin Ewrop) a
drefnid yn bennaf er mwyn adfeddiannu lleoedd cysegredig Palesteina oddi ar y
Mwslemiaid yn ystod yr Oesoedd Canol oedd y Croesgadau. Cydnabyddir saith
croesgad hanesyddol ond mae eu diffinio felly yn tueddu i anwybyddu'r ffaith fod
hon yn broses barhaol gyda'r croesgadau "swyddogol" yn cynrychioli penllanw neu
drobwynt yn ei hanes.

Ymladdwyd y Groesgad Gyntaf o 1095 i 1099. Fe'i lawnsiwyd dan oruchwyliaeth a
nawdd y Babaeth. Arweiniodd Pedr y Meudwy fyddin yn erbyn lluoedd Kilij Arslan,
swltan Nisé, ond fe'i trechwyd ganddo. Y flwyddyn ganlynol cipiodd y Croesgadwyr
Nisé a threchwyd Kilij ym mrwydr Dorylé. Roedd 1098 yn flwyddyn gofiadwy i'r
goresgynwyr; cipiwyd Edessa ac Antioch a chreuwyd taleithiau Croesgadwrol
ynddynt a chafodd byddin Mwslemaidd dan arweinyddiaeth Karbouka o ddinas Mosul
ei threchu. Yn 1099 cipiwyd Caersalem a Thripoli. Yn y Ddinas Sanctaidd ei hun
coronwyd y fuddugoliaeth â chyflafan ddychrynllydd ar y trigolion, yn Iddewon,
Cristnogion Uniongred a Mwslemiaid yn ddi-wahân.

Cwymp talaith Edessa i'r Saraseniaid yn 1144 oedd yr ysbardun i'r Ail Groesgad,
aflwyddianus.

Cwymp dinas Caersalem i Saladin yn 1187 oedd yr ysbardun a arweiniodd at
gyhoeddi'r Drydedd Groesgad yn 1189. Yr arweinwyr oedd Phylip II Awgwstws o
Ffrainc, yr Ymerodr Glân Rhufeinig Ffrederic Barbarossa a Rhisiart Lewgalon o
Loegr. Parhaodd hyd 1192.

Yr amcan wrth lawnsio'r Bedwaredd Groesgad (1202 - 1204) oedd cipio'r Aifft, ond
roedd yr amgylchiadau yn erbyn hynny ac yn y diwedd saciwyd un o ddinasoedd
pwysicaf y byd Cristnogol gan y Croesgadwyr annisgybliedig, sef Caergystennin.

Methiannau trychinebus fu pob un o'r tair croesgad olaf yn ystod y 13g. Erbyn
1291 roedd caer hollbwysig Acre ym Mhalesteina, amddiffynfa olaf y Croesgadwyr
yn y Lefant, wedi syrthio ac roedd y Croesgadau ar ben.

Ar yr ochr bositif, agorodd y Croesgadau ffenestr newydd i'r Gorllewin ar ddysg
y Groegiaid. Daeth llawysgrifau o weithiau gan Aristotlys ac eraill i orllewin
Ewrop ac roedd hyn yn sail i'r adfywiad dysg a welid yn ystod y Dadeni.
Cyfoethogwyd Ewrop gan mathemateg y Mwslemiaid yn ogystal, yn arbennig ym maes
algebra (oedd yn ddiarth i Ewropeiaid cyn hynny).



https://cy.wikipedia.org/wiki/Y_Cefnfor_Tawel

Y cefnfor mwyaf yn y byd yw'r Cefnfor Tawel (Saesneg: Pacific Ocean), sy'n
gorwedd rhwng Asia yn y gorllewin a De a Gogledd America yn y dwyrain. Ceir
ynysoedd niferus yn y cefnfor hwn sydd yn cael eu dosbarthu fel Melanesia,
Polynesia a Micronesia, dosbarthiad diwyllianol yn hytrach na dosbarthiad
daearyddol. Ymysg y moroedd sydd yn perthyn i'r Cefnfor Tawel y mae Môr Bering,
Môr Okhotsk, Môr Japan, Y Môr Melyn, Môr Dwyreiniol Tsieina, Môr De Tsieina, Môr
Bismarck, Môr Solomon, Y Môr Cwrel a Môr Tasman.

Mae llawer o wledydd ar arfordir y cefnfor hwn: Rwsia, Japan, Taiwan, Y
Philipinau, Indonesia, Papua Gini Newydd, Awstralia, Seland Newydd, Ffiji,
Ciribati, Ynysoedd Marshall, Taleithiau Ffederal Micronesia, Nawrw, Palaw,
Samoa, Ynysoedd Solomon, Tonga, Twfalw, Fanwatw, Unol Daleithiau America,
Canada, Mecsic, Gwatemala, El Salfador, Hondwras, Nicaragwa, Costa Rica, Panama,
Colombia, Ecwador, Periw a Chile.

Mae ganddo arwynebedd o 179.7 miliwn km² (35% o arwynebedd y ddaear) ac mae'n
cynnwys tua 723.7 miliwn km³ o ddŵr. Mae dyfnder cyfartalog y Cefnfor Tawel
oddeutu 4,028 m, ac mae'n cynnwys y lle dyfnaf yn y byd: dyffryn hollt Marianas
sydd 11,034m o dan lefel cymedrig y môr. Mae 15,500 km (9,600 milltir) o bellter
rhwng y Môr Bering yn y gogledd a Môr Ross yn Antarctica yn y dde, a 19,800 km
(12,300 milltir) o Indonesia i glannau Colombia.

O'r Cefnfor Tawel gellir mynd i Gefnfor Arctig trwy Fôr Bering, i Gefnfor
Iwerydd trwy Gamlas Panamá neu rownd Yr Horn neu yn yr haf ym 2007 roedd yn
bosib heibio gogledd Canada (does dim llwybr trwy'r iâ yn arferol), ac i Gefnfor
India o gwmpas Awstralia neu drwy ynysoedd de-ddwyrain Asia a Chulfor Melaka, un
o'r dyfrffyrdd prysuraf yn y byd.



https://cy.wikipedia.org/wiki/St_Petersburg

Dinas ar lan y Môr Baltig yng ngogledd-orllewin Rwsia yw St Petersburg (Rwsieg
Санкть–Петербург / Sankt-Peterbúrg; Petrograd / Петроград 1914–24, Leningrad /
Ленинград 1924–91). Sefydlwyd gan Pedr Fawr. Hi oedd prifddinas Rwsia yn ystod y
ddeunawfed ganrif a'r bedwaredd ganrif ar bymtheg. Hi yw ail ddinas fwyaf Rwsia
heddiw ac yn 2002 roedd dros 4,700,000 o bobl yn byw yno.

Sefydlwyd y ddinas fel "ffenestr ar y Gorllewin" gan Pedr Fawr ar 16 / 27 Mai
1703, pan gosodwyd sylfaen Caer Pedr a Phawl ganddo. Ddechrau'r un mis, roedd y
Rwsiaid wedi cipio'r ardal (Ingria) a chaer Nyen (hefyd Nyenschanz) oddi wrth
Sweden. Rhoddodd yr enw "St Petersburg" arni ar ôl enw ei nawddsant, yr apostol
Sant Pedr. Yn y cyfnod hwnnw ceir hefyd enw Iseldireg ar y ddinas, Sankt Piter
Bourgh neu St Petersburch, gan fod Pedr Fawr yn byw ac yn astudio yn Amsterdam a
Zaandam am beth amser ym 1697. Sefydlwyd y dref ger olion y gaer Swedaidd
ychydig nes at aber Afon Neva.

Adeiladwyd y dref yn ystod rhyfel a'r adeilad cyntaf i'w godi oedd y gaer (Caer
Pedr a Phawl) a'r ddinas yn cael ei hadeiladu o'i gwmpas gan beirianyddion o'r
Almaen a wahoddwyd i Rwsia gan Pedr. Sefydlwyd y ddinas fel prifddinas newydd
Rwsia. Gan ei bod ar arfordir y Môr Baltig roedd hi'n gyswllt pwysig i wledydd y
gorllewin yn ogystal â bod yn borthladd milwrol pwysig iawn gyda chaer Kronstadt
yn ei hamddiffyn.

Daeth elît y wlad i fyw i St Petersburg ac erbyn heddiw mae llawer o'u plasdai
yn y ddinas. Y mwyaf o'r rhain oedd Palas y Gaeaf a adeiladwyd gan Elisabeth o
Rwsia rhwng 1754 a 1762. Lleolir Amgueddfa Genedlaethol yr Hermitage yno heddiw.

Rhyddhaodd Alexander II y taeogion ym 1861 ac o ganlyniad daeth llawer o bobl
tlawd i'r ddinas. Ond roedd diwydiant yn llwyddiannus hefyd. Yn ogystal â hynny,
roedd y ddinas yn ganolfan ddiwylliannol y wlad, gyda llawer o arlunwyr ac
awduron yn byw yno. Bu syniadau sosialaidd yn boblogaidd yn y ddinas ymysg
deallusion ac yn St Petersburg y dechreuodd Chwyldro Rwsia 1905.

Ar 18 / 31 Awst 1914 yn ystod y Rhyfel Byd Cyntaf newidiodd tsar Nicolas II
enw'r ddinas i "Petrograd" am fod "St Petersburg" yn swnio'n rhy Almaeneg.

Ym 1917 dechreuodd Chwyldro Rwsia, ac o ganlyniad daeth rheolaeth y Tsar i ben a
Gwrthryfel Rwsia yn dechrau. Roedd hinsawdd gwleidyddol y ddinas yn ansefydlog
iawn ac felly symudodd Lenin, arweinwr y Bolsieficiaid y brifddinas o Petrograd
i Moscfa. Ers hynny Moscfa yw prifddinas Rwsia. Ar 26 Ionawr 1924, tair blynedd
ar ôl i Lenin farw, ailenwyd y ddinas unwaith eto i "Leningrad".

Yn ystod yr Ail Ryfel Byd gwarchaewyd Leningrad o 8 Medi 1941 tan 27 Ionawr 1944
gan fyddin yr Almaen. Yn ystod yr adeg hon daeth nwyddau dros iâ Llyn Ladoga am
gyfnod, ond bu farw 80,000 o'r 3,000,000 o drigolion yn y ddinas o newyn.

Newidwyd enw'r ddinas i St Petersburg, ei henw gwreiddiol, ar 6 Medi 1991 ar ôl
cwymp yr Undeb Sofietaidd.



https://cy.wikipedia.org/wiki/Si%C3%A2n_Lloyd

Cyflwynydd teledu a meteorolegydd Cymreig yw Siân Lloyd (ganed 3 Gorffennaf
1958). Hi yw'r cyflwynydd tywydd benywaidd hiraf yn ei swydd yn y Deyrnas
Unedig, ar ôl ymddangos ar Dywydd ITV am 24 mlynedd, o 1990 hyd 2014.

Ganwyd Siân ym Maesteg, Morgannwg, yn ferch i  athrawon. Mynychodd Ysgol Gyfun
Ystalyfera, ac yn 1975 perfformiodd yn Eisteddfod Genedlaethol yr Urdd ble
enillodd y Goron. Graddiodd gydag anrhydedd dosbarth cyntaf o Goleg y Brifysgol,
Caerdydd (nawr Prifysgol Caerdydd), cyn mynd ymlaen i Goleg yr Iesu, Rhydychen
lle y dechreuodd weithio ar gyfer gradd ôl-raddedig B. Litt. mewn Astudiaethau
Celtaidd, ond gadawodd ar ôl blwyddyn heb raddio. Mae ganddi gymwysterau
meteoroleg gan Goleg y Swyddfa Dywydd, ac yn aml yn ymddangos mewn rhaglenni
dogfen am y tywydd.

Cychwynnodd Siân ei gyrfa ym maes y cyfryngau fel ymchwilydd ar gyfer y rhaglen
newyddion nosweithiol BBC Wales Today, wedi ymateb i hysbyseb yn nhudalennau
cyfryngau The Guardian. Yna daeth yn gyhoeddwr rhaglenni ar y sgrîn ar gyfer
S4C. Yn ystod dangosiad cyntaf y ffilm The Avengers roedd hi'n gwisgo catsuit
croen-dynn du, ac enillodd wobr am y wisg orau.

Tra oedd yn gweithio i Worldwide Television News yn Llundain, gofynnwyd iddi
weithio gyda'r Swyddfa Dywydd ar raglenni dogfen am y tywydd. Yna fe wnaeth
prawf sgrin ar gyfer y Tywydd ITV yn 1990 a churodd 200 o bobl i'r swydd.
Enillodd Sian y wobr am y cyflwynydd tywydd gorau ar deledu gan Glwb Diwydiannau
Teledu a Radio yn 2005 a 2007. Am gyfnod, roedd hi hefyd yn cyflwyno rhagolygon
y tywydd ar ITV News London. Ym mis Chwefror 2014, gadawodd ei swydd yn ITV i
"ganlyn cyfleoedd newydd".

Yn falch o fod yn Gymraes tra'n byw yn Llundain, sefydlodd y clwb cymdeithasol
SWS ("Social, Welsh and Sexy") yn y Groucho Club mewn partneriaeth a'r diddanwr
Stifyn Parri. Mae Bryn Terfel a Siân Phillips yn noddwyr.

Yn 2007, enillodd Siân wobr "Pen-ôl y Flwyddyn", gan ei gwneud y fenyw hynaf i
ennill y teitl. Serennodd hefyd fel y seleb 'cudd' enwog mewn pennod o sioe
CBBC  Hider in the House. Bu Siân hefyd yn cefnogi Cymdeithas Sense-National
Deafblind a Rwbela, ac yn 2007 roedd yn bresennol yn y lansiad ymgyrch Fill in
the Gaps.

Ym mis Mawrth 2008, cyhoeddodd Siân ei hunangofiant, dan y teitl A Funny Kind of
Love.

Ymddangosodd Siân yn sioe realaeth ITV I'm a Celebrity... Get Me out of Here!,
ond hi oedd y seleb cyntaf i'w gael eu harddel gan bleidlais y cyhoedd. Cymerodd
ran yn fersiwn enwogion y sioe deledu Total Wipeout a ddarlledwyd ar 18 Medi
2010.

Tra ym Mhrifysgol Caerdydd, cyfarfu Mark Cavendish, perthynas i Ddug a Duges
Dyfnaint ac yn awr yn ddyn busnes. Roeddent gyda'i gilydd am 14 o flynyddoedd,
ac yn aml yn ymweld â sedd y teulu yn Chatsworth House.

O 2002 bu Siân mewn perthynas â Lembit Öpik, yr AS ar gyfer Sir Drefaldwyn, ac
roedd wedi dyweddio iddo o 2004 i fis Hydref 2006. Roeddent yn byw mewn tŷ a
brynwyd gyda'i gilydd yn etholaeth Öpik tu allan i'r Drenewydd, Powys, ac
roeddent i fod i briodi yn 2006. Cyfarfu'r ddau mewn sesiwn yng nghynhadledd y
Democratiaid Rhyddfrydol lle'r oedd y wasg yn cwrdd ag ASau, lle cafodd y ddwy
sgwrs ac fe gollodd Siân fodrwy. Daeth Öpik o hyd iddo, ac yna ei golli ei hun,
ac yna dod o hyd eto dwy flynedd yn ddiweddarach, gan ei galw hi, roedd ganddi
docyn sbâr i fynd i'r Proms, ac wedi hynny cychwynnodd y berthynas. Ymddangosodd
gyda Öpik ar Celebrity Who Wants To Be A Millionaire?  ar 15 Ebrill 2006, gan
ennill £64,000 ar gyfer elusen. Mae hi wedi datgan ei bod yn un o gefnogwyr
Plaid Cymru Ym mis Rhagfyr 2006 datgelwyd bod berthynas wedi dod i ben.

Cyfarfu Siân yr entrepreneur rasio modur rasio Jonathan Ashman mewn parti Dydd
Gŵyl Dewi yn 2007 a gynhaliwyd gan Ysgrifennydd Gwladol Cymru, Peter Hain ym
Mhalas San Steffan. Gofynnodd Ashman i'w phriod ym mis Rhagfyr 2007, ar wyliau,
wrth droed Mount Kilimanjaro yn Tanzania. Priododd y cwpl ar 30 Rhagfyr 2007 yng
Ngwesty Portmeirion yng Ngwynedd.



https://cy.wikipedia.org/wiki/Rheilffordd_y_Great_Western

Cysylltodd Rheilffordd y Great Western (yn Saesneg: Great Western Railway, GWR)
Lundain â de-orllewin a chanolbarth Lloegr a rhan helaeth o Gymru.

Derbyniwyd deddf i greu rheilffordd rhwng Bryste a Llundain ar 31 Awst 1835.
Prif beiriannydd y lein oedd Isambard Kingdom Brunel, a benodwyd ar 7 Mawrth
1833.

Ar un adeg roedd cynllun i wneud cysylltiad â Rheilffordd Llundain a Birmingham
yn neu ger y brifddinas ac i rannu Gorsaf Euston y cwmni hwnnw – ond
penderfynwyd i beidio, yn rhannol oherwydd lled trac llydan (2,140 mm yn lle
1,435 mm) a ddewisodd Brunel i'r Great Western.

Amcangyfrifwyd y byddai cost adeiladu'r lein yn dod yn £2,800,000. Dechreuodd y
gwaith ym 1836, gan gynnwys Gorsaf reilffordd Paddington a Gorsaf reilffordd
Temple Meads, Bryste a Gweithdy Swindon. Cwblhawyd y lein rhwng Paddington a
Maidenhead ym Mai 1838. Roedd Brunel wedi archebu locomotifau gwan, ac roedd
beirniadaeth hallt ohonynt, ac am led y traciau, ac roedd pwys ar Brunel i
ymddiswyddo. Ond ar ôl ymdrechion cydweithiol gan Brunel a Daniel Gooch, daeth
gwelliant sylweddol ym mherfformiad y locomotifau, a daeth sefyllfa Brunel yn
gryfach. Cwblhawyd yr holl lein rhwng Llundain a Bryste ym Mehefin 1841, yn
costio £6,500,000. Roedd dadlau mawr am gost byrth ddrudfawr Twnnel Box. Mae'r
twnnel yn 2 filltir o hyd ac yn gwbl syth. Ar 9 Ebrill - penblwydd Brunel - mae
golau'r haul yn mynd o un pen y twnnel i'r llall. Cwblhawyd Gweithdy Swindon ym
1843 ac erbyn 1848, roedd 250 milltir o drac lled 7 troedfedd yn lledaenu o
Fryste.

Achoswyd problemau gan led 7 troedfedd y cwmni cymharu â lled safonol
rheilffyrdd eraill, a phasiwyd deddf ym 1946 yn erbyn adeiladu leiniau 7
troedfedd newydd.ond cyrhaeddwyd cyfaddawd yn caniatáu adeiladu leiniau tri
chledren. Erbyn 1864, roedd gan y rheilffordd 594 milltir o cledrau 7 troedfedd,
406 milltir led safonol a 192 milltir o leiniau tri chledren..

Crëwyd cymniau eraill, megis y Rheilffordd Bryste a Chaerwysg a Rheilffordd De
Dyfnaint. Cynorthwyodd Brunel efo cynllunio eu lriniau, a daethont yn rhan
Rheilffordd y Great Western.

Crëwyd Cwmni Rheilffordd De Cymru ym 1844, ac roedd Brunel yn beirianydd iddynt.
Agorwyd y lein hyd at Hwlffordd ar 28 Rhagfyr 1853, i Neyland ym 1856 ac
Aberdaugleddau erbyn 1863. Daeth y rheilffordd yn rhan Rheilffordd y Great
Western ym 2863. Agorwyd Rheilffordd Penfro a Dinbych y Pysgod ym 1863. Estynwyd
y lein hwyrach i Ddoc Penfro a Hendy-Gwyn. Adeiladwyd Rheilffordd Heol Arberth a
Maenclochog rhwng 1873 a 1876 i wasanaethu Chwarel Rosebush. Adeiladwyd
Rheilffordd Hendy-Gwyn ac Aberteifi rhwng 1869 a 1873, a Rheilffordd Rosebush ac
Abergwaun rhwng 1878 a 1895.

Roedd Daniel Gooch yn Brif Oruchwyliwr Locomotifau rhwng 1837 a 1864 a
chadeirydd y cwmni rhwng 1865 a 1889. Daeth [[Joseph Armstrong yn Brif
Oruchwyliwr ym 1864. Bu farw Armstrong ym 1877, a chymerodd William Dean
drosodd. Ym 1877 roedd 1536 milltir lled safonol, 275 milltir lled eang a 274
milltir o leiniau tri chledren. Erbyn 1885 roedd gwerth y cwmni £90,000,000 a
roedd ganddo 1600 o locomotifau a 48,000 o gerbydau eraill. Rhwng 1860 a 1892,
newidwyd y leiniau lled eang i led safonol.

Adeiladwyd Twnnel Hafren rhwng 1873 a 1886, pedair milltir a hanner o hyd, yn
costio bron £2,000,000.

Erbyn dechrau'r 20fed ganrif cyrhaeddwyd Penzance, Henffordd, Blaenau
Ffestiniog, Aberystwyth, Wrecsam a Chaer ymysg llefydd eraill.. Pasiwyd Deddf
Rheilffyrdd ym 1923, a daeth rheilffyrdd Prydein yn un; roedd y Great Western yn
un ohonynt, yn cynnwys rhai o reilffyrdd llai yng Nghymru a De orllewin Lloegr.
Roedd [[Rheilffordd y Cambrian yn un ohonynt.

Gwladolwyd y rheilffyrdd ym 1948, a daeth y Great Western yn Adran Orllewinol
Rheilffyrdd Prydeinig hyd at 1992..

Cynlluniwyd Brunel llongau ar gyfer y cwmni hefyd. Lansiwyd y Great Western ym
1837 ac yn hwyrach Great Britain a Great Eastern.

Er mwyn osgoi talu prisiau uchel am glo, sefydlodd y rheilffordd lofa ym
Mlaenafon ym Mai 1878..



https://cy.wikipedia.org/wiki/Pennsylvania

Mae Pennsylvania (hefyd yn Gymraeg Pensylfania) yn un o daleithiau Unol
Daleithiau America. Ei llysenw yw'r Dalaith Maen Clo a'i henw swyddogol yw
Cymanwlad Pennsylvania. Y ddwy ddinas fwyaf yw Philadelphia a Phittsburgh.

Gwladychwyd tiroedd eang i'r gogledd a'r gorllewin o Philadelphia gan Grynwyr o
Gymru yn yr 17eg ganrif, ac mae'n debyg y symbylwyd y gwladychiad gan y dyhead i
gael rhyddid i addoli yn ôl eu credo. Mae'r nofel gan Marion Eames Y Rhandir
Mwyn wedi ei seilio ar hanes y gwladychiad hwn.

Erbyn 1700, roedd un traean (33%) o'r dalaith yn Gymry. Ceir llawer o enwau
lleoedd Cymraeg a Chymreig yma hyd heddiw - sy'n dyst i'r gwladychu hwn. Yn
niwedd y ddeunawfed ganrif cafwyd ail don o wladychu, wedi'i arwain gan Morgan
John Rhys o'r enw Cambria ac a elwir heddiw Tir Cambria (Cambria Country). Erbyn
Cyfrifiad 2003-6 dim ond 1.5% oedd yn galw'u hunain 'o darddiad Cymreig'.

Perpetuating the Welsh heritage, and commemorating the vision and virtue of the
following Welsh patriots in the founding of the City, Commonwealth, and Nation:
William Penn, 1644-1718, proclaimed freedom of religion and planned New Wales
later named Pennsylvania. Thomas Jefferson, 1743-1826, third President of the
United States, composed the Declaration of Independence. Robert Morris,
1734-1806, foremost financier of the American Revolution and signer of the
Declaration of Independence. Governor Morris, 1752-1816, wrote the final draft
of the Constitution of the United States. John Marshall, 1755-1835, Chief
Justice of the United States and father of American constitutional law.

Ceir ffiniau taleithiau: Delaware i'r de-ddwyrain, Maryland i'r de, Gorllewin
Virginia i'r de-orllewin, Ohio i'r gorllewin, Llyn Erie ac Ontario, Canada i'r
gogledd-orllewin, Efrog Newydd i'r gogledd a New Jersey i'r dwyrain. Asgwrn cefn
y dalaith yw Mynyddoedd yr Appalachian sy'n gorwedd yng nghanol y dalaith, o'r
gogledd i'r de.



https://cy.wikipedia.org/wiki/Mynydd

Codiad tir sy'n codi'n uwch na'r tir o'i amgylch yw mynydd, sydd fel arfer yn
ffurfio 'copa' - sef y rhan uchaf ohono. Mae'n uwch ac yn fwy serth na bryn.

Ffurfir mynyddoedd drwy rymoedd tectonig neu o ganlyniad i losgfynyddoedd.
Oherwydd caledi'r creigiau sy'n ffurfio'r mynydd, yn araf iawn mae nhw'n erydu,
ond mae'n digwydd dros amser o ganlyniad i afonydd yn rwbio'n eu herbyn, iâ yn
hollti craciau yn y graig neu rewlifau. Yna anaml iawn y gwelir un mynydd ar ei
ben ei hun; fel arfer ceir cadwyn ohonynt.

Po uchaf yr ewch i fyny'r mynydd, yr oeraf yw hi; mae'r hinsawdd o amgylch y
mynydd hefyd, felly'n oerach, gyda lefel y môr ar lethrau'r mynydd yn gynhesach
- ac mae'r newid tymheredd yma'n effeithio ecosystem y gadwyn o fynyddoedd. Ceir
gwahanol blanhigion a gwahanol anifeiliaid ar uchter gwahanol. Ychydig iawn o
fynyddoedd uchel sy'n cael eu defnyddio i bwrpas amaethyddol. Yng Nghymru,
gwelir gwartheg ar y llethrau isaf a defaid, geifr a merlod mynydd yn rhannau
ucha'r mynydd. Defnyddir y rhannau uchaf yn aml i bwrpas hamdden e.e. dringo
mynydd.

Y mynydd uchaf ar blaned Daear yw Mynydd Everest (neu Qomolangma) yn y gadwyn
honno o fynyddoedd a elwir yn Himalaya, ac sy'n 8,850 m (29,035 tr) yn uwch na
lefel y môr. Y mynydd uchaf y gwyddys amdano ar unrhyw blaned yng Nghysawd yr
Haul yw Mynydd Mons ar Blaned Mawrth sy'n 21,171 m (69,459 tr). Mae'r Wyddfa yng
Ngogledd Cymru yn un wythfed main Everest ac yn 1,085 m (3,560 tr).



https://cy.wikipedia.org/wiki/Mewnfudo

Mewnfudo yw symud i mewn i wlad i fyw ynddi, gan unigolyn neu unigolion o wlad
arall. Oherwydd y problemau cymdeithasol sy'n gallu codi pan fo nifer fawr o
bobl yn mewnfudo mae'n bwnc llosg mewn sawl gwlad. Yn 2013 amcangyfrifodd y
Cenhedloedd Unedig fod 231,522,215 o fewnfudwyr ar y Ddaear (tua 3.25% o
boblogaeth y byd).

Mewn cyd-destun Prydeinig, ac yn arbennig yn achos Lloegr, mae nifer o bobl yn
pryderu am y mewnfudo o wledydd Asiaidd a'r Caribî. Mae hynny wedi bod yn faes
ffrwythlon i fudiadau asgell-dde fel y BNP a UKIP sy'n ceisio elwa ar hiliaeth.
Mae ymateb llywodraeth Prydain i hyn wedi amrywio dros y blynyddoedd. Dadleuodd
Tony Blair fod angen rheoli mewnfudo, yn arbennig yn achos ceiswyr noddfa.
Cymhlethir y sefyllfa gan y Rhyfel yn erbyn Terfysgaeth a'r alwad am gyflwyno
cardiau cydnabod.

Yn ôl Eurostat, trigai 47.3 miliwn o bobl yn yr Undeb Ewropeaidd (UE) yn 2010 a
anwyd y tu allan i'w gwlad. Mae hyn yn 9.4% o gyfanswm poblogaeth yr UE. Roedd
31.4 miliwn (6.3%) o'r rhain o du allan i'r UE ac 16 miliwn (3.2%) o wledydd
Ewropeaidd eraill. Roedd y niferoedd uchaf o'r mewnfudwyr o du allan i wledydd
yr UE yn yr Almaen (6.4 miliwn), Ffrainc (5.1 miliwn), y Deyrnas Gyfunol (4.7
miliwn), Sbaen (4.1 miliwn), yr Eidal (3.2 miliwn), a'r iseldiroedd (1.4
miliwn).

Yn y gorffennol beirniadwyd mewnlifiad o wledydd Asia, yn enwedig Bangladesh,
Pacistan ac india. Erbyn yr 21ain ganrif, trodd y feirniadaeth tuag at
fewnlifiad i wledydd Ewropeaidd o wleydd fel Gwlad Pwyl; rhoddodd hyn fodolaeth
i bleidiau fel Plaid Annibyniaeth y DU (UKIP) gyda mewnlifiad yn brif ffocws
iddynt.

Ar ben hyn ceir ymgais gan fewnfudwyr anghyfreithlon i ddod i wledydd Prydain,
rhai ohonynt yn ffoaduriaid o wledydd lle ceir perygl i fywyd e.e. gan wrthdaro
milwrol. Yn 2015 disgrifiodd y Prif Weinidog David Cameron fewnfudwyr
anghyfreithlon fel 'haid' - disgrifiad sydd fel arfer yn cael ei ddefnyddio ar
gyfer torf o adar neu anifeiliaid eraill. Ei farn oedd eu bod yn ceisio cyrraedd
y Deyrnas Unedig am resymau economaidd yn hytrach nag oherwydd eu bod yn dianc
rhag peryglon rhyfel. Yn 2015 cafwyd golygfeydd anhrefnus wrth geg twnnel y
Sianel ger Calais wrth i lawer o fewnfudwyr anghyfreithlon geisio smyglo eu
ffordd i fewn i wledydd Prydain.

Yng Nghymru mae'r ymateb yn wahanol gan fod canran uchel o fewnduwyr o Loegr yn
symud i mewn i Gymru (yn enwedig y Fro Gymraeg) gan beryglu dyfodol yr iaith yn
ei chadarnleoedd olaf trwy beidio â chymathu â'r gymuned, a chodi prisiau tai y
tu hwnt i gyrraedd pobl leol. Yn wahanol i Loegr mae'r ymateb cryfaf i'r
sefyllfa yn dod o'r asgell-chwith genedlaetholgar yn hytrach na'r asgell-dde.
Dau o'r grwpiau amlycaf yn y cyd-destun hwn oedd y mudiad Adfer (1970au a'r
80au) a Cymuned (2001-2009).

Er bod mewnfudo blynyddol wedi lleihau ers ei uchafbwynt diweddar yn 2002,
mewnfudodd dros 55 mil o bobl o weddill y Deyrnas Unedig yn flynyddol ar
gyfartaledd rhwng 1991 a 2001 (fel cymhariaeth: mae poblogaeth Merthyr Tudful o
gwmpas 56 mil). Crynswth y mewnfudo yw hwnnw. Mae pobl wedi bod yn symud allan
bob blwyddyn hefyd ond gan fod llai wedi bod yn symud allan bob blwyddyn nag
sydd wedi bod yn symud i mewn, mae mewnfudo net positif wedi digwydd yn
flynyddol.

Canlyniad allfudo yw bod ‘Cymry ar wasgar’, hynny yw, bod poblogaeth o Gymry'n
byw mewn gwledydd eraill a bod rhai ohonynt yn gallu siarad Cymraeg. Cymharol
ychydig o wledydd sy'n cynnwys cwestiynau am ieithoedd yn eu cyfrifiadau ac os
nad oes cwestiwn yn cael ei ofyn, rhaid dibynnu ar amcangyfrifon. Dyna sydd yn
rhaid ei wneud yn achos Lloegr. Yn achos Canada, Awstralia, Seland Newydd a'r
Unol Daleithiau – rhai o'r gwledydd pwysicaf o ran allfudo o Gymru – mae peth
tystiolaeth ar gael o'u cyfrifiadau. Ac eithrio Lloegr, niferoedd bychain o
siaradwyr Cymraeg sy’n byw yn y gwledydd eraill ac nid ydynt yn ddigon mawr i’w
hystyried fel poblogaethau a allai effeithio’n sylweddol ar ddemograffi Cymru
wrth i siaradwyr, neu eu disgynyddion, ddychwelyd i Gymru ar ryw adeg. Er hynny,
mae’n werth nodi:

Nid oes data cyfrifiad ar gael o’r Ariannin ac felly nid oes amcangyfrif cadarn
o faint sy’n siarad Cymraeg yn Y Wladfa ym Mhatagonia. Mae’r amcangyfrif o
25,000 a ddyfynnir yn Ethnologue yn annhebygol o uchel. Amcangyfrif arall oedd
bod o gwmpas 5,000 o siaradwyr yno yn ail ddegawd yr 20g.

Yn y 18ed a'r 19eg ganrif cafwyd mewnfudo i America o Gymru. Symudodd llawer o
Grynwyr Cymreig i Bennsylvania.



https://cy.wikipedia.org/wiki/Llyfr

Fel arfer, mae llyfr yn golygu testun wedi ei sgrifennu neu ei argraffu ar bapur
sydd wedi ei rwymo mewn clawr. Ers rhai blynyddoedd mae e-lyfrau ar gael, sef
llyfrau ar ffurf meddalwedd y gellir eu darllen gan beiriant arbennig. Daw'r enw
Cymraeg "llyfr" o'r Lladin "liber".

Sgrifennwyd y "llyfrau" cyntaf ar glai, papurfrwyn neu femrwn. Cyn dyfeisio'r
wasg argraffu, roedd pob llyfr yn llawysgrif a felly yn gostus iawn i'w
gynhyrchu ac fel arfer wedi eu hysgrifennu gan fynachod. O ganlyniad, dim ond
eglwysi, prifysgolion a phobl cyfoethog oedd yn berchen ar lyfrau. Un o
lawysgrifau hynaf Cymru i oroesi yw Llyfr Du Caerfyrddin (12fed ganrif).

Dyfeisiwyd y wasg argraffu gyntaf yn y Dwyrain Pell ganrifoedd cyn i Ewrop ei
dyfeisio. Y llyfr argraffedig hynaf yw'r Swtra Diemwnt. Roedd rhaid cerfio'r
dudalen cyfan ar astedd bren, a oedd yn waith caled iawn. Pi Sheng a
ddefnyddiodd llythrennau symudol gyntaf tua 1045 yn Tsieina, ond does dim un o'r
llyfrau a argraffodd wedi goroesi.

Yn Ewrop, dyfeisiwyd yr argraffwasg gyntaf gan Johannes Gutenberg (tua 1450). O
ganlyniad, roedd llyfrau yn rhatach nac erioed ac o ganlyniad roedd yn haws
dosbarthu gwybodaeth.



https://cy.wikipedia.org/wiki/Llwynog

Anifail ysglyfaethus yw'r llwynog neu cadno sy'n perthyn i deulu'r Canidae
ynghyd â bleiddiaid a chŵn. Y llwynog coch yw'r math mwyaf cyffredin o ddigon,
ac mae ei gynffon drwchus a'i flewyn coch yn olygfa gyfarwydd yng nghefn gwlad
Cymru.

Cigysydd yw'r llwynog, ac mae ganddo ddannedd miniog i ddal a bwyta ei fwyd.
Mae'n bwyta cwningod, adar, llygod a nifer o anifeiliaid bach eraill. Mae
amaethwyr yn gweld y llwynog fel pla gan ei fod yn lladd rhai anifeiliaid fferm,
yn benodol ieir ac ŵyn; i'r perwyl hwnnw bu hela llwynogod yn draddodiad hir yng
Nghymru. Gwaharddwyd hela llwynogod â chŵn yng Nghymru a Lloegr drwy ddeddf
gwlad yn y flwyddyn 2005; er hynny mae tystiolaeth nad yw'r traddodiad wedi dod
i ben yn llwyr.

Mae'r llwynog yn ddiarhebol o gyfrwys a gellir defnyddio cadno neu llwynog i
ddisgrifio rhywun cyfrwys neu dwyllodrus. Defnyddir cadno o ddiwrnod hefyd i
ddisgrifio diwrnod "twyllodrus", pan fo'r tywydd yn braf yn y bore ond yn troi'n
annifyr yn ystod y dydd.

Bu'r llwynog yn rhan bwysig o draddodiadau a llên gwerin Cymru ar hyd y
canrifoedd, fel y blaidd. Yn fwy diweddar mae soned fyw R. Williams Parry Y
Llwynog yn un o hoff gerddi Cymraeg pobl Cymru. Llwynog enwocaf y Gymraeg, fodd
bynnag, yw Siôn Blewyn Coch, a ymddangosodd gyntaf yn Llyfr Mawr y Plant
ddechrau'r ugeinfed ganrif ac a fu wedyn yn brif gymeriad yn un o ffilmiau
cynharaf S4C, Siôn Blewyn Coch a grëwyd ar gyfer Nadolig 1986, ac a
ailddarlledwyd droeon ers hynny.



https://cy.wikipedia.org/wiki/Indonesia

Ynysfor mwyaf y byd yw Gweriniaeth Indonesia neu Indonesia. Mae'r wlad hon yn
gorwedd rhwng cyfandiroedd Asia ac Awstralia yn ogystal â rhwng Cefnfor India
a'r Cefnfor Tawel. Y gwledydd cyfagos yw Malaysia (ceir ffin rhyngddynt ar ynys
Borneo, Kalimantan yw enw'r rhan sy'n perthyn i Indonesia), Papua Gini Newydd
(ceir ffin rhyngddynt ar ynys Gini Newydd, sef ynys Irian yn Bahasa Indonesia) a
Dwyrain Timor (ceir ffin rhyngddynt ar ynys Timor).

Mae'r brifddinas, Jakarta, ar ynys Jawa. Jakarta yw'r ddinas fwyaf, yn cael ei
dilyn gan Surabaya, Bandung, Medan, a Semarang.

Morwyr o Portiwgal oedd yr Ewropeaid cyntaf i gyrraedd ynysoedd Indonesia yn
1512. Dilynwyd hwy gan fasnachwyr o'r Iseldiroedd a Phrydain. Yn 1602 sefydlwyd
Cwmni India'r Dwyrain yr Iseldiroedd (VOC), a'r cwmni yma oedd y pwer mawr yn yr
ynysoedd hyd 1800, pan ddaethant yn rhan o ymerodraeth yr Iseldiroedd dan y
llywodraeth.

Yn ystod yr Ail Ryfel Byd meddiannwyd yr ynysoedd gan Japan. Ar ddiwedd y rhyfel
yn Awst 1945, cyhoeddodd y cenedlaetholwyr Indonesaidd, dan arweiniad Sukarno,
wladwriaeth annibynnol. Ceisiodd yr Iseldiroedd ad-ennill grym, ond wedi cryn
dipyn o ymladd gorfodwyd hwy i gydnabod annibyniaeth Indonesia yn Rhagfyr 1949.

Bu Sukarno yn arlywydd hyd 1968. Gwanychwyd ei safle yn ddirfawr gan
ddigwyddiadau 30 Medi 1965, pan laddwyd chwech cadfridog yn yr hyn a hawlid oedd
yn ymgais gan Blaid Gomiwnyddol Indonesia (PKI) i gipio grym. Ymatebodd y
fyddin, dan arweiniad y cadfridog Suharto, trwy ladd miloedd lawer o
gomiwnyddion ac eraill y dywedid eu bod mewn cydymdeimlad â hwy. Credir i rhwng
500,000 a miliwn o bobl gael eu lladd. Daeth Suharto yn arlywydd yn ffurfiol ym
mis Mawrth 1968.

Yn ystod cyfnod Suharto bu tŵf economaidd sylweddol, ond effeithiwyd ar yr
economi yn ddifrifol gan broblemau economaidd Asia yn 1997 a 1998. Cynyddodd
protestiadau yn erbyn Suharto, ac fe'i gorfodwyd i ymddiswyddo ar 21 Mai 1998.
Yn 1999 pleidleisiodd Dwyrain Timor i adael Indonesia a dod yn wladwriaeth
annibynnol.

Yn dilyn ymddiswyddiad Suharto, sefydlwyd trefn fwy democrataidd, a chynhaliwyd
yr etholiad uniongyrchol cyntaf i ddewis Arlywydd yn 2004.

Oherwydd maint a hinsawdd drofannol Indonesia, yma y ceir y lefel ail-fwyaf o
fioamrywiaeth yn y byd; dim ond Brasil sydd a lefel uwch. Ar yr ynysoedd
gorllewinol, ceir anifeiliad tebyg i'r rhai ar gyfandir Asia. Mae nifer o'r
rhywogaethau o famaliaid mawr megis Teigr Sumatra, Rheinoseros Java, yr
Orangutan, yr Eliffant ac eraill mewn perygl o ddiflannu. Mae llawer o'r
fforestydd trofannol wedi eu colli yn y blynyddoedd diwethaf, oherwydd torri
coed, llawer ohono yn anghyfreithlon, a llosgi'r coed yn fwriadol.

Disgrifiodd y naturiaethwr o Gymro, Alfred Russel Wallace, y llinell rhwng
rhywogaethau Asiaidd a rhywogaethau Awstralaidd, a elwir yn Linell Wallace.
Mae'n gwahanu Kalimantan a Sulawesi, yna'n gwahanu Lombok a Bali. I'r dwyrain
o'r llinell yma, mae'r anifeiliaid a phlanhigion o fathau Awstralaidd.



https://cy.wikipedia.org/wiki/Harri_VIII,_brenin_Lloegr

Brenin Lloegr o 22 Ebrill 1509 hyd ei farwolaeth oedd Harri VIII (28 Mehefin
1491 – 28 Ionawr 1547). Roedd hefyd yn Arglwydd Iwerddon (Brenin Iwerddon yn
ddiweddarach) ac yn hawliwr ar deyrnas Ffrainc. Harri oedd yr ail deyrn yn Nhŷ'r
Tuduriaid, gan olynu ei dad, Harri VII.

Yn nheyrnasiad Harri VIII penderfynwyd 'uno' Cymru a Lloegr fel uned gyfreithiol
(gweler Deddfau Uno 1536 a 1543).

Harri VIII a sefydlodd Eglwys Loegr. Ar ei orchymyn ef diddymwyd y mynachlogydd
yng Nghymru a Lloegr yn 1537.

Ganwyd Harri VIII ym Mhalas Greenwich, ger Llundain, yn drydydd plentyn i Harri
VII, brenin Lloegr ac Elisabeth o Efrog. Dim ond tri o frodyr neu chwiorydd
Harri a oroesodd plentyndod, sef Arthur, Tywysog Cymru, Marged a Mari; y rhai a
fu farw oedd Elisabeth Tudur, Edmwnd Tudur, Dug Somerset a Catherine Tudur. Ym
1493, ag yntau'n ddeuflwydd oed, apwyntwyd Harri yn Gwnstabl Castell Dover ac
Arglwydd Warden y Cinque Ports. Ym 1494, crewyd yn Ddug Efrog. Apwyntwyd yn
ddiweddarach yn Iarll Marsial Lloegr ac Arglwydd Raglaw Iwerddon. Derbyniodd
Harri addysg o'r safon uchaf gan diwtoriaid blaengar, gan ddod yn rhugl mewn
Lladin, Ffrangeg a Sbaeneg. Gan y disgwylwyd i'w frawd hŷn, y Tywysog Arthur,
etifeddu'r orsedd, paratowyd Harri ar gyfer gyrfa yn yr eglwys.

Ym 1502, bu farw Arthur yn 15 oed. Wedi ei farwolaeth, disgynodd ei
ddyletswyddau i Harri, a ddaeth yn Dywysgo Cymru. Ail-gydiodd Harri VII yn ei
ymdrechion i greu cynghrair rhwng Lloegr a Sbaen odan sêl priodas, gan gynnig
Harri yn ŵr i gweddw Arthur, Catrin o Aragón, sef plentyn ifengaf a oroesodd i
Fernando II, brenin Aragón a Isabel I, brenhines Castilla.

Fel arfer, er mwyn i'r tywysog newydd briodi gweddw ei frawd, buasai'n rhaid
gwneud cais am ollyngiad gan y Pab er mwyn goruwchreoli y rhwystr o affinedd,
fel y dywed yn llyfr Lefiticus "Os bydd brawd yn priodi gwraig ei frawd byddent
yn aros yn ddi-blant". Mynodd Catrin nad oedd ei phriodas â'r tywysog Arthur
wedi cael ei gyflawni. Ond, cytunodd Lloegr a Sbaen y buasai gollyngiad gan y
Pab yn ddoeth er mwyn cael gwared ar unrhyw amheuaeth ynglyn â chyfreithlondeb y
briodas.

Achosodd di-amyneddgaraeth mam Catrin, y Frenhines Isabel I, i'r Pab Iŵl II
addef gollyngad ar ffurf Bwla Pabaidd. Felly, 14 mis wedi marwolaeth Arthur
roedd Catrin a Harri am briodi, ond erbyn 1505, roedd Harri VII wedi colli
diddordeb yn y gynghrair, a datganodd yr Harri ifengaf fod y briodas wedi cale
ei drefnu heb ei gytundeb.

Parhaodd symudiadau diplomyddol ynglyn a tynged y briodas a gynnigwyd hyd
marwolaeth Harri VII ym 1509. Priododd Harri â Catrin, ag yntau ond yn 17 oed,
ar 11 Mehefin 1509, a coronwyd y ddau ar 24 Mehefin 1509, yn Abaty San Steffan.

Ychydig ddyddiau wedi ei gorono, arestiodd dau o weinidogion mwyaf amhoblogaidd
ei dad, Syr Richard Empson ac Edmund Dudley. Cawsont eu cyhuddo'n ddi-sail o
uwchel frad a dieinyddwyd hwy ym 1510. Daeth hyn yn un o brif dactegau Harri er
mwyn ymdrin â'r rhai a safai yn ei ffordd.

Roedd Harri yn bolymath, ac roedd ei lys yn ganolfan ar gyfer datblygiadau
newydd celfyddydol ac ysgoliaethol a gormodaeth cyfareddol, caiff hyn ei
arddangos gan Faes y Defnydd Aur. Roedd yn gerddor, awdur a bardd galluog.
"Pastime with Good Company" neu "The Kynges Ballade" yw ei gyfansoddiad
cerddorol mwyaf adnabyddus. Roedd yn gamblwr a chwaraewr dis o fri, ac roedd yn
rhagori mewn chwaraeon, yn enwedig ymwanu, hela, a tenis brenhinol. Roedd hefyd
yn adnabyddus am ei gysegriad cryf i Gristnogaeth.

Ym 1511, datganodd y Pab Iŵl II Gynghrair Sanctaidd yn erbyn Ffrainc. Tyfod y
gynghrair yn gyflym i gynnwys nid yn unig Sbaen a'r Ymerodraeth Lân Rufeinig,
ond hefyd Lloegr. Penderfynnodd Harri ddefnddio'r digwyddiad fel esgus i ymestyn
ei ddeiliadau yng ngogledd Ffrainc. Casglodd Gytundeb San Steffan, sef addewid o
gymorth cilyddol gyda Sbaen yn erbyn Ffrainc, ym mis Tachwedd 1511, a paratodd i
gymryd rhan yn Rhyfel Cynghrair Cambrai. Ym 1513, goresgynodd Harri Ffrainc a
gorchfygwyd y fyddin Ffrengig gan ei luoedd ym Mrwydr y Spurs. Goresgynodd ei
frawd-yng-nghyfraith, Iago IV, brenin yr Alban Loegr yn ôl ewyllys Louis XII,
brenin Ffrainc, ond ni lwyddodd i ddenu sylw Harri oddiar Ffrainc. Cafodd yr
Albanwyr eu gorchfygu'n drychinebus ym Mrwydr Flodden Field ar 9 Medi 1513.
Ymysg y marw roedd brenin yr Alban, a daeth a'r frwydr a ymglymiad yr Alban yn y
rhyfel i ben.

Ar 18 Chwefror 1516, roddodd y frenhines Catrin eni i blentyn cyntaf Harri i
oroesi genedigaeth, Mari, Tywysoges Lloegr, a deyrnasodd yn ddiweddarach fel
Mari I, brenhines Lloegr. (Ganwyd mab, Harri, Dug Cernyw, ym 1511 ond goroesodd
ychydig wythnosau yn unig.)



https://cy.wikipedia.org/wiki/Gwlad

Tiriogaeth ddaearyddol ydy gwlad. Caiff ei diffinio'n aml fel cenedl (bro
ddiwylliannol) a gwladwriaeth (ardal wleidyddol). Yn nhermau cydnabyddiaeth
swyddogol ar lefel ryngwladol, yn arbennig ar gyfer aelodaeth lawn o'r
Cenhedloedd Unedig, rhoddir y flaenoriaeth i'r ystyr wleidyddol (er enghraifft,
ni chaiff Cymru, Lloegr na'r Alban eu hystyried fel gwledydd llawn yn yr ystyr
gwleidyddol fel rheol: maent yn genhedloedd a gwledydd o fewn gwladwriaeth
sofran y Deyrnas Unedig, er nad yw'r Deyrnas Unedig ei hun yn genedl a bod rhai
pobl yn dadlau ei bod yn wladwriaeth yn unig yn hytrach na gwlad go iawn).

Ond nid yr ystyr wleidyddol yn unig sy'n cyfrif ym marn nifer o bobl, yn
arbennig o genhedloedd llai y byd. Mae diffinio gwlad felly yn bwnc dadleuol.
Mae nifer o Saeson yn dadlau nad yw Cymru yn wlad, a nifer o Gymry yn dadlau ei
bod hi. Yn yr un modd mae mwyafrif helaeth y Tibetiaid yn meddwl fod Tibet yn
wlad. Roedd hi'n wlad annibynnol, sofran tan i Tsieina ei goresgyn yn y 1950au
ac felly, ym marn y Tibetiaid a'u cefnogwyr, mae hi'n dal i fod yn wlad heddiw,
er bod llywodraeth Gweriniaeth Pobl China yn ei hystyried yn dalaith
ymreolaethol o fewn Tsieina.



https://cy.wikipedia.org/wiki/Elisabeth_II,_brenhines_y_Deyrnas_Unedig

Elisabeth II (Elizabeth Alexandra Mary) (ganwyd 21 Ebrill 1926), Teitl
Swyddogol :Elizabeth yr Ail, Brenhines, trwy Ras Duw, Deyrnas Unedig Prydain
Fawr a Gogledd yr Iwerddon a'i Theyrnasoedd a'i Thiriogaethau eraill, Pennaeth y
Gymanwlad, Amddiffynnydd y Ffydd.

Yn ogystal â bod yn Frenhines Prydain Fawr a Gogledd Iwerddon, mae Elisabeth II
yn Bennaeth Gwladwriaeth yng Nghanada, Awstralia, Seland Newydd, Jamaica,
Barbados, Bahamas, Grenada, Papua Gini Newydd, Ynysoedd Solomon, Twfalw, Saint
Lucia, Saint Vincent a'r Grenadines, Antigwa a Barbiwda, Belîs a Saint Kitts a
Nevis, lle mae hi'n cael ei chynrychioli gan Lywodraethwr Cyffredinol. Mae hi
hefyd yn Bennaeth y Gymanwlad.

'Brenhines Teyrnas Unedig Prydain Fawr a Gogledd Iwerddon, Pennaeth Y Gymanwlad
a Llwydrewog Eglwys Loegr' er marwolaeth ei thad Siôr VI ym 1952.

Cyfeirir ati yn arferol fel Ei Mawrhydi neu y Frenhines neu'r ddwy, ond mae
gweriniaethwyr ac eraill ym Mhrydain nad ydynt yn cefnogi'r frenhiniaeth yn
cyfeirio ati weithiau fel "Mrs Windsor." Yng Nghymru fe'i gelwir weithiau yn "yr
hen Sidanes" ('Sidanes' oedd y llysenw Cymraeg, digon parchus, ar y frenhines
Elisabeth I).

Elisabeth yw merch hynaf Y Tywysog Albert, Dug Efrog (yn hwyrach, Brenin Siôr
VI) a'i wraig Elisabeth Bowes-Lyon. Ganwyd y Dywysoges Elisabeth ar y 21 Ebrill
1926 yn 17 Stryd Bruton, Mayfair, Llundain. Gafodd ei bedyddio yng ngapel
preifat ym Mhalas Buckingham gan Cosmo Lang, Archesgob Efrog, ar 29 Mai. Ei
rhieni bedydd oedd ei nain a'i thaid, Siôr V a Brenhines Mari; ei modrybion y
Dywysoges Mari a Lady Elphinstone; y Dywysog Arthur, Dug Connaught a Strathearn;
a'i nain (ar yr ochr ei fam) Cecilia Bowes-Lyon, Duges Strathmore a Kinghorne.
Cafodd Elisabeth ei henw gan ei mam a'r Frenhines Alexandra a Brenhines Mari.
Lilibet oedd Elisabeth yn cael ei galw ymysg ei theulu.

Fe fuodd Elisabeth yn agos i'w thaid, Siôr V, ac fe fuodd ei phresenoldeb yn
help mawr iddo wella o'i salwch yn 1929. Ei chwaer oedd y Dywysoges Margaret a
anwyd yn 1930. Cafodd y ddwy ohonyn nhw eu haddysg gartref gan Marion Crawford
(neu "Crawfie"). Yn hwyrach, cyhoeddodd Marion Crawford fywgraffiad o fywydau'r
chwiorydd yn y llyfr The Little Princesses. Roedd y llyfr yn sgandal ac nid oedd
y teulu yn hapus. Mae'r llyfr yn fanwl ac yn disgrifio hoffter Elisabeth at
geffylau a chŵn ac yn disgrifio ymhellach fod gan Elisabeth agwedd gyfrifol.
Dywedodd llawer o bobol eraill yr un peth. Disgrifiodd Winston Churchill y
Dywsoges Elisabeth fel "cymeriad. Mae mwy o awdurdod amdani." Roedd ei
chyfnither Margaret Rhodes yn ei disgrifio hi fel "merch hapus, synhwyrol sy'n
ymddwyn yn dda".

Er y symudwyd llawer o blant fel ifaciwîs, er mwyn dianc o Lundain a dinasoedd
eraill a oedd yn cael eu bomio gan y Natsïaid, gwrthododd y fam Elisabeth yr
awgrym am symud y teulu i Ganada. Yn ystod y rhyfel arosodd y teulu mewn Castell
Windsor.



https://cy.wikipedia.org/wiki/Dylunio

Caiff dylunio, ei ystyried fel arfer yn arlunio, peirianneg, pensaerniaeth, ac
ym meysydd creadigol eraill. Yn y broses o ddylunio, mae dylunydd fel arfer yn
ystyried agweddau estheteg, gweithrediad, a nifer o elfennau eraill sy'n gofyn
am ymchwil, meddwl, modelu, addasu, ac ail-ddylunio helaeth.

Mae nifer fawr o athroniaethau sy'n tywys dylunio a gwerthoedd dylunio, gan fod
agweddau gwahanol ar gyfer pob elfen o ddylunio, ac ar gyfer pob ffordd o feddwl
a phob dylunydd unigol. Defnyddir athroniaeth dylunio ar gyfer penderfynu
targedau. Gall targed dylunio fod yn rhywbeth megis datrys problemau unigol
pwysig yr elfen lleiaf, hyd at targedau dylanwadol, hynod o holistig a
delfrydol. Defnyddir targedau fel arfer er mwyn tywys dylunio, er gall hyn
gwrth-ddweud y targedau syml, ac arwain at gwestiynnu pwrpas y dylunio. Dros
amser hir, fe all hyn wella safon y dylunio.

Ystyrir ddylunio'n aml yn ffurf fwy llym o Arlunio, neu yn Arlunio gyda phwrpas
penodedig. Gwelir y gwahaniaethu yn bennaf pan mai rhywyn heblaw'r arlunydd sy'n
penderfynu'r pwrpas. Mewn Graffeg, gwelir y gwahaniaethu yn aml rhwng Celf gain
a Chelf masnachol.

Ystyrir peiriannu'n aml yn ffurf fwy llym o ddylunio. Gellid dadlau fod
peiriannu a dylunio yn rhan o'r un broses neu dim ond yn rhannu elfennau, gan
ddibynnu ar ddisgyblaeth y dylunio. Mae'r ddau yn ffurf o ddatrys problemau,
gyda'r diffiniad rhwng y ddau yn bodoli yn y defnydd o sylfaenau gwyddonol a
mathemategol mewn peiriannu. Gall faint o wyddoniaeth a dylunio a ddefnyddir
gwestiynnu os yw'r broses yn un o beirianneg neu wyddoniaeth; o fath
cymdeithasol neu naturiol.



https://cy.wikipedia.org/wiki/DNA

Moleciwl (polymer) yw DNA, sef asid deocsiriboniwcleig, sy'n cynnwys wybodaeth
etifeddol popeth byw, y côd genetig. Mae DNA wedi`i wneud o'r elfennau carbon,
hydrogen, ocsigen, ffosfforws a nitrogen. Gydag RNA, mae'n un o'r asidau
niwcleig.

Darganfu Friedrisch Miescher DNA ym 1869 heb ddeall ei pwrpas. Darganfu James
Watson a Francis Crick, ynghyd a Maurice Wilkins adeiledd DNA ym 1953. Mae dwy
gadwyn o niwcleotidau gyda'r DNA a mae niwcleotid sy'n moleciwlau llai
(monomerau) a wedi'i wneud o siwgr pentos, bas nitrogenaidd a grŵp ffosffad.
Mae'r dwy gadwyn o niwcleodidau yn ffurfio helics dwbl a chadwyd y dwy gyda'i
gilydd gan bondiau hydrogen sy'n cysylliau'r basau y dwy gadwyn yn wan (paru
basau cyflenwol). Adenin (A), Thymin (T), Gwanin (G) a Cytosin (C) yw'r pedair
bas y DNA. Mae Adenin o hyd yn cysylltu trwy dai bondiau hydrogen a Thymin. A
mae Gwanin o hyd yn cysylltu trwy tri bondiau hydrogen a Cytosin. Mae llawer o
baru basau cyflenwol mewn DNA, ond fod pob tri ohonyn yn côd tripled. Fel hynny,
Mae nifer o godau tripled a pob un ym golygu un o'r 20 asid amino, asid sy'n
cael ei cynnwys mewn proteinau. O ganlyniad, mae'r trefn y basau (a'r codau
tripled hefyd) yn achosi'r trefn asid amino mewn proteinau - a mae hynny'n
golygu fod y wybodaeth am adeiledd prodeinau mewn y DNA. Gall y DNA
trawsgrifio'r wybodaeth hwn i'r mRNA i wneud proteinau mwen ribosomau y cell.

Mae angen dyblygiad DNA wrth i gellau rannu (mitosis) Gall y DNA cynhyrchu copi
ei hyn trwy ensymau a moleciwlau cludo arbennig. I wneud hynny, mae ensym yn
rhannu'r DNA i'r dwy niwcleotidau ac ar un pryd mae pob niwcleotid yn dechrau
cynhyrchu niwcleotid newydd. Wedi'r gorffen y proses hyn, mae dwy DNA newydd,
pob un gyda un niwcleotid hen ac un niwcleotid newydd.



https://cy.wikipedia.org/wiki/D%C5%B5r

Yr hylif mwya cyffredin ar y ddaear yw dŵr, gyda thua 70% o arwyneb y ddaear
wedi ei gorchuddio gan yr hylif ar ffurf cefnforoedd, moroedd, afonydd,
llynnoedd a'r pegynnau iâ.

Ocsigen a hydrogen yw'r cyfansoddyn hwn, gyda'r fformiwla gemegol: H2O. Dŵr
wedi'i rewi yw iâ; ager yw anwedd dŵr.

Mae'r corff dynol yn cynnwys rhywle rhwng 55% a 78% o ddŵr, yn dibynnu ar faint
y corff hwnnw. Pan mae'r corff dynol yn derbyn dŵr drwy'r ceg fe â'i i’r stumog
cyn mynd i mewn i’r gwaed ac oddi yno i’r celloedd cyn diweddu yn yr arenau fel
troeth. Er mwyn gweithio'n iawn, mae'r corff angen rhwng un a saith litr o ddŵr
pob dydd gyda'r union faint yn dibynnu ar sawl ffactor: pa mor weithgar yw'r
corff, tymheredd y corff, lleithder yr amgylchedd o'i gwmpas ayb. Drwy fwyta ac
yfed mae'r corff yn derbyn y dŵr hwn. Mae'r farn gyffredinol yn mynnu fod rhwng
6 - 7 gwydriad o ddŵr yn lleiafswm y dylid ei yfed.

Beth ydy berwbwynt dŵr? Yn anffodus - fel cymaint o ffeithiau gwyddonol mae’r
ateb yn dibynnu ar eich safbwynt. Oherwydd gwasgedd isel yr awyr ar ben Mynydd
Everest mae dŵr yn berwi ar ddim ond 70 gradd canradd. Dim gobaith am baned
rhesymol o de yno, felly. Cyfeiria’r 100 gradd at wasgedd safonol awyr ar lefel
y môr. Yn “Hafan Eryri”, caffi newydd yr Wyddfa, bydd tegell yn berwi ar tua 97
gradd. Ond beth os plymiwch i ddyfnderoedd y môr? Yno mae’r gwasgedd yn
cynyddu’n sylweddol - tuag un atmosffer ar gyfer pob 10 metr. Mi fyddai paned
wedi’i baratoi (a’i yfed) ar waelod pwll nofio Bangor yn mesur dros 110 gradd
braf ! Dros y tair blynedd diwethaf mae tîm o Brifysgol Bremen wedi bod yn mesur
tymheredd dŵr yn codi o simneiau folcanig 3 cilomedr o dan wyneb yr Iwerydd. Yno
daethant o hyd i’r dŵr poethaf a fesurwyd erioed - 464 gradd canradd. Ond ar
wasgedd o 300 atmosffer mae pethau rhyfedd yn digwydd i ddŵr. Nid yw’n berwi,
fel y cyfryw, ond yn gweddnewid yn ddi-dor o hylif i anwedd - nid oes “swigod”.
Gelwir hwn yn hylif uwch-gritigol. Dyma’r tro cyntaf i’w gweld ar y ddaear y tu
allan i’r labordy. Bydd dŵr uwch-gritigol yn ymdoddi mineralau a metalau - megis
aur a haearn - o’r creigiau yn effeithiol iawn, a thybir mai dyma darddiad
llawer o halwynau’r môr. Wedi dod o hyd i, ac astudio’r, simneiau hyn bydd modd
dysgu llawer am y prosesau sy’n creu’r moroedd a chynnal y bywyd sydd ynddynt.

Ym Medi 2015 cyhoeddodd NASA fod un o'u cerbydau gofod, Curiosity, wedi
darganfod olion dŵr ar ochrau un o geudyllau Mawrth, sef Gale. Ceir cafnau ar
ochr y ceudwll (sy'n 154 km (96 mill) mewn diameter sy'n debyg i greithiau a
adewir pan fo dŵr wedi llifo. Eisioes yn Rhagfyr 2012, roedd gwyddonwyr wedi
cyhoeddi fod dadansoddiad o bridd y blaned a analeiddiwyd gan Curiosity wedi
awgrymu'r posibilrwydd y bu yno ddŵr ar un cyfnod, gan y canfuwyd yno foleciwlau
dŵr, swlffwr, clorin a chyfansoddion organig. Mae dŵr yn hanfodol i fywyd, ac yn
un o'r pethau pwysicaf mae gwyddonwyr y gofod yn chwilio amdano.

Y pedwar lle mwyaf tebygol o fod a dŵr arnynyt yw Y Blaned Mawrth, Titan (un o
leuadau Sadwrn), Europa (un o leuadau Iau) ac Enceladus (lleuad arall Sadwrn).
Yn y tabl canlynol, edrychir ar y tebygolrwydd; nodir hefyd, er mwy eu cymharu -
y Ddaear a'n lleuad:



https://cy.wikipedia.org/wiki/Chwyldro_Rwsia

Cyfres o wrthryfeloedd yn Rwsia a gyrhaeddodd ei huchafbwynt yn 1917 oedd
Chwyldro Rwsia. Yn ystod y chwyldro hon sefydlwyd llywodraeth dros dro yn lle
rheolaeth y Tsar a arweiniodd at sefydlu yr Undeb Sofietaidd. Parharodd y
wladwriaeth honno hyd at ei chwymp ym 1991.

Roedd dau gyfnod i Chwyldro Rwsia. Y cyfnod cyntaf oedd Chwyldro Chwefror yn
1917, pan sefydlwyd llywodraeth ddemocrataidd yn lle teyrnas Nicholas II o
Rwsia. Yn ystod yr ail gyfnod, Chwyldro Hydref, roedd y sofietau a gafodd eu
hysbrydoli gan y Bolsieficiaid am sefydlu llywodraeth dros dro.

Un o'r rhesymau pam y cychwynodd Chwyldro Chwefror oedd y ffaith nad oedd digon
o fwyd gan y bobl ac anfodlonrwydd ynghylch rôl y wlad yn ystod y Rhyfel Byd
Cyntaf. Yn ystod mis Chwefror roedd trodd protest yn frwydr gyda phobl y trefi
yn brwydro yn erbyn yr heddlu a'r milwyr. Ymunodd mwyafrif milwyr Petrograd âyn
ymuno â'r chwildro 'r chwyldro ac o ganlyniad gorfodwyd y Tsar Nicholas II i
ymddiswyddo o'i frenhiniaeth.

Rhwng mis Chwefror a mis Hydref 1917 roedd anarchyddion a Bolsieficau yn ceisio
ysbarduno'r chwyldro. Ym mis Gorffennaf roedd adran milwrol y Bolsiefic, adran
mawr gweithwyr Bolsiefic ac anarchyddion Petrograd yn ceisio creu gwrthryfel
sifil ym Mhetrograd, ond doedd hynny ddim yn llwyddiannus.

Arweinydd Chwyldro Hydref oedd Lenin a derbynnodd ideoleg Karl Marx. Fel hyn
mewn gwirionedd y cychwynodd comiwnyddiaeth. Yn wahanol i Chwyldro Chwefror
cynllunwyd Chwyldro Hydref yn fanwl. Ar 7 Tachwedd, 1917 daeth cwymp y
llywodraeth dros dro o dan Aleksandr Kerensky gan chwyldrowyr Lenin. Trowyd
llywodraeth democrataidd rhyddfrydol i un gomiwnyddiaeth a daeth y chwyldro i
ben.

Sylwer bod Rwsia yn defnyddio Calendr Julius cyn 1918 a chalendr Gregori ers
hynny



https://cy.wikipedia.org/wiki/Cernyw

Un o'r gwledydd Celtaidd yw Cernyw (Cernyweg: Kernow; Saesneg: Cornwall), yn
ne-orllewin Prydain. Mae hefyd yn Gyngor Sir (neu Awdurdod unedol) gyda'i dref
gweinyddol yn Truro. Mae'n ffinio â Dyfnaint ar y tir ac yn gorwedd rhwng Môr
Iwerddon a'r Môr Udd. Ystyrir Ynysoedd Syllan neu Scilly hefyd yn rhan o Gernyw.

Truro yw'r unig ddinas, a hefyd y brifddinas. Mae prif drefi'r wlad yn cynnwys
Newquay, Bodmin, St Austell, Camborne, Redruth a Padstow. Mae Cernyw yn enwog am
fod yn lle dda i fynd am wyliau am ei fod yn dwymach ar gyfartaledd nac unrhyw
le arall yng ngwledydd Prydain, ac am ei fod yn lle arbennig am syrffio.

Mae Cernyw hefyd yn enwog am ei phasteiod cig a'i mwynfeydd alcam, ac am Senedd
y Stanorion neu Fwynwyr sy'n dal i fynnu mai ganddi hi mae'r hawl i reoli'r
wlad. Piran yw nawddsant Cernyw, a'i faner yn groes wen ar gefndir du. Mae
mudiad cenedlaethol gwleidyddol yng Nghernyw, ond nid yw'r pleidiau megis Mebyon
Kernow a Phlaid Genedlaethol Cernyw wedi gwneud fawr o farc hyd yma, er iddynt
gipio ambell sedd ar gynghorau lleol.

Cynhelir Gorseth Kernow (Gorsedd Cernyw) yn flynyddol i hyrwyddo'r iaith
Gernyweg a diwylliant Cernyw.

Pentir sylweddol ym mhen de-orllewinol eithaf Prydain Fawr sy'n ymestyn allan
i'r Cefnfor Iwerydd rhwng y Môr Celtaidd i'r gogledd a'r Môr Udd i'r de yw
Cernyw. Penrhyn Pedn an Wlas neu Land's End yw pwynt mwyaf deheuol Cernyw a
Phrydain (John o Groats yn yr Alban yw pwynt mwyaf gogleddol yr ynys). Nodweddir
yr arfordir gan nifer o faeau creigiog a thraethau braf. Mae arfordir y gogledd
yn llawer mwy ysgythrog a chreigiog nag arfordir y de, lle ceir baeau mawr
agored.

Mae'r poblogaeth oddeutu 534,300, ac mae ei arwynebedd yn 3,563 km2 (1,376 mi
sg).

Creigiau Hen Dywodfaen Coch a Defonaidd sy'n nodweddi daeareg solid yr ardal;
mae'r creigiau hyn yn torri trwodd yn fryniau isel yma ac acw, yn enwedig ger yr
arfordir ac ar Waun Bodmin, lle ceir Bron Wennyly (Brown Willy, 419m), pwynt
uchaf Cernyw.

Mae hanes Cernyw fel gwlad fasnach yn dechrau gyda'i chysylltiadau â
marsiandïwyr Môr y Canoldir a oedd yn cael eu denu yma gan y mwynfeydd tun.
Roedd tun yn cael ei gynhyrchu yng Nghernyw ers Oes yr Efydd; roedd y metel yn
arbennig o bwysig gan ei fod yn cael ei gymysgu â chopr i gynhyrchu efydd.

Gelwid Cernyw yn Cornubia gan y Rhufeiniaid, ond nid oes llawer o olion
Rhufeinig wedi eu darganfod yma. Erbyn y cyfnod yma roedd tun i'w gael yn haws o
Benrhyn Iberia, felly roedd pwysigrwydd economaidd yr ardal yn llai. Wedi i'r
Rhufeiniaid adael ymddengys fod Cernyw yn rhan o deyrnas Frythonig Dumnonia neu
Dyfnaint.

Erbyn yr 8fed ganrif roedd Dyfnaint wedi ei goresgyn gan yr Eingl-Sacsoniaid.
Enillodd y Brythoniaid frwydr yn "Hehil" yn 721, ond yn 838 gorchfygwyd
cynghrarir o Frythoniaid a Daniaid gan Egbert, brenin Wessex. Yn 936, nodir i
Athelstan osod Afon Tamar fel ffin orllewinol Wessex.

Erbyn 1066 ystyrid Cernyw yn rhan o Deyrnas Lloegr, ond roedd ganddi rywfaint o
annibynniaeth yn parhau fel is-deyrnas. Diorseddwyd brenin olaf Cernyw, Cadog,
gan y Normaniaid. Bu gwrthryfel yn 1497, gan ddechrau ymhlith y mwynwyr tun,
oedd yn gwrthwynebu cynnydd yn y trethi. Dywedir i ugain y cant o boblogaeth
Cernyw gael ei lladd yn y gwrthryfel yma. Yn 1755 tarawyd arfordir Cernyw gan
tsunami a achoswyd gan ddaeargryn mawr Lisbon. Ffurfiwyd plaid genedlaethol
Mebyon Kernow yn 1951 i geisio ennill hunanlywodraeth. Nid yw'r blaid wedi
llwyddo i ennill sedd yn Nhy'r Cyffredin hyd yma.

Mae tua mil o bobl yn siarad fersiynau cyfoes o'r iaith Gernyweg. Mae'r rhan
fwyaf o siaradwyr yn defnyddio Kernewek Kemmyn, sydd wedi'i seilio ar
lenyddiaeth Gernyweg Canol gydag orgraff i gynrychioli'r seiniau tybiedig. Hefyd
mae defnyddwyr Kernewek Unyes (Cernyweg Unedig) a Kernewek Unyes Amendys (CU
adolygedig) gydag orgraff Cernyweg Canol wedi'i safoni. Gwell gan rai siaradwyr
ddefnyddio Cernyweg Diweddar, sef iaith yr 17eg a'r 18goedd.

Bu farw Dolly Pentreath, siaradwr olaf y Gernyweg yn ôl y chwedl yn 1777, ond
mae tystiolaeth i siaradwyr eraill fyw tan ddechrau'r 19g. Gwnaeth yr iaith
oroesi ar dafodau pysgotwyr i ryw raddau hyd ddiwedd y bedwaredd ganrif ar
bymtheg (ni wnaed yr ymchwil angenrheidiol ar y pryd). Mae peth adferiad yn
digwydd nawr. O'r chwe iaith Geltaidd, Cernyweg ydyw'r debycaf i'r Gymraeg, er
iddi serch hynny fod yn nes at y Llydaweg mewn rhai pethau.



https://cy.wikipedia.org/wiki/Siwgr

Math o garbohydrad yw siwgr neu siwgwr, defnyddir mewn bwyd ar ffurf grisialau,
sef swcros. Y siwgr sydd i'w gael mewn celloedd planhigion neu anifeiliaid yw
glwcos.

Mewn biocemeg, mae siwgr yn foleciwl carbohydrad syml, sef monosaccharid a
disaccharid. Mae siwgr yn cynnwys y grŵp aldehyd (-CHO) neu grŵp keton (C=O) gan
fondiau dwbl carbon-ocsigen a mae'r siwgr mwyaf cyffredin yn (CH2O)n gan yr n yn
rhwybeth rhwng 3 a 7. Beth bynnag, mae deoxyribos yn eithriad am fod ef yn siwgr
heb ocsigen.

Rhennir siwgr ar ôl ei cynnwys carbon hefyd, ac er enghraifft mae siwgr trios
(C3H6O3) a siwgr pentos. Mae siwgr pentos yn cynnwys ribos a deocsiribos sydd
mewn asid niwcleig (DNA). Mae siwgr hecsos yn cynnwys glwcos (ATP) sydd yn
bwysig i gynhyrchu ynny. Mae planhigion yn cynhyrchu glwcos (C6H12O6) yn ystod
ffotosynthesis ac yn ei droi hi i starts i'w storio.

Cynhyrchir siwgr o wialenni siwgr, betys siwgr neu palmwydd siwgr. Gwledydd sydd
yn cynhyrchu siwgr yw'n cynnwys Awstralia, Brasil a Thailand, ond mae'r
cynhyrchwyr bennaf yn wledydd America Ladin, y Môr Caribî a'r Dwyrain Pell.



https://cy.wikipedia.org/wiki/Rhyfelgyrch_Gw%C5%B7r_Harlech

Rhyfelgyrch Gwŷr Harlech (Men of Harlech yn Saesneg) yw un o'r caneuon Cymraeg
enwocaf. Ysbrydolwyd yr ymdeithgan, a gyhoeddwyd am y tro cyntaf yn 1794, gan
ddigwyddiad yn ystod Rhyfeloedd y Rhosynnau.

Mae’r geiriau'n sôn am warchae ar Gastell Harlech rhwng 1461 a 1468 yn
Rhyfeloedd y Rhosynnau pan ffodd y frenhines Margaret, gwraig Harri VI o Loegr,
yno. Roedd Siasbar Tudur, ewythr Harri Tudur, wedi bod yn weithgar yn y Gogledd
ar ran y Lancastriaid gan gipio Castell Dinbych yn enw Harri VI. Anfonwyd llu
mawr o filwyr o siroedd Lloegr a'r Gororau i ogledd Cymru i gipio'r cestyll yn
ôl. Daliodd y gariswn o gefnogwyr y Lancastriaid yn Harlech - y blaid a
gefnogwyd gan y mwyafrif llethol o'r Cymry - allan yn erbyn byddin o Iorciaid am
wyth mlynedd.

Cyhoeddodd Edward Jones (Bardd y Brenin) y gân yn ei gyfrol Musical and Poetical
Relicks of the Welsh Bards, ail argraffiad (1794). Daeth yn boblogaidd iawn yn y
19g ac mae'n parhau felly hyd heddiw. Ceir sawl fersiwn o'r gân ar yr un alaw
adnabyddus, yn Gymraeg a Saesneg. Ysgrifenwyd un fersiwn gan John Jones
(Talhaiarn) ('Henffych well i wlad fy nghalon') ac un arall, sy'n fwy gyfarwydd
heddiw, gan Ceiriog ('Wele goelcerth wen yn fflamio'). Cafwyd fersiwn Saesneg
gan W. H. Baker ('Men of Harlech').

Un o'r penodau mwyaf cofiadwy yn y ffilm Zulu yw honno pan genir yr ymdeithgan
gan filwyr y South Wales Borderers gyda Stanley Baker yn eu harwain.



https://cy.wikipedia.org/wiki/Moscfa

Prifddinas Rwsia yw Moscfa (hefyd: Moscow neu Mosgow; Москвá, sef Moscfa yn
Rwsieg). Mae tua 11.2 miliwn o bobl yn byw yn y ddinas (2004) ac mae ei
phoblogaeth yn cynyddu bron bob dydd. Mae'r dref ar lan Afon Moscfa a thua
878.7 km sgwar o arwynebedd.

Lleolir Moscfa yn nhalaith Canol Rwsia yn Rwsia Ewropeaidd. Prifddinas yr Undeb
Sofietaidd oedd hi gynt a hefyd o Muscovy, gwladwriaeth Rwsiaidd fodern gyntaf,
cyn sefydliad Ymerodraeth Rwsia. Mae'r Kremlin, sedd llywodraeth genedlaethol
Rwsia, a'r Sgwâr Coch yn Moscfa.

Lleolir y dref yn yr ardal ranbarthol a enwir Canol Rwsia sydd mewn gwirionedd
yng ngorllewin Rwsia. Roedd hi'n brif ddinas yr Undeb Sofietaidd a hefyd o
Muscvy y Rwsia cyn-ymerodraethol. Mae'r Kremlin sy'n gwasanaethu fel safle y
llywodraeth genedlaethol wedi ei leoli yn y ddinas.

Cyfeirir at y dref mewn dogfennau am y tro cyntaf ym 1147. Ar y pryd roedd hi'n
dref fechan, ond ym 1156 adeiladwyd mur pren a ffos o gwmpas y dref gan y
tywysog Yury Dolgoruky. Er hynny, llosgwyd y dref a lladdwyd ei phobl ym 1177.
Rhwng 1237 a 1238 meddiannodd y Mongoliaid y dref a'i llosgi a llofruddio'i
thrigolion unwaith eto. Ar ôl y cyfnod hwnnw, cryfhaodd y dref eto a daeth yn
brifddinas tywysogaeth annibynnol.

Ym 1300 roedd y Tywysog Daniel, mab Alexander Nevsky yn rheoli'r dref mewn enw,
ond roedd y dref o dan reolaeth y Mongoliaid mewn gwirionedd. Fodd bynnag, roedd
nerth Ymerodraeth Lithiwania yn cynyddu ac - er mwyn gwrthbwyso hynny - rhoddodd
Khan y Mongoliaid rym arbennig i Moscow. Fel hynny, cyfododd Moscow i fod yn un
o'r drefi fwyaf nerthol yn Rwsia.

O 1480 ymlaen, dan reolaeth Ifan III, roedd Rwsia yn wlad annibynnol ac yn tyfu
i fod yn ymerodraeth fawr a oedd yn cynnwys Rwsia, Siberia a nifer o ardaloedd
eraill. Er bod nifer o tsariaid, er enghraifft Ifan yr Ofnadwy, yn ormeswyr,
parheai'r ymerodraeth i dyfu.

Ym 1571, cipiodd Tartariaid Crimea, dan Ymerodraeth yr Otomaniaid, y dref a'i
llosgi. Rhwng 1605 a 1612 meddianai lluoedd Gwlad Pwyl y dref. Bwriad y Pwyliaid
oedd sefydlu llywodraeth newydd yn Rwsia gyda chysyltiad cryf â Gwlad Pwyl. Fodd
bynnag, gwrthryfelodd mawrion Rwsia yn erbyn Gwlad Pwyl yn 1612, ac yn 1613
daeth Michael Romanov yn tsar ar ôl etholiad. Fel hynny dechreuodd hanes y
deyrnlin Romanov.

Roedd Moscow yn brifddinas Rwsia cyn sefydlu St Petersburg ar lan y Môr Baltig
gan Pedr Fawr yn 1700.

Ym 1812 ceisiodd Napoleon oresgyn Rwsia a llosgodd trigolion Moscow eu dinas eu
hynain ar 14 Medi 1812 a ffoi ohoni. Ond bu rhaid i luoedd Napoleon adael y
ddinas oherwydd y tywydd eithafol o oer a phrinder bywyd.

Ers Chwyldro Rwsia ym 1917 Moscow yw prifddinas Rwsia. Symudodd llywodraeth
Lenin i'r ddinas ar 5 Mawrth, 1918.

Ym mis Mehefin 1941, ymosododd lluoedd yr Almaen ar Rwsia (Ymgyrch Barbarossa)
ac anelodd un o'r dair adran y fyddin am Moscow. Ar ôl Brwydr Moscow, gorfodwyd
yr Almaenwyr, a oedd yn dioddef o losg eira yr eira trwm, i droi yn eu holau.
O'r herwydd, "Dinas yr Arwyr" yw llysenw Moscow ers yr Ail Rhyfel Byd.



https://cy.wikipedia.org/wiki/Mamal

Dosbarth o anifeiliaid asgwrn-cefn yw'r mamaliaid (hefyd: mamolion) ac maent yn
anifeiliaid gwaed cynnes. Mae chwarennau tethol gan yr anifeiliaid hyn, er mwyn
rhoi llaeth i'w rhai bach. Mae angen llawer o fwyd arnynt er mwyn cadw'n gynnes,
mwy nag anifeiliaid gwaed oer. Mae gan y rhan fwyaf ohonynt flew neu ffwr ar eu
cyrff i gadw'n gynnes, ond does dim ffwr gan famaliaid y môr, braster sydd yn eu
cadw nhw'n gynnes. Mae'r hwyatbig a'r echidna yn dodwy wyau, mae mamaliaid
eraill yn cael eu geni'n fyw.

Mae tua 4000 o wahanol fathau o famaliaid. Gelwir y rhai sydd yn bwyta
anifeiliaid eraill yn gigysyddion, a'r rhai sydd yn bwyta planhigion yn
llysysyddion.

Ym Mro Morgannwg y darganuwyd y dystiolaeth gynharaf o famaliaid yng Nghymru,
i'r de o Pen-y-bont ar Ogwr mewn chwareli glo. Yma, yn 1947 y darganfuwyd olion
Morganucodon watsoni, anifail bychan tebyg i'r llyg, a oedd yn byw yno tua
200,000 o flynyddoedd yn ôl. Ceir tystiolaeth o esgyrn, ffosiliau a chofnodion
ysgrifenedig (o amser y Rhufeiniaid sy'n taflu golau ar famaliaid sydd wedi hen
ddiflannu, rhai cyn hyned a 225,000 CP. Canfuwyd esgyrn llawer o famaliaid
anghyffredin heddiw mewn ogofâu yng Ngogledd Cymru hefyd e.e. Ogof Bontnewydd,
Cefnmeiriadog, Sir Ddinbych. Ymlith y mamaliaid yn Hen Oes y Cerrig y mae: y
rhinoseros blewog, y mamoth, yr udfil, ceffyl, blaidda bual. Mewn cyfnodau
cynhesach (cyn y rhewlifau), roedd yma hefyd y llew, y rhinoseos trwyngul a'r
eliffant ysgithrsyth.

Erbyn Oes Newydd y Cerrig, dylanwadodd ffermio ar fywyd mamaliaid a daeth cŵn,
geifr, moch a'r ceffyl yn anifeiliaid domestig. Geifr oedd y mwyaf niferus yng
Nghymru - tan ddiwedd yr Oesoedd Canol. Er mwyn sicrhau tir pori, cliriwyd
llawer o goedydd Cymru - a newidiodd hyn llawer ar yr amgylchedd e.e. o'r
boncyffion y daeth y rhan fwyaf o fawnogydd Cymru. Roedd hyn yn dinistrio llawer
o gynefinoedd adar a mamaliaid fel eirth, bleiddiaid a cheirw. Felly wrth i'r
tir amaethyddol gynyddu, lleihaodd y tir gwyllt.

Yn yr hwiangerdd Pais Dinogad o'r 7g, crybwyllir nifer o famaiaid gan gynnwys y
bele coed, y baedd gwyllt, y llwynog, y gath wyllt a'r iwrch. Ceir addurniadau o
famaliaid yn aml iawn mewn hen lawysgrifau, er mwyn dod a fflach o liw i'r
gwaith, a cheir cyfeiriadau at famaliaid yn britho'r Mabinogi ac oddi fewn i
gyfreithiau Hywel Dda. Ceir hefyd enwau lleoedd ac afonydd yn cynnwys cyfeiriad
at famal arbennig.



https://cy.wikipedia.org/wiki/Llanfair_Pwllgwyngyll

Pentref a chymuned ar Ynys Môn yw Llanfair Pwllgwyngyll (neu
Llanfairpwllgwyngyll; Llanfairpwll ar lafar yn lleol). Fe'i lleolir ar ffordd yr
A5 tua 3 milltir i'r gorllewin o Borthaethwy.

Llanfairpwllgwyngyllgogerychwyrndrobwllllantysiliogogogoch yw enw gwneud y
pentref. Ei enw gwreiddiol oedd Llanfair Pwllgwyngyll ond fe'i estynnwyd gan
ddyn lleol yn y bedwaredd ganrif ar bymtheg, ar ôl i'r rheilffordd gyrraedd yr
ynys (1846-1850) i geisio denu twristiaid. Yn ôl Syr John Morris-Jones, teiliwr
lleol a ddyfeisiodd yr enw, ond nid yw'n ei enwi. Dyma'r enw hiraf yng Nghymru,
a'r trydydd hiraf yn y byd. Does fawr neb ond y Bwrdd Croeso yn defnyddio'r enw
hir. Fel arfer mae'r pentref yn cael ei alw yn Llanfairpwll (gan siaradwyr
Cymraeg) neu Llanfair PG (gan siaradwyr Saesneg). Pwllgwyngyll oedd enw'r
dreflan ganoloesol lle safai'r eglwys yn yr Oesoedd Canol (pwll + yr ansoddair
gwyn + coed cyll). Cyfeiria 'Llantysilio' at blwyf eglwysig Llandysilio.

Yn yr Oesoedd Canol roedd plwyf (Llanfair) Pwllgwyngyll yn rhan o gwmwd
Dindaethwy, yng nghantref Menai.

Mae gorsaf reilffordd yma, ar Reilffordd Arfordir Gogledd Cymru, ond mae
mwyafrif y trenau yn mynd trwyddo i Gaergybi neu i Fangor heb aros.

Yn 2011, roedd Llanfairpwll yn ganolbwynt dadl yngylch yr hawl i siarad Cymraeg
ar ôl i berchennog bwyty Carreg Môn yn y pentref wahardd ei staff rhag siarad
Cymraeg tra'n gweithio yno, gan ddweud mai dim ond Saesneg y dylent siarad.



https://cy.wikipedia.org/wiki/Libia

Gwlad yng ngogledd Affrica, sy'n ffinio â'r Môr Canoldir, yw Libia. Mae wedi ei
lleoli rhwng yr Aifft i'r dwyrain, Swdan i'r de-ddwyrain, Chad a Niger i'r de ac
Algeria a Tiwnisia i'r gorllewin. Ei phrifddinas yw Tripoli. Tair rhanbarth
draddodiadol y wlad yw Tripolitania, y Fezzan a Cyrenaica. Mae'r wlad yn un o'r
10 gwlad sy'n cynhyrchu mwyaf o olew drwy'r byd.

Mae rhan fawr o Libia'n gorwedd yn anialwch y Sahara, gyda 1,800,000 kilometr
sgwar (700,000 milltir sgwar). Hi yw'r bedwaredd wlad fwyaf yn Affrica, a'r 17ed
yn y byd. Mae 1.7 miliwn o drigolion y wlad yn byw yn Tripoli, y brif ddinas,
allan o boblogaeth o 6.4 miliwn.

Dros 10 mil o flynyddoedd yn ôl roedd 90% o'r wlad yn llawn o blanhigion a
choed, gyda hinsawdd debyg i wledydd y Canoldir. Dengys tystiolaeth archaeolegol
mai'r Berberiaid oedd yn byw yn y rhan yma o Affrica yn Oes Newydd y Cerrig.
Gallent dyfu cnydau a magu anifeiliaid.

Tua 500 CC roedd dylanwad Ffeniciaid ar yr ardal yn gryf a gwelwyd sefydlu tair
dinas yn yr ardal rydym heddiw'n ei alw'n Tripolis ("tair dinas"). Erbyn 630
roedd yr Hen Roegiaid wedi sefydlu 630 BC, porthladd Cyrene ac yna pedair dinas
arall yn ystod y blynyddoedd dilynol, a galwyd rhain y Pentapolis ("pum dinas").

Ymosododd y Rhufeiniaid ar yr ardal o gwmpas Tripoli) yn 106 CC ac erbyn 64 CC
roedd llengoedd Iwl Cesar wedi cadarnhau a chryfhau'r dair ardal yn Rhanbarth
Rufeinig, gan greu (o ran tiriogaeth) am y tro cyntaf y ffiniau presennol.

Ar y 1af o Fedi 1969 cafwyd coup d'état yn y wlad a daeth Muammar al-Gaddafi i
rym ar ôl trechu'r Brenin Idris tra fod y brenin yn Nhwrci yn cael triniaeth
meddygol.

Yn Chwefror 2011 llifodd ton ar ôl ton o brotestiadau gwleidyddol drwy'r Dwyrain
Canol; ffynhonnell y protestiadau hyn oedd Tiwnisia ac yna'r Aifft yn Ionawr
2011 a gwelwyd ymgyrch gref drwy Lybia i gael gwared â Gaddafi a'i ddull
unbeniaethol o reoli. Dyw hyn ddim yn syndod o gofio fod y ddwy wlad yma
(Tiwnisa a'r Aifft) o fewn tafliad carreg i Lybia (ffiniau dwyreiniol a
gorllewinol).

Ar yr 17fed o Fawrth pasiwyd "mesur 1973" gan Gyngor Diogelwch y Cenhedloedd
Unedig o 10 pleidlais i 0 gyda Rwsia, Tseina ac India yn ymatal. Roedd y mesur
yn caniatau gwaharddiad hedfan ac i warchod trigolion Lybia "drwy unrhyw ddull
angenrheidiol". Deuddydd wedyn roedd Awyrlu Ffrainc wedi ymosod ar 4 o danciau
Gadaffi.

Mae Libia'n wlad ffynnianus sy'n elwa o'r cyfoeth olew a geir yn Niffeithwch
Libia a mannau eraill yn ne'r wlad.



https://cy.wikipedia.org/wiki/Irac

Gwlad yn y Dwyrain Canol yn ne-orllewin Asia yw Gweriniaeth Irac neu Irac
(Arabeg: العراق al-‘Irāq neu al-Erāq, Cyrdeg: عيَراق), sydd yn cynnwys y rhan
fwyaf o Fesopotamia, gogledd-orllewin cadwyn y Zagros a dwyrain Anialwch Syria.
Mae'n ffinio â Sawdi Arabia a Ciwait i'r de, Gwlad Iorddonen i'r gorllewin,
Twrci i'r gogledd, Syria i'r gogledd-orllewin ac Iran i'r dwyrain. Mae gan y
wlad arfordir cyfyng ar Gwlff Persia.

Ystyrir Irac fel y man lle ymddangosodd y gymdeithas sefydlog gyntaf yn y byd
gyda holl nodweddion "gwareiddiad" – sef gwareiddiad hynafol Swmeria. Bu Irac o
dan chwydd wydyr y byd yn y 1990au a'r 2000au oherwydd Rhyfeloedd y Gwlff ac
ymyrraeth yr Unol Daleithiau yn yr ardal gan gynnwys dymchweliad yr Arlywydd
Saddam Hussein, ffurfio llywodraeth ddemocrataidd newydd a'r gwrthdaro
gwleidyddol ac ethnig sydd wedi rhwygo'r wlad byth ers hynny.

Mae mwyafrif Irac yn ddiffeithdir, ond mae'r ardal rhwng y ddwy brif afon, Afon
Ewffrates ac Afon Tigris, yn dir ffrwythlon. Mae gogledd y wlad yn fynyddig yn
bennaf, gyda'i phwynt uchaf yn 3 611 metr, a elwir yn lleol yn Cheekah Dar
(Pabell Ddu). Mae gan Irac arfordir cyfyng ar Gwlff Persia.

Mae Gweriniaeth Irac wedi ei sefydlu ar dir a abnabyddir yn hanesyddol fel
Mesopotamia, sy'n ffurfio'r rhan fwyaf o fraich ddwyreiniol y Cilgant
Ffrwythlon. Dyma oedd cartref nifer o'r gwareiddiadau cynharaf. Oherwydd hyn,
gelwir yr ardal yn aml yn 'Grud Gwareiddiad'. Roedd yn gartref i ymerodraeth
Akkad yn y gogledd a Swmeria ac yna Babilonia yn y de. Ymhlith ei dinasoedd
enwog yn y cyfnod hwnnw gellid crybwyll Ur y Caldeiaid (dinas enedigol Abraham),
Babilon (lle codwyd y Gerddi Crog enwog), Erek a Nimrwd.

Yn sgîl cwymp Babilonia bu Mesopotamia dan reolaeth ymerodron Persia. Am gyfnod
Babilon oedd prifddinas ymerodraeth fyrhoedlog Alecsander Mawr.

Dan y califfiaid Abassid roedd Baghdad yn brifddinas y byd Mwslemaidd a blodeuai
diwylliant unigryw a chyfoethog. Noddid llneorion, athronwyr ac athrawon.
Newidiwyd hynny i gyda gyda chwymp Baghdad i luoedd y Mongoliaid yn y 13g a'r
gyflafan a distryw a ddilynodd.

Pan enillodd Irac ei hannibyniaeth yn sgîl yr Ail Ryfel Byd daeth y Ba'athiaid i
rym a chychwynwyd cyfnod o foderneiddio a seciwlareiddio. Daeth Saddam Hussein i
rym yng Ngorffennaf 1979 a gwelwyd cyfnod o orthrwm i lawer, yn arbennig y
Cyrdiaid yn y gogledd a'r Shiaid yn y de, a byd cymharol gyfforddus i eraill.
Bu'r Ba'athiaid mewn grym drwy gyfnod y rhyfel yn erbyn Iran (1980–88) pan
ymosodwyd ar filwyr a phobl Iran gydag arfau cemegol. Yn y cyfnod hwn cefnogwyd
Saddam Hussein gan Brydain ac U.D.A. Parhaodd Irac i fod yn wlad seciwlar a
roddai addysg a statws cydraddoldeb a chyfle i ferched y wlad fwynhau rhyddid
sy'n cymharu'n dda â'u sefyllfa yn y Gorllewin.

Pan ymosododd Iraq ar Ciwait yn ystod Rhyfel y Gwlff yn Awst 1990, mabwysiadodd
Cyngor Diogelwch y Cenedloedd Unedig gynnig 678 dan bennod VII o Siarter y
Cenhedloedd Unedig, gan roddi i'r gwledydd yr hawl i ddefnyddio "pob modd
posibl" i "adfer heddwch rhyngwladol a diogelwch yr ardal" Ar ôl i Iraq gael ei
bwrw allan o Ciwait derbyniwyd cynnig o ymatal 687 gan y Cenedloedd Unedig.
Roedd hyn yn cynnwys gorfodi Iraq i derfynnu ei rhaglen o arfau niwclear a
chemegolion angheuol, os oedd yn eu cynhyrchu.

Bu farw rhwng 20,000–35,000 o Iraciaid yn Rhyfel y Gwlff a 147 o'r
Cynghreiriaid.

Yn dilyn ei threchu yn Rhyfel y Gwlff (2 Awst 1990 – 28 Chwefror 1991), bu rhaid
i fyddin yr Arlywydd Saddam Hussein dynnu allan o Ciwait. Ond er fod 34 o
wledydd yn gwrthrefyla yn ei erbyn, ni chafodd ei ddisodli.

Yn dilyn 1991 gwelwyd sawl gwrthryfel mewnol yn Irac, gan gynnwys lluoedd o
Gwrdiaid ym Mawrth ac Ebrill 1991, a elwir hefyd yn '1991 uprisings in
Iraq|Intifada Sha'ab' gan yr Arabiaid a'r 'Gwrthreyfel Cenedlaethol' gan y
Cwriaid. Ymunodd rhai o'r Arabiaid Shia gyda'r Cwrdiaid a gwelwyd sawl dinas yn
dod i'w meddiant o fewn pythefnos cynta'r gwrthryfel. Canlyniad hyn oedd sefydlu
gweriniaeth a elwir heddiw yn Gwrdestan Iracaidd.

Lediwyd Rhyfel Irac (2003 - 2011) gan fyddin Unol Daleithiau America, a
disodlwyd Sadam, ond parhaodd y gwrthwynebiad i'r UDA a'r Cynghreiriaid am
ddegawd a rhagor. Erbyn 2014 roedd Gwladwriaeth Islamaidd Irac a'r Lefant (ISIS)
wedi meddiannu talp o'r wlad, yn dilyn ymadawiaid yr UDA a'r Cynghreiriaid. Cred
llawer fod yr Americanwyr, o dan eu llywydd George W. Bush am ddial ar Saddam
Hussein ar ôl ymosodiadau terfysgol 11 Medi 2001, ond nid oes tystiolaeth am
unrhyw gysylltiad rhwng Irac a'r ymosodiadau.

Yn ystod Rhyfel Irac, a hyd at ddiwedd Mehefin 2005, bu farw 654,965 o bobl yn
ôl y 'Lancet'

Protestiodd miliynau o bobl yn erbyn y rhyfel yn Llundain ac yn ninasoedd eraill
trwy'r byd gan ddod i'w hanterth yn Chwefror 2003; ond ni chafwyd effaith ar
arweinwyr y ddwy wlad. Er hyn, parhaodd protestiadau am fisoedd i ddod. Un o'r
prif resymau dros benderfyniad Tony Blair dros fynd i'r Rhyfel oedd ei honiad
fod gan Irac y gallu i ymosod gyda chemegau gwenwynig ar Brydain, gyda dim ond
45 munud o rybydd.

Fel canlyniad i Ryfel Irac cafwyd etholiadau yn 2005 ac etholwyd Nouri al-Maliki
yn Brif Weinidog yn 2006 hyd at 2014. Ar ôl sefydlu'r llywodraeth newydd, daeth
galwadau o'r gwledydd sy'n ffinio ag Irac ar luoedd America a Phrydain i adael y
wlad,.

Ar 15 Mehefin 2009 cyhoeddodd Prif Weinidog Prydain, Gordon Brown, ymchwiliad
i'r hyn a arweiniodd i'r Rhyfel gan gynnwys y 'rhesyma' a'r dystiolaeth a oedd
ar gael i wneud y penderfyniad o fynd i'r rhyfel, 'er mwyn dysgu gwersi ar gyfer
y dyfodol'. Gelwir yr ymchwiliad hwn yn Ymchwiliad Chilcot i Ryfel Irac a
chychwynwyd ar y gwaith ar 24 Tachwedd 2009.

Mae tua 79% o boblogaeth Irac yn Arabiaid, 16% yn Cyrdiaid, 3% yn Persiaid a 2%
yn Twrcmaniaid. Mae 62% o'r wlad yn Mwslemiaid Shi'a ithna, 33% yn Mwslemiaid
Sunni a 5% o grefyddau eraill (yn cynnwys Cristnogaeth). Roedd arfer bod nifer o
Iddewon yn byw yn y wlad, ond ers heddiw mae'r rhan fwyaf ohonynt wedi ymfudo i
Israel.

Mae'r rhan fwyaf o'r boblogaeth yn Fwslemiaid, yn Sunni neu'n Shia, ond ceir
lleiafrif bychan ond dylanwadol o Gristnogion yn ogystal, yn arbennig yn y
gorllewin. Mae rhai o gysegrfeydd pwysicaf y Shia i'w cael yn ne Irac, e.e. yn
ninas sanctaidd Najaf.

Dioddefai economi Irac yn y 1990au gan nad oedd hi'n cael prynu a gwerthu gyda
gwledydd eraill yn dilyn Rhyfel y Gwlff. Gwelwyd peth gwelliant yn y sefyllfa am
gyfnod byr yn dilyn rhyfel 2003, ond dirywio mae'r economi ers hynny diolch i
ansefydlogrwydd y wlad. Prif allforyn y wlad yw olew.



https://cy.wikipedia.org/wiki/Heddwch

Mae gan y Cenhedloedd Unedig lu cadw heddwch sef byddin sy'n ceisio datrys
gwrthdaro rhwng pobl neu wledydd. Ond nid yw'r llu cadw heddwch yn llu di-drais
gan ei bod yn defnyddio trais os oes rhaid i gadw'r heddwch. Mae'r syniad o
ddefnyddio trais neu ryfel i greu heddwch yn hen; rhyfel cyfiawn yw'r ymadrodd a
ddefnyddir. Dywedwyd ar y pryd fod y Rhyfel Byd Cyntaf i fod yn "rhyfel i orffen
neu ddiweddu pob rhyfel". Ond bu rhyfeloedd ar ôl y rhyfel hwnnw. Cred
heddychwyr nad yw trais na rhyfela yn creu heddwch mewn gwirionedd. Mae yna
enghreifftiau o drais yn cael eu defnyddio i oresgyn a thawelu pobl, megis y Pax
Romana (Heddwch Rhufeinig) dan yr Ymerodraeth Rufeinig, neu fel y gwnaeth y
Normaniaid a'r Saeson yng Nghymru, a'r Ymerodraeth Brydeinig mewn sawl gwlad
arall yn y byd (gweler Imperialaeth). Ond dadlau heddychwyr fod ceisio heddwch
trwy drais yn ofer, ac mai trwy gyfiawnder y mae creu gwir heddwch.

Mae sawl crefydd yn annog heddwch, Bwdhaeth, Cristnogaeth ac Islam er enghraifft
(yn wir, heddwch yw un o ystyron y gair الإسلام). Fodd bynnag, mae rhai
anffyddwyr yn honni fod crefydd yn achosi gwrthdaro.

Mae yna air Cymraeg arall sydd ag ystyr tebyg i "heddwch" sef "tangnefedd". Yn
ôl Cristnogion, mae angen cyfiawnder i gael gwir dangnefedd, ac ni cheir
tangnefedd drwy drais ond "trwy garu ein gelynion".[angen ffynhonnell]

Mae yna nifer o fudiadau sy'n gweithio dros heddwch yng Nghymru, megis CND a
Chymdeithas y Cymod, a hefyd nifer o grwpiau heddwch a chyfiawnder lleol. Mae'r
mudiadau yma'n ymgyrchu yn erbyn rhyfel a thrais yn y byd.



https://cy.wikipedia.org/wiki/Haiku

Mae'r haiku yn ffurf fydryddol Siapanaeg tebyg i'r englyn Cymraeg a'r epigram
Groeg. Fel yr englyn mae'r haiku yn gerdd fer iawn. Y ffurf safonol yw tair
llinell o 5, 7 a 5 sillaf. Mae gan haiku statws arbennig yn hanes llenyddiaeth
Siapan.

Mae gwreiddiau'r haiku i'w canfod yn yr haikai-renga, cerddi o hyd amrywiol a
oedd yn boblogaidd yn Siapan yn y cyfnod Muromachi (1338-1570). Gelwid pennill
agoriadol cerddi haikai-renga yn haikai. Yn raddol fe ddatblygodd yn uned ar
wahân a chafodd ei gydnabod fel ffurf fydryddol ynddo'i hun. Yn yr 17eg ganrif
tyfodd i fod yn ffurf lenyddol hyblyg a soffistigedig yn nwylo Matsuo Bashō a'i
gyfoeswyr. Rhoddwyd yr enw haiku ar y cerddi hyn gan y bardd Shiki Masoaka yn y
cyfnod Meiji (1868-1912). Erys yr haiku yn boblogaidd iawn yn Siapan ac
amcangyfrir bod o gwmpas 10 miliwn o bobl yn cyfansoddi cerddi haiku heddiw gyda
nifer ohonynt yn aelodau o gymdeithasau llenyddol ar gyfer y grefft (kukai) lle
mae pobl yn cwrdd i gyfansoddi a darllen haiku.

Mae'r gerdd enwog am lyffant yn neidio i mewn i bwll gan Bashō yn enghraifft
ragorol o'r haiku:

Gwelir yn y gerdd tair prif hanfod haiku. Mae ei ffurf (teikei) yn rheolaidd
gyda 17 sillaf yn y patrwm 5-7-5. Caniateir amrywiadau ar y teikei arferol, ac
mae rhai o'r cerddi haiku gorau yn fyrrach o sillaf neu ddwy neu'n rhedeg i hyd
at 20 sillaf. Yn ogystal mae'r gerdd yn cynnwys "gair tymhorol" (kigo), sef
kawazu (llyffant), sy'n dynodi'r gwanwyn. Yn olaf ceir ynddi y geiryn kireji, yr
ya ar ddiwedd y llinell gyntaf, sydd yn dwyn y pwyslais er nad oes iddo ystyr
ynddo ei hun. Y kireji mwyaf cyffredin yw ya, kana, keri, ran, tsu, nu, zu,
ikani, ka a'r terfyniad ansoddeiriol shi.

Mae'r gair haiku yn cael ei ddefnyddio hefyd i ddisgrifio cerddi o'r un ffurf â
Haiku Siapaneg, sef tair llinell o 5, 7 a 5 sillaf, ond mewn ieithoedd eraill.



https://cy.wikipedia.org/wiki/Gwladwriaeth

Cyfundrefn wleidyddol gydag awdurdod dros diriogaeth ydy gwladwriaeth. Yn y byd
modern, mae'r term bron yn gyfystyr â sofraniaeth. Weithiau caiff ei ddefnyddio
yn gyfystyr â gwlad (bro ddaearyddol), ond nid â chenedl (bro ddiwylliannol).

Yn fewnwladol, pwrpas y wladwriaeth yw i ddarparu fframwaith o gyfraith a threfn
i gadw ei thrigolion yn ddiogel, ac i weinyddu materion sydd yn berthnasol i'r
wladwriaeth. Felly, mae gan y mwyafrif o wladwriaethau sefydliadau megis cyrff
deddfwriaethol, llysoedd barn, a heddlu ar gyfer defnydd mewnol, a lluoedd arfog
i sicrhau diogelwch allanol. Yn y ddwy ganrif ddiwethaf, derbyniodd y mwyaf o
wladwriaethau cyfrifoldeb dros nifer fawr o faterion cymdeithasol, ac felly
datblygodd gysyniad y wladwriaeth les. Ar adegau gwahanol yn hanes mae rhai
wladwriaethau wedi ymyrryd ar hawliau grwpiau ac unigolion yn fwy nag eraill. Bu
wladwriaethau totalitaraidd megis yr Undeb Sofietaidd Gomiwnyddol a'r Almaen
Natsïaidd yn rheoli rhyddid barn.

Dechreuodd ddatblygiad cysyniad y wladwriaeth yng Ngroeg yr Henfyd gydag
ymddangosiad gwladwriaethau dinas. Ystyriodd yr athronwyr Aristotlys a Phlaton y
gwladwriaethau hyn fel cymunedau yn hytrach na sefydliadau gwleidyddol yn unig.
Trafododd Platon gwladwriaeth ar ffurf gweriniaeth yn ei lyfr Y Weriniaeth.

Arweiniodd yr angen milwrol i greu a chadw gwladwriaethau cynnar at ddatblygiad
cyfundrefnau awdurdodaidd, a dywedodd rhai bod angen aberthu rhyddid unigolion
er trefn, ond wedi'i wneud mewn ffyrdd sy'n parchu lles holl grwpiau'r
gymdeithas. O'r unfed ac ail ganrifoedd ar bymtheg ymlaen, gwelwyd adnabyddiaeth
gynyddol o'r wladwriaeth â dinasyddion gyda rhyw hunaniaeth ddiwylliannol debyg,
yn ogystal â chynydd yn nheimladau cenedlaetholgar a dymuniad pobl i reoli eu
hunain, ac felly ymddangosodd cysyniad y wladwriaeth genedl. Datblygodd Jean
Jacques Rousseau a Georg Wilhelm Friedrich Hegel cysyniadau ideolegol am allu'r
genedl i gyflwyno cyfreithlondeb ar ei hunan a'i gweithredoedd.

Un o nodweddion y wladwriaeth yw, mewn theori, gall fodoli fel undeb o
genhedloedd. Ond y gwrthwynebiad i'r posibilrwydd hwn yw cenedlaetholdeb a
dymuniad cenhedloedd i fodoli fel gwladwriaethau eu hunain. Cwympodd yr Undeb
Sofietaidd oherwydd teimladau dinasyddion nad oedd symbolaeth nac ideoleg y
wladwriaeth yn berthnasol iddynt. Mae cenhedloedd o fewn gwladwriaethau cyfoes
Canada, y Deyrnas Unedig, Ffrainc a Sbaen hefyd o blaid annibyniaeth.



https://cy.wikipedia.org/wiki/Eryri

Rhanbarth o ogledd Cymru yw Eryri. Mae'n gartref i fynyddoedd uchaf Cymru. Yn
draddodiadol defnyddir yr enw am fynyddoedd Arfon, gyda'r Wyddfa fel canolbwynt,
ac yn cynnwys Glyderau, y Carneddau, Crib Nantlle, Moel Hebog a Moel Siabod. Ers
ffurfio Parc Cenedlaethol Eryri, sy'n cynnwys ardaloedd tu allan i'r Eryri
draddodiadol, er enghraifft ym Meirionnydd, mae tuedd wedi bod gan rai, yn
enwedig o'r tu allan i Gymru, i gyfeirio at y cyfan o ardal y Parc fel "Eryri"
ond mae'r Parc Cenedlaethol dros ddwywaith mwy ei faint na'r Eryri go iawn.
Ffiniau'r Eryri draddodiadol, yn fras, yw'r briffordd A487 o Gaernarfon trwy
Borthmadog cyn belled a Maentwrog yn y gorllewin a'r de, y briffordd A470 ymlaen
i Fetws y Coed yn y de-ddwyrain ac Afon Conwy yn y dwyrain.

Mae'n gred boblogaidd fod yr enw Eryri yn golygu 'Gwlad yr Eryrod,' ond mae Ifor
Williams wedi profi mai 'Ucheldir' yw'r ystyr. 'Eryrod' yw lluosog arferol y
gair 'eryr'; ni cheir enghraifft o'r ffurf 'eryri' am 'eryrod.' Mae eryr ac
Eryri yn tarddu o'r un gwreiddyn ieithyddol, serch hynny. O'r gwreiddyn
Indo-Ewropeaidd -er/-or ('codi') y daw'r gair Cymraeg eryr a'r gair Groeg oros
('mynydd'). Ceir enghraifft o'r gair eryr yn Llyfr Du Caerfyrddin yn yr ystyr
'glan (afon neu fôr).' Codiad tir yw 'eryr(i)' felly, 'tir uchel' neu
'ucheldir'.

Dros y canrifoedd mae sawl bardd a llenor wedi mabwysiadu enw barddol sy'n
cynnwys y gair Eryri. Yr enghraifft gynharaf yw'r bardd canoloesol Rhys Goch
Eryri (fl. 1385 - 1448), a oedd yn frodor o ardal Beddgelert. Yn ddiweddarach
cafwyd Dafydd Ddu Eryri (1759-1822) yn arddel yr enw.

Er nad felly y tarddodd yr enw, mae traddodiad a sylwadau gan deithwyr yn
awgrymu yr arferai yr Eryr Aur nythu yn Eryri, efallai hyd y 18g.

Canolbwynt Eryri yw copa'r Wyddfa. O'i gwmpas mae chwe chefnen hir. Nodweddir y
llethrau sy'n wynebu'r gogledd a'r dwyrain gan glogwynau syrth ond mae'r
llethrau sy'n wynebu'r de a'r gorllewin yn tueddu i fod yn llai syrth a
chreigiog ac yn fwy agored a glaswelltog. Rhwng y cefnennau mae cymoedd wedi eu
llunio yn ystod Oes yr Iâ, rhai ohonynt â llynnoedd ynddynt. Yr uchaf o'r
mynyddoedd yw'r Wyddfa (1,085m); ymhlith y copaon o'i chwmpas mae Carnedd Ugain
(1,065 m), Crib Goch (923 m), Y Lliwedd (898 m) a'r Aran (747 m).

I'r gogledd-ddwyrain o'r Wyddfa, tu draw i Fwlch Llanberis, mae mynyddoedd y
Glyderau; y prif gopaon yma yw'r Glyder Fach (994m), Glyder Fawr (999 m) a
Tryfan (915m). I'r gogledd o'r Glyderau, tu draw i Lyn Ogwen a Nant Ffrancon mae
prif gadwyn y Carneddau yn ymestyn tua'r gogledd-ddwyrain, gan orffen nepell o'r
môr uwchben Abergwyngregyn. Y prif gopaon yn y Carneddau yw Carnedd Llywelyn
(1,064m), Carnedd Dafydd (1,044m) a Pen yr Ole Wen (978m).

I'r gorllewin o'r Wyddfa, mae Mynydd Mawr ar ei ben ei hun, a'r ochr arall i
bentref Rhyd Ddu mae Crib Nantlle yn ymestyn tua'r de-orllewin. Tua'r de mae
Moel Hebog. Tua'r de-ddwyrain, yr ochr draw i Nant Gwynant mae Cnicht, y Moelwyn
Mawr a'r Moelwyn Bach, ac i'r dwyrain o'r Wyddfa mae Moel Siabod.

O ran daeareg, creigiau Ordoficaidd sy'n ffurfio'r rhan fwyaf o'r mynyddoedd,
ond daw creigiau Cambriaidd i'r wyneb yn y gogledd-orllewin, i ffurfio
mynyddoedd megis Elidir Fawr a Moel Eilio. Gellir gweld olion rhewlifoedd o Oes
yr Iâ yn glir mewn llawer man yn Eryri; mae Cwm Idwal yn enghraifft glasurol.

Oherwydd uchder y mynyddoedd a'i safle yn agos i'r arfordir gorllewinol, mae
Eryri yn cael llawer o law; ac ystyrir Capel Curig er enghraifft yn un o'r
mannau gwlypaf ym Mhrydain. Er nad yw'r glaw yn cael ei fesur yn rheolaidd,
credir fod y llethrau o gwmpas Llyn Llydaw ar yr Wyddfa yn cael mwy o law fyth,
heb fod ymhell o 5000 mm y flwyddyn. Mae nifer o afonydd yn tarddu yn Eryri, yn
arbennig Afon Glaslyn, Afon Ogwen ac Afon Llugwy, sy'n llifo i Afon Conwy. Ceir
nifer fawr o lynnoedd yn Eryri; y mwyaf ohonynt yw Llyn Padarn (280 acer), Llyn
Cowlyd (269 acer), Llyn Cwellyn (215 acer), Llyn Eigiau (120 acer) a Llyn Llydaw
(110 acer).

Sefydlwyd Parc Cenedlaethol Eryri ar 18 Hydref 1951 yn dilyn Deddf Parciau
Cenedlaethol a Mynediad i Gefn Gwlad 1949, fel y trydydd parc cenedlaethol yng
Nghymru a Lloegr. Roedd ei ffiniau wedi'u dynodi flwyddyn ynghynt yn dilyn
argymhellion Comisiwn y Parc Cenedlaethol lle gwasanaethodd Syr Clough
Williams-Ellis fel aelod. Gan mai un o brif feini prawfar gyfer cynnwys tir o
fewn y Parc oedd "harddwch golygfaol eithriadol", roedd rhai ardaloedd trefol
wedi eu gwahardd, ac y tu allan i'w ffiniau.

Mae'n un o dri pharc cenedlaethol yng Nghymru (gweler hefyd Bannau Brycheiniog a
Phenfro). Mae ffiniau'r parc yn cynnwys tua 214,159 hectar (837 milltir sgwâr),
ardal llawer ehangach na'r ardal a adwaenid fel Eryri yn hanesyddol.

Er bod tirwedd Eryri yn ymddangos yn wyllt, mae dylanwad dyn yn drwm arno. Yn
wreiddiol roedd coedwigoedd yn tyfu ar y rhan fwyaf o'r llethrau, heblaw y
llethrau uchaf un. Y rhywogaethau nodweddiadol oedd derw, ynn, bedw, cyll a
chriafolen. Erbyn hyn mae'r coed wedi diflannu oddi ar lawer o'r llethrau, ac
mae pori gan ddefaid yn eu cadw yn laswelltir. Plannwyd llawer o goed
bytholwyrdd yn y cyfnod ar ôl yr Ail Ryfel Byd, yn arbennig Coedwig Gwydyr ar
lethrau dwyreiniol Eryri o gwmpas Betws y Coed a Choedwig Beddgelert.

Ar y clogwyni lle na all y defaid gyrraedd, er enghraifft ar Glogwyn Du'r Arddu
ar yr Wyddfa a chlogwyni Cwm Idwal, ceir amrywiaeth ddiddorol o blanhigion
arctig-alpaidd, rhai ohonynt yn eithriadol o brin. Yr enwocaf o'r rhain yw
Lili'r Wyddfa (Lloydia serotina); Eryri yw'r unig fan ym Mhrydain lle ceir y
planhigyn yma. Dim ond yn Eryri y ceir Chwilen yr Wyddfa (Chrysolina cerealis).

Heblaw gor-bori gan ddefaid, un o'r prif broblemau yw tŵf Rhododendron ponticum
mewn rhai rhannau o Eryri, er enghraifft yn ardal Beddgelert. Mae'r planhigyn
yma yn medru lledaenu'n gyflym, ac yn cael effaith andwyol ar y llystyfiant
naturiol. Erbyn hyn mae ymdrechion i'w ddifa wedi lleihau'r broblem rywfaint.
Gall y nifer fawr o gerddwyr a dringwyr hefyd greu problemau yn y mannau mwyaf
poblogaidd.

Y brithyll yw'r pysgodyn mwyaf cyffredin yn afonydd a llynnoedd Eryri, ond yn
ambell un o'r llynnoedd dyfnaf ceir y Torgoch. Ymhlith adar nodweddiadol Eryri
mae Tinwen y Garn, Corhedydd y waun, Mwyalchen y Mynydd, y Frân Goesgoch a'r
Gigfran; mae nifer dda o barau o'r Hebog Tramor yn nythu ar y clogwyni yma
hefyd.

Y prinnaf o famaliaid Eryri yw'r Bela (Martes martes), yn wir, er fod cryn nifer
o bobl wedi adrodd eu bod wedi gweld y Bela yn Eryri yn y blynyddoedd diwethaf,
nid oes neb wedi llwyddo i gael llun i brofi hyn. Gellir gweld geifr gwylltion
yn aml ar y llechweddau; mae'r rhain yn ddisgynyddion geifr wedi dianc o
ffermydd. Mae rhannau o Eryri yn gartref i'r merlyn mynydd Cymreig; maent yn
arbennig o niferus ar lethrau gogleddol y Carneddau, lle ceir rhwng 200 a 300.

Yn ystod y cyfnod Neolithig, ymddengys mai o gwmpas godreuon Eryri yr oedd
presenoldeb dynol. Ymysg yr olion o'r cyfnod hwn mae siambr gladdu Maen y Bardd
ar ochr ddwyreiniol y Carneddau, ac olion tŷ yn Llandegai ger Bangor. Yn ystod
rhan gyntaf Oes yr Efydd roedd y tywydd yn gynhesach ac yn sychach, gan wneud y
tir uchel yn fwy atyniadol. Ceir llawer o weddillion tai a chladdfeydd o'r
cyfnod hwn, er enghraifft yng Ngwm Anafon uwchben Abergwyngregyn ac yng Nghwm
Ffrydlas uwchben Bethesda. Yn y cyfnod yma y codwyd y meini hirion megis y rhai
ym Mwlch y Ddeufaen, ac y codwyd llawer o'r carneddi a welir ar fynyddoedd a
bryniau Eryri.

Nid oes cymaint o olion o Oes yr Haearn ar y tir uchel; nid oedd y tywydd mor
ffafriol erbyn hyn ac roedd mawnog yn dechrau ffurfio. Ceir cryn nifer o
fryngeiri o gwmpas godreuon Eryri, er enghraifft Braich-y-Dinas ger Penmaenmawr
a Pen y Gaer gerllaw Llanbedr-y-cennin. Adeiladodd y Rhufeiniaid hefyd nifer o
geiri i warchod gororau Eryri, megis Segontium, Caerhun a Thomen y Mur.

"Cadernid Eryri" oedd calon teyrnas Gwynedd. Yn 1230 mabwysiadodd Llywelyn Fawr
y teitl 'Tywysog Gwynedd ac Arglwydd Eryri' (Princeps Northwallie et Dominus
Snowdonia) a defnyddiwyd teitl cyffelyb gan Llywelyn Ein Llyw Olaf yn 1258.
Codwyd cestyll oddi amgylch Eryri gan y tywysogion, yn Nolwyddelan, Cricieth a
Dolbadarn.

Yn niogelwch y mynyddoedd megid gwartheg y tywysogion mewn porfeydd brenhinol
arbennig (vaccarii) er mwyn cael stôr o gig i'r fyddin pan fo rhaid. Ceir un o'r
cyfeiriadau cynharaf at Eryri ym marddoniaeth Gymraeg yn y cyd-destun hyn, ym
marwnad y bardd Meilyr Brydydd i Gruffudd ap Cynan: 'Dybu brenin Lloegr yn
lluyddawg, / Cyd doeth ef nid aeth yn warthegawg; / Ni yn Eryri yn rheïawg, / Ni
thorres i bawr a fu breiddiawg.' (Daeth Brenin Lloegr yn fyddinog, / Er iddo
ddod nid aeth ag anrhaith wartheg; / [Yr oeddem] ni yn Eryri yn oludog, / Ni
thorrodd [Brenin Lloegr] i mewn i borfa a fu'n llawn preiddiau.)

Amaethyddiaeth a thwristiaeth yw'r diwydiannau pwysicaf yn Eryri ar hyn o bryd.
Mae amaethyddiaeth wedi bod yn bwysig ers canrifoedd, ond gan nad yw'r rhan
fwyaf o Eryri yn addas ar gyfer tyfu cnydau, canolbwyntir ar gadw da byw. Defaid
yw'r mwyaf cyffredin o'r rhain bellach, ond yn y gorffennol roedd gwartheg yn
fwy niferus, yn arbennig y Gwartheg Duon Cymreig, sydd wedi eu datblygu i fedru
byw ar y llechweddau. Ar un adeg arferid mynd a'r da byw i fyny i'r "hafod" ar y
llechweddau uchaf i bori yn ystod yn haf, ac yna eu symud i lawr i'r "hendre" ar
dir is dros y gaeaf. Yn y 18g byddai'r porthmyn yn eu gyrru i Loegr i'w gwerthu.

O ddiwedd y 18g hyd ddechrau'r 20g roedd y diwydiant llechi yn bwysig iawn yn
Eryri, a cheid rhai o chwareli llechi mwyaf y byd ar lechweddau isaf rhai o
fynyddoedd Eryri, megis Chwarel y Penrhyn a Chwarel Dinorwig. Ychydig iawn o
bobl sy'n cael eu cyflogi yn y diwydiant yma bellach, ond mae tomennydd sbwriel
y chwareli yn parhau yn nodweddiadol o'r ardal. Bu nifer o fwyngloddiau copr yn
Eryri hefyd yn y cyfnod yma.

Mae Eryri yn ardal boblogaidd iawn ar gyfer mynydda. I ddringo'r Wyddfa y llwybr
mwyaf poblogaidd yw Llwybr Pen-y-Gwryd, sy'n dechrau o westy Gorffwysfa,
Pen-y-pas, uwchben Bwlch Llanberis. Mae'n hen lwybr mwynwyr sydd yn mynd heibio
Llyn Llydaw a'r Glaslyn ac wedyn yn dringo'n igam-ogam i fyny Bwlch Glas. Y
llwybr anoddaf i ddringo'r Wyddfa yw Pedol yr Wyddfa, sy'n golygu dringo Crib
Goch gyntaf, yna copa'r Wyddfa ei hun cyn dychwelyd i Ben-y-pas dros gopa
Lliwedd. Mae'r Glyderau hefyd yn boblogaidd iawn, yn enwedig Tryfan, yr unig
fynydd yng Nghymru, fe ddywedir, lle mae'n rhaid defnyddio'r dwylo yn ogystal
a'r traed i gyrraedd y copa. Llwybr poblogaidd arall yn y Glyderau yw'r llwybr
heibio Llyn Idwal a'r Twll Du i ben y Glyder Fach a'r Glyder Fawr. Ceir llawer
llai o ddringwyr ar y rhannau llai adnabyddus o Eryri, megis Crib Nantlle. Mae
poblogrwydd rhai o'r llwybrau wedi creu problem erydu, ac mae Awdurdod Parc
Cenedlaethol Eryri wedi gwneud cryn dipyn o waith i sefydlogi rhai ohonynt.

Mae clogwynnau Eryri wedi chwarae rôl bwysig yn hanes dringo mynyddoedd Prydain.
Ymhlith y cyntaf i ddringo mynydd yn yr ardal oedd y Parchedig Peter Williams
a'r Parchedig William Bingley oedd yn arfer dringo Clogwyn Du'r Arddu wrth
chwilio am blanhigion arctig-alpaidd ym 1798. Lliwedd oedd pwnc y llawlyfr
dringo (yn hytrach na cherdded mynyddoedd) cyntaf i'w gyhoeddi ym Mhrydain yn
1909, The climbs on Lliwedd gan J. M. A. Thomson ac A. W. Andrews. Ers hynny mae
Eryri wedi parhau'n gyrchfan boblogaidd i ddringwyr; er enghraifft yn Eryri y
bu'r tîm a ddringodd Mynydd Everest am y tro cyntaf yn 1952 yn ymarfer cyn yr
ymgyrch.



https://cy.wikipedia.org/wiki/Bywydeg

Bywydeg (neu 'fioleg') - yw'r maes gwyddonol sy'n astudio bywyd. Mae'n delio â
nodweddion, dosbarthiad, ac ymddygiad organebau, sut mae rhywogaethau'n dod i
fodolaeth, a'r berthynas sydd ganddynt a'i gilydd ac efo'r amgylchedd.

Botaneg yw'r astudiaeth o blanhigion, Sŵoleg yw'r astudiaeth oanifeiliaid ac
Anthropoleg yw'r adran o fioleg sy'n astudio bodau dynol.

Ar raddfa moleciwlaidd, astudir bywyd o fewn y pynciau: bioleg foleciwlaidd,
biocemeg a geneteg foleciwlaidd.

Ar raddfeydd amlgellog, daw'r dosbarthiadau canlynol: ffisioleg, anatomeg a
histoleg.

Mae bioleg ddatblygiadol yn astudio bywyd ar lefel datblygiad organeb unigol sef
ontogenesis.

Yn symud i fyny'r raddfa i fwy nag un organeb, mae: geneteg sef yr astudiaeth o
sut mae etifeddeg yn gweithio rhwng rhiant ac epil.

Mae etholeg yn astudio ymddygiad grŵp mwy nag un unigolyn a geneteg poblogaeth
yn edrych ar yr holl boblogaeth. Mae systemateg yn astudio'r raddfa
aml-rhywogaeth o linachau.

Astudir poblogaethau cyd-ddibynnol a'u cynefinoedd dan yr enwau: ecoleg a bioleg
esblygiadol.

Maes dyfaliadol newydd yw: estronfioleg, sy'n archwilio i'r tebygolrwydd o fywyd
y tu hwnt i'r Ddaear.

Gelwir y system dosbarthiad dominyddol yn 'Tacsonomeg Linnaeus', sy'n cynnwys
rhenciau ac enwau deuenwol. Caiff sut enwir organebau ei reoli gan gytundebau
rhyngwladol megis Cod Ryngwladol Cyfundrefn Enwau Botanegol (ICBN), Cod
Ryngwladol Cyfundrefn Enwau Sŵolegol (ICON), a Chod Ryngwladol Cyfundrefn Enwau
Bacteria (ICNB). Trwy ddosbarthiad biolegol gallwn weld sut mae anifeiliaid wedi
esblygu ac addasu i'w cynefinoedd.

Defnyddiwyd y term (neu derm tebyg) am y tro cyntaf gan ddau wyddonydd: Karl
Friedrich Burdach (1800) a Gottfried Reinhold Treviranus (Biologie oder
Philosophie der lebenden Natur, 1802), ac yn annibynol tua'r un adeg gan
Jean-Baptiste Lamarck (Hydrogéologie, 1802).

Tarddiad y pwnc (a sefydlwyd yn y 19eg ganrif, mewn gwirionedd, oedd meddygaeth
traddodiadol a'r astudiaeth o natur sy'n tarddu o Galen ac Aristotle a addaswyd
wedyn gan ffisegwyr Mwslemaidd megis al-Jahiz ac Avenzoar. Yn ystod yr Oes Aur
Ewropeaidd y ddau gymhelliad mwyaf oedd y chwant am wybodaeth a'r
darganfyddiadau mawr ym maes anifeiliaid gwahanol, prin a ffosiliau gan eu
dosbarthu mewn modd rhesymegol.



https://cy.wikipedia.org/wiki/Brad_y_Llyfrau_Gleision

Adroddiad ar gyflwr addysg yng Nghymru a gomisiynwyd gan senedd San Steffan oedd
Brad y Llyfrau Gleision. Cyflwynwyd yr Adroddiad terfynol yn haf 1847. Cyfeiria
lliw y llyfrau at y clawr glas a roddwyd arnynt (lliw traddodiadol papurau
swyddogol llywodraeth Prydain). Mae'r enw ei hun yn fwysair ar Frad y Cyllyll
Hirion, pan laddwyd nifer o bendefigion y Brythoniaid trwy ddichell y Saeson, yn
ôl traddodiad, wedi i Hengist wahodd Gwrtheyrn i'w wledd. Y bardd a gwladgarwr
R. J. Derfel a fathodd yr enw.

Comisiynwyd yr Adroddiad yn dilyn cais William Williams, Aelod Seneddol Coventry
ond Cymro o Lanpumsaint, Sir Gaerfyrddin yn wreiddiol. Roedd yn ddyn hynod o
wrth-Gymraeg ac yn Sais-addolwr. Yn ôl Williams, roedd angen trefn addysg newydd
fel y byddai'r Cymry "instead of appearing as a distinct people, in no respect
differ from the English". Troi'n Sais o ran iaith a meddylfryd oedd yr ateb i
gyflwr y Cymry. Roedd y Cymry dan anfantais oherwydd "the existence of an
ancient language".

Yn dilyn dros degawd o anghydfod - terfysgoedd ym Merthyr yn 1831, y Siartwyr yn
Y Drenewydd a Chasnewydd yn 1839 a Merched Beca trwy gydol y ddegawd cyn 1846,
roedd pryder cyffredin ymysg y Sefydliad ar y pryd am sefyllfa gymdeithasol a
moesol y Cymry. Teimlai nifer mai'r Gymraeg a diffyg addysg (Saesneg) oedd
gwraidd nifer o'r trafferthion. Meddai'r Times o Lundain am y Gymraeg:

Bu'r adroddiad gan R. R. W. Lingen, Jellynger C. Symons a H. R. Vaughan Johnson,
tri Eglwyswr o Sais na siaradai Gymraeg, yn ysgytwad i Gymry'r cyfnod gan iddo
daflu amheuaeth ar eu moesoldeb ac am natur gyfrin a gwrthryfelgar yr iaith
Gymraeg. Yr ymateb yma o 'frad' gan y Sefydliad Seisnig oedd y rheswm tu ôl i'r
term 'Brad y Llyfrau Gleision' gael ei bathu. Yn ei ragymadrodd dywedir:

Cyfansoddodd y bardd John Ceiriog Hughes ei ddilyniant o gerddi 'Alun Mabon'
(1862) fel ymateb ymwybodol i'r darlun o'r Cymry a geir yn yr Adroddiad.

Cyhoeddiwyd gasgliad o ymatebion i'r adroddiad yn 1991 yn y llyfr Brad y Llyfrau
Gleision.



https://cy.wikipedia.org/wiki/Ymerodraeth_yr_Otomaniaid

Gwladwriaeth Dwrcaidd yn y Dwyrain Canol yn cynnwys Anatolia (neu Asia Leiaf), a
rhannau o dde-orllewin Asia, Gogledd Affrica a de-ddwyrain Ewrop oedd
Ymerodraeth yr Otomaniaid. Fe'i sefydlwyd gan y Tyrciaid Oghuz, llwyth Tyrcaidd
o orllewin Anatolia, yn y bedwaredd ganrif ar ddeg ac fe'i diddymwyd ar
ddechrau'r ugeinfed ganrif yn sgîl y Rhyfel Byd Cyntaf ac esgyniad Kemal Atatürk
i rym yn Nhwrci. Yn ystod yr unfed ganrif ar bymtheg a'r ail ganrif ar bymtheg
roedd hi'n un o'r ymerodraethau mwyaf nerthol yn y byd ac roedd gwledydd Ewrop
yn wyliadwrus ohoni oherwydd ei bod yn dal i ehangu ei thiriogaethau ar orynys y
Balcanau.

Sefydlwyd yr ymerodraeth gan Osman I (Uthmān, yn Arabeg; sail yr enw Ottoman).
O'r flwyddyn 1453 ymlaen Caergystennin, a ddaeth i'w galw'n İstanbul) ar ôl
hynny, oedd prifddinas yr ymerodraeth.

Sefydlwyd yr ymerodraeth gan Osman I ym 1281. Cipiodd y Swltan Mehmed II
Gaergystennin (Istanbul heddiw) ym 1453 a datblygodd ei deyrnas i fod yn
ymerodraeth enfawr. Roedd ei ffiniau ar ei ehangaf yn ystod tyernasiad Suleiman
y Godidog yn yr unfed ganrif ar bymtheg, pan yr oedd yn cynnwys yr holl dir
rhwng Gwlff Persia yn y dwyrain a Hwngari yn y gorllewin, ac o'r Aifft yn y de
i'r Cawcasws yn y gogledd. Ym 1683 gorchfygwyd yr ymerodraeth ym Mrwydr Fienna
ac yn sgîl hynny dirywiodd yn araf cyn cael ei gorchfygu yn derfynol yn y Rhyfel
Byd Cyntaf.

Pen y hierarchaeth oedd y swltan. O dan y swltan yr oedd fisierau, swyddogwyr
llys eraill ac arweinwyr milwrol.

Er iddi fod yn wlad grefyddol iawn yn y dechrau gan fod y rheolwyr yn Gazi
(Rhyfelwyr Sanctaidd) ac yn cymryd rhan mewn Jihad (Rhyfel Sanctaidd) yn erbyn
Cristnogaeth, ar ôl chwalu'r Bysantiaid o Anatolia a'u gyrru i Ewrop, roedd yr
ymerodraeth yn oddefgar iawn. Yn ystod y cyfnod pan ehangodd ei thiriogaeth i'r
gorllewin, cymhathodd y diwyllianau Groeg a Balcanaidd ac roedd arweinwyr Twrci
ei hunain yn derbyn rhan o'r diwylliant gorllewinol. Fel hynny, creuasant
ddiwylliant Ottoman arbennig.

Ar ôl cipio Caergystennin ym 1453 ni ddinistriwyd yr eglwysi a dim ond nifer
fach ohonynt a drowyd yn fosgiau (er enghraifft Hagia Sophia yn Istanbul). Roedd
bywyd y llys Ottoman fel bywyd Shahau Persia, ond roedd yna ddylanwad Ewropeaidd
(Groegaidd yn bennaf), yn ogystal. Am ganrifoedd bu Iddewon Ewrop yn ffoi i'r
Ymerodraeth Ottoman am noddfa.

Roedd strwythr milwrol yr ymerodraeth yn gymhleth iawn. Roedd y gwŷr meirch
ysgafn yn bwysicaf, ac roedd ganddynt ffiffau o'r enw timar. Roeddynt yn
defnyddio bwâu, cleddyfau ac yn ymladd â thactegau cyffelyb i rheini Ymerodraeth
y Mongoliaid; hwy hefyd oedd y lluoedd cyntaf i ddefnyddio musgedi. Roedd llu y
Janisariaid yn enwog fel llu arbennig y swltan.

Fodd bynnag, o'r ail ganrif ar bymtheg ymlaen roedd cryfder y lluoedd Ottoman yn
lleihau am nad oeddynt wedi cael eu diwygio a hefyd - yn bennaf, efallai -
oherwydd llygredd y Janissary, a dileuwyd mewn canlyniad ym 1826.

Pan oedd tiriogaeth yr ymerodraeth ar ei ehangaf, roedd hi'n cynnwys 29 o
daleithiau, tair talaith deyrnngedol a thalaith ddeiliad Transsylvania, teyrnas
yr oedd ei llywodraethwyr wedi tyngu llw o deyrngarwch i'r swltan.

Y swltan oedd unig lywodraethwr yr ymerodraeth ac ef ei hun oedd y llywodraeth
swyddogol. Enw teuluol y swltans oedd Osmanli. Ond yn y dechrau, nid swltans ond
beys oeddynt.



https://cy.wikipedia.org/wiki/Y_Chwyldro_Diwydiannol

Cyfnod o newid mewn cymdeithas a datblygiad diwydiant a ddechreuodd yn y
ddeunawfed ganrif oedd y Chwyldro Diwydiannol. Dyfeisiwyd y peiriant stêm gan
James Watt ac adeiladu ffatrïoedd. Roedd eisiau tanwydd (glo) i weithio'r
peiriannau ac yr oedd llawer o adnoddau megis haearn yn cael eu defnyddio i
gynhyrchu llawer o nwyddau.

Ymhlith achosion y Chwyldro Diwydiannol oedd y boblogaeth yn symud i'r trefi o'r
wlad oherwydd tlodi yn yr ail ganrif ar bymtheg, cynnydd yn y boblogaeth a
rhyfeloedd y ddeunawfed ganrif: Y Rhyfel Saith Mlynedd (1756 - 1763), Rhyfel
Annibyniaeth America (1775 - 1783) a Rhyfeloedd Napoleon (1803 - 1815) yn dilyn
y Chwyldro Ffrengig (1793 - 1802).

Dechreuodd y Chwyldro Diwydiannol yn Lloegr, ond ymledodd i wledydd eraill Ewrop
ac i'r Unol Daleithiau yn y bedwaredd ganrif ar bymtheg. Sbardynodd dyfais y
'Rocket' gan George Stephenson a lledaeniad rhwydwaith rheilfyrdd yn ogystal a'r
ddyfais stêmar gan Robert Fulton newid cymdeithasol a masnachol yn y byd. O
ganlyniad i'r Chwyldro Diwydiannol, cododd poblogaeth Cymru a Lloegr o 8.8
miliwn ym 1801 i 29.9 miliwn ym 1881.

Roedd Cymru yn dal i fod yn wlad wledig ym hanner gyntaf y ddeunawfed ganrif, a
hi oedd yr ail wlad lle bu'r Chwyldro Diwydiannol, gan ddilyn Lloegr. Erbyn y
bedwaredd ganrif ar bymtheg roedd diwydiant y gogledd a'r de yn datblygu, gyda
diwydiannau megis haearn, crochenwaith, plwm, glo a llechi. Ar yr un pryd, roedd
technoleg amaethyddiaeth yn datblygu. Fodd bynnag, daeth De Cymru yn ganolfan
diwydiannol pennaf y wlad yn ystod hanner cyntaf y bedwaredd ganrif ar bymtheg
gyda'r diwydiannau dur, glo a copr.

Er mwyn trosglwyddo'r holl nwyddau cafodd ffyrdd reilffyrdd, porthladdoedd a
chamlesi eu hadeiladu ledled Cymru.

Roedd Henry Hussey Vivian, Arglwydd Cyntaf Abertawe, William Thomas Lewis
Arglwydd Merthyr a David Davies (Llandinam) ymhlith diwydianwyr mwyaf
llwyddiannus De Cymru.



https://cy.wikipedia.org/wiki/Vladimir_Lenin

Chwyldroadwr Rwsiaidd, arweinydd Chwyldro Hydref a Chadeirydd Cyngor Comisariaid
y Bobl o 1917 tan 1924 oedd Vladimir Ilyich Lenin (Rwsieg Влади́мир Ильи́ч
Ле́нин), enw iawn Vladimir Ilyich Ul'yanov (Rwsieg Влади́мир Ильи́ч Улья́нов)
(10 / 22 Ebrill 1870 - 21 Ionawr 1924). Sefydlodd y Blaid Bolsiefic gan ei
harwain at fuddugoliaeth yn chwyldroau Rwsia. Ystyrir yn un o ffigyrau pwysicaf
datblygiad Sosialyddiaeth wyddonol ynghŷd â Karl Marx a Friedrich Engels.
Ysgrifennodd nifer fawr o weithiau gwleidyddol ac athronyddol.

Ganwyd Vladimir Ilyich Ulyanov ar 22 Ebrill 1870 yn Simbirsk. Roedd ei dad, Ilya
Nikolaevich Ulyanov, yn athro mathemateg a ffiseg ac yn arolygydd ysgolion.
Roedd ei deulu yn gymysg o ran cefndir ethnig: ei dad yn Kalmyk, ei fam o dras
Almaenig, ac aelodau eraill y teulu yn Iddewon, yn Chuvashiaid, yn Rwsiaid ac yn
Swediaid. Roedd teulu ei fam, Mariya Aleksandrovna Blank, yn hanu o Lübeck yn yr
Almaen yn wreiddiol. Roedd ei dad-cu ar ochr ei fam yn Iddew a oedd wedi troi at
Gristnogaeth Uniongred. Dienyddiwyd brawd hŷn Lenin, Aleksandr, yn 1887 oherwydd
ei gysylltiad â chynllwyn i lofruddio Tsar Alexander III. Effeithiodd hyn yn
fawr ar Lenin, a daeth yn fwy radicalaidd yn ei olygon gwleidyddol. Yn yr un
flwyddyn fe'i diarddelwyd o Brifysgol Kazan am gymryd rhan mewn protestiadau
myfyrwyr ac ar ôl i'r heddlu ddarganfod y cysylltiad rhyngddo â'i frawd.
Dychwelodd i'r brifysgol ym 1891 i gwplhau gradd yn y gyfraith.

Treuliodd gyfnod mewn alltudiaeth wleidyddol ym mhentref Shushenskoye, ger
Minusinsk yn Siberia, o 1897 hyd 1900.



https://cy.wikipedia.org/wiki/Uned_Svedberg

Uned cemeg ffisegol i ddisgrifio cyflymder (buanedd) (dx/dt) gwaddodi gronyn
mewn hylif yn ôl y grym disgyrchiant sydd arno yw Uned Svedberg. Fel rheol
gwneir mesuriadau o'r math mewn allgyrchydd.

s = [ d x / d t ω 2 r ] {\displaystyle s=\left[{\frac {dx/dt}{\omega
^{2}r}}\right]}

Yn 1929 dyfeisiodd Theodor Svedberg hafaliad i gysylltu hwn a màs moleciwlar
molecylau a gronynnau

M r = [ R T s D ( 1 − v ¯ ρ ) ] {\displaystyle M_{r}=\left[{\frac
{RTs}{D(1-{\bar {v}}\rho )}}\right]}

(D = cyfernod trylediad, v ¯ {\displaystyle {\bar {v}}} = cyfaint rhannol
sbesiffig y gronyn , ρ = dwysedd yr hylif)

Ar ôl hynny, defnyddir yr uned ei hun fel disgrifiad o'r gronyn. Gan fod gwerth
y cysonyn gwaddodi (s) (mewn eiliadau) yn rhif mor fychan, defnyddir y gwerth
wedi'i lluosogi a 1013, a diffinio hwn yn Uned Svedberg (S). Felly 1S = 10-13
eiliad

Oherwydd effeithiau ffrithiant, nid yw unedau Svedberg yn fesur union o faint
fel y cyfryw gan fod siâp, hefyd, yn ddylanwad arno. Bellach mae ffyrdd amgenach
i fesur Mr (e.e. cromatograffi gel) ond erys yr uned yn ddefnyddiol fel label
disgrifiadol. Er enghraifft, i nifer o ronynnau a macro-folecylau biocemeg -
megis RNA a phroteinau.



https://cy.wikipedia.org/wiki/Socotra

Ynys fach, a'i thair rhagynys, ym Môr Arabia (Cefnfor India) i'r dwyrain o Gwlff
Aden oddi ar Horn Affrica, yw Socotra (Arabeg سقطرى ; Suqutra). Mae'n perthyn
i'r Iemen, yn Arabia, fel rhan o dalaith Adan, ac yn gorwedd oddi ar arfordir
gogledd-ddwyreiniol Somalia (Somaliland). Gydag arwynebedd o 3600 km², mae'n
rhan o gyfandir Affrica yn ddaearegol fel ynys gyfandirol. Mae'n gartref i sawl
rhywogaeth unigryw, yn enwedig pryfed cop a phlanhigion.

Mae tua 80,000 o bobl yn byw ar yr ynys gyda 43,000 yn y brifddinas, Hadiboh.
Siaradant Socotreg, tafodiaith o'r Arabeg a siaredir yn Iemen.

Roedd Socotra yn rhan o uwchgyfandir Gondwana ond torrodd yn rhydd yn y Pliocene
Canol (tua 6 miliwn o flynyddoedd yn ôl), fel rhan o'r un broses ymrwygo a
greodd Gwlff Aden hefyd.

Yn ogystal a'r brif ynys Socotra, ceir tair ynys bychain a adnabyddir fel "Y
Brodyr" — Abd al Kuri, Samhah, Darsa — ac ambell ynys fechan greigiog arall. Ar
y brif ynys ceir ardal arfordirol, yna llwyfandir calchfaen, a mynyddoedd
Haghier sy'n codi i 5,000 troedfedd (1,525 m). Hyd Socotra yw tua 80 milltir
(130 km). Hinsawdd anaialdir trofannol sydd gan yr ynysoedd, gyda'r monswn yn
dod â glaw a gwyntoedd mawr.



https://cy.wikipedia.org/wiki/Moeseg

Astudiaeth athronyddol maes moesoldeb, sef y cwestiwn mawr o "sut y dylem fyw",
yw moeseg, a elwir weithiau yn athroniaeth moes.

Gellir rhannu hanes moeseg yn y Gorllewin yn sawl rhan, gan gychwyn gyda
Groegiaid yr Henfyd a gwaith y Soffyddion fel Protagoras ac wedyn athronwyr mawr
fel Socrates, Platon ac Aristotlys. Ar seiliau gwaith y Groegiaid ond dan
ddylanwad ac ysbrydoliaeth amlwg y Testament Newydd, datblygodd moeseg
Gristnogol. Un o foesegwyr mawr yr Oesoedd Canol oedd Thomas Aquinas a ddilynodd
Aristotlys mewn sawl maes ond a roddodd y pwyslais ar y dyletswydd i ufuddhau i
ddeddfau Duw. Yn y Cyfnod Modern newidiodd cyfeiriad moeseg a datblygodd
Naturiolaeth Foesegol, a welir yng ngwaith Thomas Hobbes, er enghraifft. Ond
daeth syniadau eraill i'r amlwg, rhai ohonynt yn wrthwynebus i syniadaeth
Hobbes, a chafwyd sawl athroniaeth moes yn cynnwys Iwtilitariaeth, athroniaeth
Immanuel Kant a moeseg ôl-Kantaidd, sy'n ymrannu'n sawl ffrwd.

Ethos bywyd yr unigolyn yw moeseg; moesoldeb yw'r agweddau sy'n ymwneud â phobl
eraill a chymdeithas oll, megis dyletswyddau ac iawnderau. Delfrydau'r
ddamcaniaeth foesol nodweddiadol yw cyffredinoliaeth ac amhleidioldeb, ac yn aml
bydd y damcaniaethwr normadol yn llunio egwyddorion a safonau ymddygiad er mwyn
byw'n moesegol. Mae rhai'n gweld y reddf ddynol a synnwyr cyffredin yn sylfeini
moeseg. Hyd yn oedd mewn damcaniaethau sy'n honni eu bod yn hollgyffredinol,
maent yn "feysydd ffrwydron" moesegol sy'n llawn cyfyng-gyngor a dilemâu sy'n
ddadleuon cymhleth o egwyddorion, cafeatau, amodau arbennig, ac anghysondebau.

Yn nhraddodiad y Gorllewin, gellir olrhain hanes moeseg ar y cyd ag enwau
mawrion athroniaeth ers yr Henfyd. Trin athronwyr Groegaidd moeseg gan
archwilio'r enaid, dedwyddwch a mwynhad. Socrates oedd yr arloeswr moesegol a
ofynnodd, "sut y dylem fyw ein bywydau?" Gosododd ei ddisgybl Platon
ddelfrydiaeth fetaffisegol yn sail i'w system foeseg. I raddau, mae moeseg y
Gorllewin ers yr Henfyd yn dilyn y ddau lwybr a osodwyd gan Platon ac
Aristotlys: y rhesymolwyr a'r empiryddion, y rhesymyddion (logicists) a'r
pragmatwyr, a'r dadleuon a priori ac a posteriori.

Datganodd Aristotlys, un o ddisgyblion Platon, taw eudaimonia (ffyniant neu fyd
da) yw nod ein bywydau, a rhinwedd yw mam pob dedwydd. Argymhellod addysg foesol
er mwyn meithrin y foeseg "iawn" gan y boblogaeth.

Parheir syniadaeth Aristotlys yn ddylanwadol ers mwy na dwy fil o flynyddoedd.
Hyd heddiw, mae pryderon a chwestiynau'r hen Roegiaid yn tynnu sylw meddylwyr
neo-Aristotelaidd: perthynolaeth ddiwylliannol, i ba raddau mae bioleg yn
penderfynnu'r hawddfyd, yr angen am hyblygrwydd yn wyneb ffawd, a swyddogaethau
a dyletswyddau'r unigolyn yn y gymuned.

Datblygodd y dair dadl dros fodolaeth Duw: y ddadl ddibenyddol, y ddadl
gosmolegol, a'r ddadl fodegol. Mae gan y ddadl ddibenyddol yn enwedig oblygiadau
pwysig ym maes moeseg.

Un o'r prif anghydfodau ynghylch bodolaeth Duw yw problem drwg, sef esbonio pam
bod drwg yn y byd os oes gan Dduw y gallu a'r ewyllus i'w atal. Dadleua
anffyddwyr a gwrth-theistiaid bod presenoldeb drwg yn y byd yn groes i natur
honedig Duw. Gofynnodd Epicwrws (neu o bosib Carneades) y trilema enwog a osodir
gan David Hume fel y ganlyn: "Os nad yw Duw yn gallu atal drwg, yna nad yw'n
hollalluog. Os nad yw Duw yn barod i atal drwg yna nad yw'n hollgaredig. Os yw
Duw yn barod i atal drwg ac yn gallu gwneud hynny, yna paham bod drwg?" Ymhlith
dadleuon y theistiaid i amddiffyn bodolaeth Duw yw bod drwg yn brawf gan Dduw,
yn ganlyniad i'r rhyddid ewyllys a roddir inni gan Dduw, bod presenoldeb drwg yn
angenrheidiol yn y byd os oes da i fodoli hefyd, neu bod dioddefaint yn brofiad
anhepgor o iachawdwriaeth.

Ceisiodd y mathemategydd Blaise Pascal betio bob ffordd parthed y byd a ddaw: yn
ôl cyngwystl Pascal, mae'n well i unigolyn addoli Duw rhag ofn mae'n bodoli.
Beirniada'r defnydd hwn o ddamcaniaeth gemau am fod yn symleiddiad cul sy'n
anwybyddu'r amrywiaeth eang o gredoau posib, ac am argymell "ffug-gred" sy'n
ceisio twyllo Duw posib.

Cymhlethir natur y drafodaeth ymhellach gan ganfyddiadau anthropoleg grefyddol,
sy'n awgrymu taw greddf ddynol yw mytholeg a chred, a'r hen broblem ynghylch
iaith grefyddol. Mae gwrth-theistiaid yn gweld y syniad o Dduw ynddo'i hun yn
anfoesol, ac yn dadlau hyd yn oed os yw Duw yn bodoli bydd yn well i beidio ag
addoli'r fath "gormesydd dwyfol".

Ystyriodd yr Almaenwr Immanuel Kant rhesymoledd a rheswm yn elfennau moeseg.
Pwysleisiodd annibyniaeth ewyllys yr unigolyn, ac o hynny dadleuodd taw nod y
gweithredydd sy'n pennu gwerth moesol y weithred.

Tuedd foesegol sy'n canolbwyntio ar y diben, ac felly dyma'r prif os nid unig
ystyriaeth wrth pennu gwerth foesol, yw canlyniadaeth. Defnyddiolaeth yw'r
ddamcaniaeth ganlyniadol amlycaf. Gwelir ei gwreiddiau yn syniadaeth yr
Epiciwriaid a gwaith Francis Hutcheson a Joseph Priestly. Gellir ei leoli yn
rhan o'r traddodiad pleseryddol (neu hedonaidd). Jeremy Bentham a John Stuart
Mill yw'r ddau Sais a gydnabyddir yn arloeswyr defnyddiolaeth, sy'n hyrwyddo'r
lles cyffredin.

Yn yr 20fed ganrif, ceisiodd athronwyr ddeall realiti drwy ffenomenoleg a'r
ymwybod. Datblygodd y Ffrancod Sartre a de Beauvoir athroniaeth dirfodaeth, gan
wrthod metaffiseg a chanolbwyntio ar fodolaeth person yn y byd sydd ohoni. Yn ôl
y ddamcaniaeth hon, mae'r unigolyn yn gyfrifol am effaith ei weithgareddau ar
bobl eraill er mai dim ond ei fodolaeth ef ei hun sy'n "real" ac ef ei hun yw
unig farnwr ei weithredau ei hun. Yn y bôn, ewyllys yr unigolyn ac nid ei reswm
sy'n bwysig pan fo rhaid wynebu dewis, ac nid yw'r unigolyn yn bodoli ond i'w
ewyllysio ei hun i weithredu.

Maes uwchathronyddol a changen o athroniaeth ddadansoddol yw metafoeseg sy'n
astudio natur damcaniaethau moesegol a cheisio diffinio moesoldeb. Tynna ar
fetaffiseg, epistemoleg ac athroniaeth meddwl. Gofynna cwestiynau parthed
ystyron y geiriau "da" ac "iawn", diffiniadau hanfodion moeseg megis gwerthoedd,
gwrthrychau a phriodweddau, ffynonellau a seiliau gwerthoedd moesol, ac amodau a
pherthnasedd egwyddorion moesol. Ymdrecha safbwyntiau metafoesegol i ddatrys y
pynciau hyn drwy archwilio semanteg y disgwrs, ontoleg priodweddau moesol,
arwyddocâd y ddadl anthropolegol, ystyriaethau seicolegol, a sut yr ydym yn
caffael gwybodaeth am werthoedd moesol.

Honna'r naturiolwyr a'r annaturiolwyr fel ei gilydd taw natur wybyddol sydd i
iaith foesol, ond maent yn anghytuno ar sut y gallem caffael y wybodaeth hon.
Gwada'r emosiynwyr bod mynegiadau moesol yn wybyddol, tra bo'r argymhellwyr yn
dadlau taw cyfarwyddiadau neu waharddiadau yw barnau moesol, yn hytrach na
datganiadau ffeithiol.

Yn ôl y safbwynt dyn-ganolog, mae'n dderbyniol i fodau dynol defnyddio'r byd o'n
cwmpas, gan gynnwys pethau byw, er lles ein hunain. Mae dehongliad iwtilitaraidd
yn cyfiawnháu hyn yn arbennig os yw'n gwneud lles i gymdeithas oll: mae'r poen a
wnaed yn anffodus ond yn angenrheidiol wrth ystyried y datblygiadau meddygol a
ddaw wrth arbrofi ar anifeiliaid.

Dadleua rhai bod dyletswydd ar fodau dynol i warchod lles anifeiliaid, gan
ganolbwyntio ar foesoldeb dynol mewn perthynas ag anifeiliaid. Nid yw'r fath
syniadau o reidrwydd yn gwahardd defnyddio anifeiliaid er lles y dynolryw (e.e.
bwyta cig), ond yn galw am leiháu'r poen a achosir i anifeiliaid cymaint sy'n
bosib. Yn ôl eraill, mae anifeiliaid yn berchen ar hawliau eu hunain, a chyhudda
bodau dynol o ragfarn ac erledigaeth ar sail rhywogaeth.

Dadleua "moeseg werdd" o blaid lles neu hyd yn oed hawliau'r blaned a'r biota.
Dywed bod dyletswydd gan fodau dynol i ofalu am ecoleg y Ddaear drwy gadwraeth
amgylcheddol a chynaladwyedd yn ein cymdeithas.

Un o bynciau llosg y byd meddygol, sy'n tynnu ar syniadau crefyddol,
cymdeithasol, a gwleidyddol, yw erthyliad. Yn graidd i'r ddadl mae diffiniad
persondod, man cychwyn bywyd, a hawliau'r fenyw. Dadleua'r garfan "o blaid
bywyd" taw plentyn heb ei eni yw'r ffetws yn y groth, ac mae ei hawl i fywyd yn
bwysicach na hawl y fam i ddewis erthygliad. Ar yr ochr arall, nid yw'r garfan
"o blaid dewis" o'r farn taw person neu hyd yn oed bywyd yw'r ffetws, a
hawliau'r fenyw yn unig sydd o bwys. Ceir amryw o safbwyntiau ar yr amrediad
rhwng y ddwy ochr hon: mae nifer yn gweld erthyliad yn faes moesol ansicr, ac yn
dadlau dros ddewis y lleiaf o ddau ddrwg. Mae eraill o blaid cadw erthyliad yn
gyfreithlon ond yn cefnogi cyfyngiadau ar yr arfer, er enghraifft dim ond mewn
achosion o drais neu losgach neu os bydd yr enedigaeth yn peryglu bywyd y fam.

Yn y system gyfiawnder, mae dadleuon dros bwrpas ac amcanion cosb yn rhemp.
Ataliaeth yw'r nod yn ôl y llesyddwyr, sy'n defnyddio troseddwyr i rhybuddio
eraill rhag troseddu; cymhelliad ychwanegol yw ailsefydlu'r cyn-droseddwr yn y
gymuned. O'r safbwynt Kantaidd ad-daledigaeth yw pwrpas y system gosb: dylai'r
drwgweithredwr dderbyn cosb haeddiannol am ei drosedd, dedfryd sy'n ei drin fel
gweithredydd moesol yn hytrach na modd a gyfiawnheir gan y diben. Dadleua eraill
o blaid adfer penyd i ystyr penydeg, a chael y drwgweithredwr i edifaru am ei
drosedd yn ogystal â'i ailsefydlu er lles ei hun a'r gymuned.



https://cy.wikipedia.org/wiki/Microsoft

Cyfesurynnau: 47°38′22.55″N 122°7′42.42″W﻿ / ﻿47.6395972°N 122.1284500°W﻿ /
47.6395972; -122.1284500

Cwmni cyfrifiadurol ydy Microsoft. Mae prif swyddfa'r cwmni yn Redmond,
Washington State yn yr Unol Daleithiau, ond mae swyddfeydd gyda nhw yng
ngwledydd eraill hefyd. Steve Balmer yw pennaeth y cwmni, ar ôl i Bill Gates
ymddeuol yn haf 2008. Maent yn enwog am fod un o'r cwmnïau fwyaf llwyddiannus y
byd cyfrifiadurol.

Ei gynnyrch enwocaf yw Microsoft Windows, sydd ar gael mewn sawl fersiwn yn
cynnwys Windows XP a Windows Vista; dyma'r system mwyaf poblogaidd o bell ffordd
ar gyfer y Cyfrifiadur Personol (PC). Mae'r meddalwedd ar gael yn Gymraeg o
wefan Bwrdd yr Iaith Gymraeg. Mae cynnyrch poblogaidd eraill yn cynnwys y porwr
gwe Internet Explorer a Microsoft Office, rhaglennu sydd yn boblogaidd iawn ar
ledled y byd. Gellir hefyd defnyddio "Spell Check" Cymraeg fel ychwanegiad i
Microsoft Office, sydd ar gael ar wefan Microsoft.[1]

Mae gan Microsoft nifer o gwmnïau gemau, ac mae ganddynt hanes o ryddhau gemau
poblogaidd (e.e. Cyfres Age Of Empires efo Ensemble Studios.) Yn dilyn hyn
rhyddhawyd y systemau gemau Xbox (2002) a Xbox 360 (2005).



https://cy.wikipedia.org/wiki/Lerpwl

Dinas yng ngogledd-orllewin Lloegr ydyw Lerpwl (Saesneg: Liverpool) ar lannau
afon Merswy. Sefydlwyd Lerpwl fel dinas gan y brenin Seisnig John I yn 1207 gyda
dim ond 500 o bobl, ac arhosodd yn gymharol fach tan ddechrau'r Chwyldro
Diwydiannol; ar un adeg, oherwydd fod yma cymaint o Gymry Cymraeg, fe elwid y
lle yn "Brifddinas Gogledd Cymru". Tyfodd drwy ddatblygu dociau enfawr. Un
ffynhonnell sylweddol o arian oedd y masnach mewn caethweision o'r Affrig a
cheir arddangosfa ar hyn lawr yn y dociau. Poblogaeth Lerpwl ydyw 439,473
(Cyfrifiad 2001).

Heddiw y ddinas ydyw ardal canalog Glannau Merswy (Saesneg: Merseyside). Yr
ardaloedd eraill ydyw Knowsely, Sefton, St. Helens a Chilgwri (Saesneg: Wirral).
Mae pobl tu allan i Lannau Merswy yn aml yn defnyddio 'Lerpwl' (mewn ffordd
anghywir) i ddisgrifio'r holl ardal.

Adnabyddir poblogaeth Lerpwl fel 'Scousers' ar ôl y cawl cynhenid o'r enw
'scouse' (sy'n debyg i gawl Cymreig. Symbol Lerpwl ydyw aderyn sy'n edrych yn
debyg i filidowcar o'r enw Liver Bird (ynghanir fel 'Laifr'). Hen enw Gymraeg ar
y ddinas yw Llynlleifiad. Mae rhai yn tybio mai hyn yn cyfeirio at yr aderyn
'Lleifr', hen enw am fildowcar. Os felly, 'Llyn y Bilidowcar' yw enw'r ddinas.
Ond mae yna llawer o theoriau eraill am darddiad yr enw - does neb yn siŵr o ble
y daeth.

Roedd yn brifddinas answyddogol i Ogledd Cymru am gyfnod maith ac mae llawer o'r
boblogaeth presennol o gefndir Gymreig. Surodd y berthynas rhwng Cymru a Lerpwl
pan foddwyd Capel Celyn a Chwm Tryweryn gan Gorfforaeth Lerpwl ym 1965 er mwyn
creu cronfa dŵr i gyflenwi dŵr i'r ddinas. Dywed rhai nad oedd angen boddi'r cwm
o gwbl.

Mae nofel Marion Eames Hela Cnau yn rhoi hanes dynes ifanc a aeth i weini o
Ogledd Cymru i Lerpwl.

Cynhaliwyd Eisteddfod Genedlaethol yn Lerpwl ym 1884, 1900 a 1929. Am wybodaeth
bellach gweler:

Roedd yn un o benseiri mwyaf toreithiog capeli Cymreig a thai teras yn Lerpwl.
Yn ôl yr hanesydd Dan Cruickshank Roedd Owens mor llwyddiannus gallai bod yn
gyfrifol am (gynllunio) mwy o dai teras ym Mhrydain Oes Victoria na neb arall.



https://cy.wikipedia.org/wiki/Japaneg

Japaneg (日本語 Nihongo yn Rōmaji, Siapaneg, Siapaneeg) yw iaith swyddogol Japan
gyda dros 130 miliwn o siaradwyr. Siaredir Japaneg ym Mrasil, Taiwan, Ynysoedd
Marshall, Palaw, Gwam a'r Unol Daleithiau hefyd.

Mae dadlau ymysg ieithyddion ynglŷn â gwreiddiau'r iaith. Mae rhai yn dadlau'n
gryf fod yr iaith yn perthyn i'r teulu Altaig (Altaic), sydd hefyd yn cynnwys
Tyrceg a'i changhennau, Mongoleg a Choreeg. Cred ieithyddion eraill fod Japaneg
yn rhannu nodweddion â llawer o ieithoedd Awstralasia, tra bod eraill yn credu
ei bod hi'n iaith gyfan gwbl ar wahân.

Er bod anghytundeb ynglŷn â gwreiddiau'r iaith, ni ellir dadlau fod dylanwad
cryf wedi bod gan y Tsieineeg ar yr iaith, gyda rhai yn dadlau bod hanner
geirfa'r Japaneg yn deillio o'r Tsieineeg. Mae Japaneg ddiweddar yn defnyddio
cyfuniad o dair system ysgrifennu:

Mae'r wyddor Ladin, Rōmaji, yn cael ei defnyddio'n aml mewn Japaneg ddiweddar,
yn enwedig ar gyfer enwau cwmnïau, hysbysebu ac wrth fewnbynnu Japaneg i mewn i
gyfrifiadur.

Yn draddodiadol, caiff yr iaith ei hysgrifennu mewn ffurf fertigol a elwir yn
tategaki (縦書き) sydd yn golygu darllen fesul colofn (yn hytrach na fesul rhes),
gan ddechrau ar frig y golofn ar y dde a darllen i lawr. Wedi cyrraedd gwaelod y
golofn, symudir ymlaen i'r golofn nesaf sydd i'r chwith. Yn fwy diweddar
defnyddir y ffurf llorweddol a elwir yn okogaki (横書き), ffurf sydd yn fwy
cyffredin i Orllewinwyr sydd yn golygu darllen mewn rhesi o'r chwith i'r dde.



https://cy.wikipedia.org/wiki/Iddewiaeth

Crefydd undduwiaeth gymharol fychan yw Iddewiaeth, â thua 14 miliwn o ddilynwyr
(Iddewon) byd-eang. Daw'r gair Iddewiaeth o'r gair Groeg Ιουδαϊσμός a ddaw o'r
Hebraeg יהודה, Iehŵda. Hi yw crefydd y bobl Iddewig. Sylfaen y grefydd yw'r
llyfrau o'r Beibl Hebraeg, sef y Tanach, sy'n cynnwys llyfrau'r Torah, Nevi'im a
Ketuvim. Mae'r Talmud yn esboniad ar y llyfrau hyn.

Yn 2007, amcangyfrifwyd poblogaeth Iddewig y byd yn 13.2 miliwn, gyda 41%
ohonynt yn byw yn Israel a'r 59% arall ar wasgar. Sylwer nad ydy Iddewiaeth yr
un peth â Seioniaeth, mudiad Iddewig y gwrthodir ei syniadaeth gan nifer o
Iddewon, e.e. y Neturei Karta.

Yn ôl traddodiad, mae'r hanes Iddewig yn dechrau gyda'r Cyfamod rhwng Duw ac
Abraham, sef patriarch a chyndad y bobl Iddewig, tua 2000 CC yn ôl y gronoleg
Feiblaidd draddodiadol. Iddewiaeth yw un o'r crefyddau hynaf mewn bodolaeth
heddiw. Mae athrawiaethau a hanes Iddewiaeth wedi dylanwadu'n fawr ar grefyddau
eraill gan greu'r sylfaen ar gyfer y crefyddau Abrahamig mawr eraill, sef
Cristnogaeth ac Islam.

Mae Iddewiaeth yn wahanol iawn i nifer o grefyddau cyfoes mor bell â ni welir
awdurdod yn un person neu grŵp, ond yn hytrach mewn testunau sanctaidd,
traddodiadau a rabbïau addysgedig sy'n dehongli'r testunau a chyfreithiau.
Drwy'r oesoedd mae Iddewiaeth wedi glynu at nifer o egwyddorion crefyddol, y
pwysicaf ohonynt yw'r cysyniad o un Duw hollalluog a hollwybodol a greodd y
bydysawd ac sy'n parhau i'w reoli. Yn ôl cred Iddewig draddodiadol, gwnaeth y
Duw a greodd y byd gadarnhau cyfamod gyda'r Israeliaid drwy Moses ar Fynydd
Sinai yn ffurf y Torah ysgrifenedig ac ar lafar. Credant taw disgynyddion yr
Israeliaid yw holl Iddewon y byd. Mae Iddewiaeth ymarferol draddodiadol yn
seiliedig ar yr astudiaeth a chadwraeth rheolau a gorchmynion Duw fel y cawsant
eu hysgrifennu yn y Torah a'u hesbonio yn y Talmud.



https://cy.wikipedia.org/wiki/HTTP

Acronym am HyperText Transfer Protocol yw HTTP. Dyma'r protocol cyfathrebu a
ddefnyddir i gydgysylltu gwasanaethyddion ar y We. Prif weithrediad HTTP yw
sefydlu cysylltiad â gwasanethydd gwe a throsglwyddo tudalennau HTML i'r porwr
client neu unrhyw ffeiliau eraill sydd eu hangen gan aplicant HTTP.

Mae cyfeiriadau gwefannau yn cychwyn â'r rhagosodiad http:// ond erbyn heddiw
mae porwyr gwe yn cyflwyno'r protocol hynny'n ddiofyn. Felly mae teipio
www.wikipedia.org ym mar cyfeiriad eich porwr yn gyfystyr â theipio
http://www.wikipedia.org er enghraifft.

Diffinir HTTP fel system gofyn/ymateb "digyflwr"; h.y. nid yw'n bod ond am yr
amser sydd ei angen er mwyn gwneud trosglwyddiad data, meicro-eiliad efallai, ac
ar ôl hynny mae'n cau. Wedi i orchymyn gofyniad y client HTTP gyrraedd y
gwasanaethydd mae cysylltiad TCP yn cael ei greu ac mae'r gwasanethydd yn anfon
ei ymateb ac yn cau'r cysylltiad HTTP.

Erbyn hyn mae fersiwn HTTP 1.1 wedi cymryd lle'r fersiwn gwreiddiol HTTP 1.0.
Mae hyn wedi caniatau mewnlwytho lluosog ac wedi gwella'r broses storio cache
a'i gwneud hi'n haws i greu lletywyr rhithiol.



https://cy.wikipedia.org/wiki/Gwlad_Iorddonen

Mae Gwlad Iorddonen (Arabeg لمملكة الأردنّيّة الهاشميّة Al-Mamlakah
al-Urdunniyyah al-Hāšimiyyah) yn wlad Arabaidd sy'n ffinio ag Israel i'r
gorllewin, Syria i'r gogledd, Irac i'r dwyrain a Sawdi Arabia i'r de-orllewin.
Amman yw prifddinas y wlad. Mae'r wlad ar groesffordd bwysig rhwng Asia, Affrica
ac Ewrop. Ei henw swyddogol yw "Brenhiniaeth Hashemite yr Iorddonen". Cafodd ei
chreu yn 1946 o ran o Balesteina Brydeinig.

Ceir cofnod o bobl yn byw yma ers Hen Oes y Cerrig ac yn niwedd yr Oes Efydd
fe'i rheolwyd gan dair brenhiniaeth wahanol: Ammon, Moab ac Edom. Yna daeth
Brenhiniaeth y Nabatea, cyfnod gyda'r Rhufeiniaid yn ei rheoli ac yna
Ymerodraeth yr Otomaniaid. Ar ddiwedd yr Ail Ryfel Byd yn 1921 daeth 'Emiradau
Trawsiorddonen' (Emirate of Transjorda) i fodolaeth, dan brotectoriaeth Prydain,
wedi'i ffurfio allan o'r o Balesteina Brydeinig. Cafod Trawsiorddonen ei
chydnabod gan Gynghrair y Cenhedloedd yn yr un flwyddyn. Yn 1946 cyhoeddodd ei
hannibyniaeth oddi wrth Prydain a dethlir y diwrnod hwn yn flynyddol ar 25 Mai.
Ei henw swyddogol oedd "Brenhiniaeth Hashemite Trawsiorddonen".

Yn y Rhyfel rhwng Arabia ac Israel yn 1948, meddiannodd diroedd Y Lan Orllewinol
a newidiwyd enw'r wladwriaeth yn "Frenhiniaeth Hashemite yr Iorddonen" ar 1
Rhagfyr 1948.



https://cy.wikipedia.org/wiki/Gogledd_America

Mae Gogledd America yn gyfandir yn hemisffer gogleddol a hemisffer gorllewinol y
Ddaear, wedi'i ffinio i'r gogledd gan y Cefnfor Arctig, ar y ddwyrain gan
gogledd y Cefnfor Iwerydd, ar y dde-dwyrain gan Môr y Caribi, ac ar y dde a'r
gorllewin gan gogledd y Cefnfor Tawel. Mae gan Ogledd America arwynebedd o
24,480,000 km² (9,450,000 mi sg), neu tua 4.8% o arwynebedd y Ddaear. Yn 2002,
credir bod y boblogaeth yn fwy na 514,600,000. Dyma'r trydydd cyfandir o ran
arwynebedd (ar ôl Asia ac Affrica) a'r pedwerydd o ran poblogaeth (ar ôl Asia,
Affrica ac Ewrop).

Yr Ewropeaid cyntaf i gyrraedd Gogledd America yn sicr (Newfoundland) oedd y
Llychlynwyr, wnaeth galw'r ardal yn Vinland. Cyrrhaeddon nhw yna tua 1000. Er
sefydlon nhw rhai gwladfeydd yna, ni gadawon nhw ryw lawer o farc ar y gyfandir.

Ar ôl fordaith Christopher Columbus yn 1492, y Sbaenwyr oedd yr Ewropeaid cyntaf
i gyrraedd ac aros. Ennillon nhw reolaeth o rhan fwyaf o ynysoedd mwyaf y Caribi
a gorchfygon nhw'r Aztecs, ac felly cymryd dros Mecsico a Chanolbarth America.

Y gwladfeydd Seisnig cyntaf oedd Jamestown a Plymouth Rock, yn nhaleithiau
Virginia a Massachusetts heddiw. Y gwladfeydd llwyddiannus Ffrengig cyntaf oedd
Port Royal (1604) a dinas Québec (1608), yn nhaleithiau Nova Scotia a Québec
heddiw.

Rhannwyd economi Gogledd America rhwng Canada a'r UDA, dau o wledydd mwyaf
cyfoethog a ddatblygol y byd, a chenhedloedd Canolbarth America a'r Caribi,
sydd, er nad yn dioddef o economïau gwael, yn wledydd llai economaidd
ddatblygol.

Mae Cytundeb Masnach Rydd Canolbarth America (CAFTA) yn cytundeb rhwng yr Unol
Daleithiau a'r wledydd Canolbarth America Costa Rica, Gwatemala, El Salfador,
Hondwras a Nicaragua. Amcan y gytundeb yw i hybu masnach rydd rhwng yr aelodau.
Mae Canada a Mecsico yn trafod aelodaeth. Mae Cytundeb Masnach Rydd Gogledd
America (NAFTA) yn cytundeb rhwng Canada, Mecsico a'r Unol Daleithiau i ddileu
tollau ar nwyddau masnachir rhwng ei gilydd.



https://cy.wikipedia.org/wiki/Firws

Organeb (pathogen) bychan iawn yw firws (neu feirws) sy'n medru byw oddi fewn i
organeb fyw arall yn unig.

Cyhoeddodd Dmitri Ivanovsky yn 1892 erthygl yn disgrifio pathogen nad oedd yn
facteri a oedd yn heintio planhigion tybaco; roedd yr erthygl mewn gwirionedd yn
disgrifio Martinus Beijerinck a ddarganfyddodd y feiwrs hwn yn 1898, ac ers
hynny mae tua 5,000 gwahanol fathau wedi'u disgrifio mewn peth manylder. Gwyddir
hefyd fod miliynau o wahanol fathau ar gael nad ŷnt wedi'u cofnodi'n fanwl. Fe'i
canfyddir ym mhob ecosystem dan haul ac mae mwy ohonynt nac unrhyw organeb
arall. Gelwir yr astudiaeth o feirws yn firoleg sy'n is-ddosbarth o'
feicrobioleg.

Mae sut y maent wedi tarddu (o ran hanes esblygiad bywyd) yn niwlog. Ceir dau
bosibilrwydd: yn gyntaf, gallant fod wedi esblygu allan o blasmidau (darnau
bychain o DNA) a all symud o un gell i'r llall. Yr ail bosibilrwydd yw iddynt
esblygu allan o facteria. Credir hefyd eu bont yn ddull pwysig o drawsffurfio
genynol llorweddol - sy'n beth da o ran bioamrywiaeth.

Mae'r firws yn lledaenu mewn sawl ffordd; mae pryfaid fel yr affid yn eu
trosglwyddo o blanhigyn i blanhigyn; pryfaid sy'n sugno gwaed (fectorau) sydd
hefyd yn gyfrifol am eu trosglwyddo o anifail i anifail a thrwy'r awyr e.e.
mae'r firws ffliw yn cael ei drosglwyddo drwy beswch neu disian. Mae'r norofirws
a'r rotofirws yn ymledu drwy gyffyrddiad: o ymgarthion i'r ceg. o berson i
berson. Gallant fynd i fewn i'r corff mewn dŵr neu fwyd. Dull arall o ymledu ydy
drwy gyffyrddiad rhywiol fel y gwna'r firws HIV.



https://cy.wikipedia.org/wiki/De_Corea

Gwlad yn nwyrain Asia yw Gweriniaeth Corea neu De Corea. Mae wedi'i lleoli yn
hanner deheuol Penrhyn Corea. Mae hi'n ffinio â Gogledd Corea. Seoul yw
prifddinas a dinas fwyaf y wlad.

Llywodraethwyd y penrhyn gan Ymerodraeth Corea o ddiwedd y 19eg ganrif i
ddechrau'r 20fed ganrif, pan gafod ei reoli gan Japan yn 1910. Ar ddiwedd yr Ail
Ryfel Byd peidiodd y cysylltiad hwn gyda Japan a rhannwyd y penrhyn yn ddau gyda
Rwsia'n rheoli'r gogledd ac Unol Daleithiau America'n rheoli'r de. Ym 1948, dan
oruchwyliaeth y Cenhedloedd Unedig, cynhaliwyd etholiadau yn y ddwy wlad a
chyhoeddwyd dwy lywodraeth ar wahân yn y ddau ranbarth: Gwladwriaeth
Ddemocrataidd Pobl Corea yn y gogledd a Gwladwiaeth Corea yn y de.

Cyhoeddodd y gogledd a'r de, yn eu tro, eu hawl sofran i reoli'r penrhyn cyfan a
ffrwydrodd y dadlau'n rhyfel erbyn 1950: Rhyfel Corea. Yr anthem genedlaethol yw
Aegukga "Aegukga" "Cân y Gwladgarwr"

Rhennir De Corea yn wyth talaith, un dalaith hunan-lywodraethol arbennig, saith
dinas fetropolitanaidd ac un ddinas arbennig.



https://cy.wikipedia.org/wiki/David_Lloyd_George

Roedd David Lloyd George, Iarll 1af Lloyd George o Ddwyfor (17 Ionawr 1863 – 26
Mawrth 1945), a adnabyddid fel "y Dewin Cymreig", yn wleidydd Cymreig ac yn Brif
Weinidog ar y Deyrnas Unedig rhwng Rhagfyr 1916 a Hydref 1922. Hyd yma, ef yw'r
unig Gymro i ddal y swydd; y Gymraeg oedd ei famiaith. Caiff ei gydnabod fel
pensaer y wladwriaeth les. Fe oedd prif weinidog Rhyddfrydol olaf y DU. Ym
mlwyddyn olaf ei oes cafodd ei ddyrchafu i fod yn iarll gan y brenin Siôr VI.

Ym Manceinion, Lloegr, y cafodd ei eni. Treuliodd ei blentyndod ym mhentref
Llanystumdwy, Eifionydd, o 1864 hyd 1880, lle cafodd ei fagu ar aelwyd Gymraeg
gan ei fam weddw ac ewythr. Daeth yn gyfreithiwr gyda phractis yn Nghricieth
erbyn 1885.

Cafodd ei ethol i gynrychioli Caernarfon yn is-etholaeth 1890. Roedd eisoes yn
adnabyddus am iddo leisio achosion radicalaidd mor huodl. Yn yr 1890au, gyda
mudiad gwladgarol Cymru Fydd ar ei anterth, defnyddiodd ei safle fel AS i
ddadlau'n frwd yn Senedd San Steffan dros achosion fel Datgysylltu'r Eglwys
Anglicanaidd yng Nghymru a hunanlywodraeth ("Home Rule" neu "Ymraeolaeth") i
Gymru, yr Alban ac Iwerddon. Ond daeth trai ar ffawd Cymru Fydd a throes Lloyd
George fwyfwy at wleidyddiaeth Brydeinig gan godi yn rhengoedd y Blaid
Ryddfrydol. Gwrthwynebodd y rhyfel gwladychol yn Ne Affrica a adnabyddir fel
Rhyfel y Boer ac am gyfnod bu'n amhoblogaidd yn Lloegr ond ni chollodd ei
gefnogaeth frwd yng Nghymru, yn enwedig am iddo aros yn gefnogol i
Ddatgysylltu'r Eglwys.

Ym 1905 cafodd ei benodi yn Llywydd y Bwrdd Masnach a daeth yn Ganghellor y
Trysorlys yn 1908. Cyflwynodd bensiwn i'r henoed ac yswiriant iechyd
cenedlaethol.

Pan gyhoeddwyd y Rhyfel Byd Cyntaf yn 1914 petrusodd Lloyd George cyn ei
gefnogi, ond unwaith iddo benderfynu ei fod yn rhyfel angenrheidiol bu'n
gefnogwr brwd: mae rhai haneswyr yn gweld hyn fel y cyfnod y bradychodd Lloyd
George ei egwyddorion trwy gefnogi rhyfel imperialaidd a rhoi pellter mawr
rhyngddo a'r syniad o gael hunanlywodraeth i Gymru. Bu'n Weinidog dros Arfau o
1915 hyd 1916 ac yn Rhagfyr 1916 daeth yn Brif Weinidog gyda phwerau eang iawn
am ei fod yn adeg rhyfel.

Ar ôl y rhyfel bu gan Lloyd George ran fawr yn y Trafodaethau Heddwch 1919
(gweler Cytundeb Versailles). Roedd ei blaid wedi curo'r Ceidwadwyr yn etholiad
cyffredinol 1918 ac roedd yn cael ei glodfori fel "Y Dewin Cymreig" a'r "Dyn a
enillodd y Rhyfel Mawr". Yn y 1920au bu ei bolisïau yn achos pryder i'w
gefnogwyr traddodiadol; cofir hyd heddiw am ei ddefnydd o'r "Black and Tans" yn
Iwerddon ac yn y Dwyrain Canol mae llawer yn ei feio am sefyllfa'r Palesteiniaid
heddiw. [angen ffynhonnell]

Yng ngwanwyn 2013 cyhoeddodd y Swyddfa Bost stamp gyda llun ohono i ddathlu ei
ben-blwydd 150 o flynyddoedd yn ôl.



https://cy.wikipedia.org/wiki/Dan_Aykroyd

Mae Daniel Edward "Dan" Aykroyd (ganed 1 Gorffennaf 1952) yn actor, comedïwr,
sgrin-awdur, a cherddor Canadaidd-Americanaidd. Fe'i adnabyddir am ei rôl fel
Ray Stantz yn Ghostbusters (1984) a Ghostbusters II (1989).

Ganwyd a magwyd Aykroyd yn Ottawa, Ontario, Canada yn fab i Samuel Cuthbert
Peter Hugh Aykroyd, peiriannydd sifil, a Lorraine Hélène (yn gynt Gougeon) oedd
yn ysgrifenyddes. Daw ei fam o linach Ganadaidd Ffrengig, a'i dad o linach
Seisnig, Gwyddelig, Albanaidd, Iseldiraidd, a Ffrengig. Mae ganddo frawd, Peter,
sydd hefyd yn actor comedi. Magwyd fel Pabydd, a bwriadodd weithio fel offeiriad
tan yn 17 oed. Mynychodd ysgolion uwchradd St. Pius X a St. Patrick's cyn mynd
ymlaen i astudio troseddeg a chymdeithaseg ym Mhrifysgol Carleton. Ni chwblhaodd
ei radd.

Mae Aykroyd yn ddinesydd parhaol yn yr Unol Daleithiau gyda dinasyddiaeth
Gandaidd. Bu yn ddyweddïedig i'r actores Star Wars Carrie Fisher yn 1980.
Priododd yr actores Donna Dixon yn 1983 ac mae ganddynt dri o blant, Danielle,
Stella and Belle. Mae Aykroyd wedi disgrifio ei brofiadau gyda syndromau
Tourette ac Asperger fel plentyn, er nad yw wedi derbyn diagnosis. Yr oedd yn
arfer bod yn heddwas wrth gefn yn Harahan, Louisiana. Ystyria Aykroyd ei hun fel
ysbrydegydd, sydd hefyd â diddordeb mewn sawl elfen o'r paranormal.

Daeth Aykroyd i amlygrwydd gyntaf fel aelod o gast y rhaglen gomedi Americanaidd
Saturday Night Live rhwng 1975 a 1979. Ers iddo adael y rhaglen y mae wedi
dychwelyd fel gwestai nifer o weithiau.

Tra'n gweithio ar Saturday Night Live yn 1976, perfformiodd sgetsh gerddorol
gyda John Belushi a fyddai'n dechrau'r band The Blues Brothers. Daeth y band yn
fwy amlwg wedi The Blues Brothers yn 1980, ffilm a gyd-ysgrifenwyd gan Aykroyd.
Yr oedd y ddau'n ffrindiau mawr, ac y mae Aykroyd wedi sôn am y tristwch a
deimlodd pan fu Belushi farw. Mae'r band yn parhau hyd heddiw gyda Aykyroyd yn
ymddangos o bryd i'w gilydd.

Un o lwyddiannau mwyaf Aykroyd ers gadael Saturday Night Live yw'r ffilmiau
Ghostbusters (1984) a Ghostbusters II (1989). Yn ogystal â serennu yn y ffimliau
fel Raymond "Ray" Stantz, yr oedd Aykroyd, ynghyd â'i gyd-seren Harold Ramis yn
gyfrifol am ysgrifennu'r sgriptiau. Ysbrydolwyd y sgript gan ei ddiddordeb yn y
maes paraseicoleg. Ymddangosa Aykroyd yn ailwampaid Ghostbusters yn 2016 mewn
rôl gameo. Mae hefyd yn gynhyrchydd ar y ffilm.

Yn ogystal â rhain, mae Aykroyd wedi serennu mewn nifer o ffilmiau eraill, gan
gynnwys 1941 (1979), Neighbors (1981), Trading Places (1983) gydag Eddie Murphy
a Jamie Lee Curtis, Spies Likes Us (1985), Dragnet (1987) gyda Tom Hanks,
Coneheads (1993), Exit to Eden (1994), Tommy Boy (1995), Getting Away with
Murder (1996), Grosse Pointe (1997), Blues Brothers 2000 (1998), The Curse of
the Jade Scorpion (2001), Pearl Harbor (2001), 50 First Dates (2004), a Yogi
Bear (2010). Mae ei ymddangosiadau ar y teledu yn cynnwys, Coming Up Roise (1975
- 1978), The Nanny (1994), Soul Man (1997), Family Guy (2010), The Defenders
(2011), Top Chef Canada (2011).



https://cy.wikipedia.org/wiki/Cysawd_yr_Haul

Mae Cysawd yr Haul (hefyd Cyfundrefn yr Haul) yn cynnwys yr Haul a'r gwrthrychau
cosmig sydd wedi eu clymu iddo gan ddwyster: wyth planed, eu 162 o loerennau,
tair planed gorrach a'u pedair lloeren, a miloedd o gyrff bach, gan gynnwys
asteroidau, sêr gwib, comedau, a llwch rhyngblanedol.

Mewn termau eang, mae Cysawd yr Haul yn cynnwys yr Haul, pedwar corff creigiog a
elwir y planedau mewnol, gwregys mewnol o asteroidau, pedair planed enfawr
allanol (a elwir cewri nwy), ail wregys o gyrff bach rhewllyd a elwir Gwregys
Kuiper, cwmwl enfawr o gomedau a elwir y Cwmwl Oort, a rhanbarth o blanedau llai
rhewllyd a elwir y Ddisg Wasgaredig.

Ffurfiodd Cysawd yr Haul tua 4.5 biliwn o flynyddoedd yn ôl, wrth i gwmwl o
nifwl ddymchwel ar ei hun, drwy rymoedd disgyrchiant, i wrthrych a elwir yn
Gorrach Melyn, gan ddechrau adwaith ymasiad niwclear, yn llosgi hydrogen i
gynhyrchu heliwm. Erbyn hyn, mae'r haul yn ei gyfnod prif ddilyniant, sydd yn
golygu bod grymoedd disgyrchiant a gwasgedd pelydriad yn hafal, ac felly mae'r
haul yn aros yr un maint.



https://cy.wikipedia.org/wiki/Ci

Fel arfer mae'r term ci yn cyfeirio at y 'ci dof', sef y Canis lupus familiaris
(neu "Canis familiaris") sy'n isrywogaeth dof o'r blaidd darfodedig bellach, a
fu unwaith yn byw rhywle yn Ewrasia tua 40,000 o flynyddoedd yn ôl. Drwy fridio
dethol y ci gwyllt dros filoedd o flynyddoedd cyrhaeddwyd ei ffurf amrywiol,
presennol; bridiwyd ef am wahanol resymau gan gynnwys ei synhwyrau (arogli,
gweld a chlywed) ei gyflymder, ei liw a'i siâp. Amcangyfrifir fod tua 400 miliwn
o gŵn yn y byd. Yr enw torfol ydy 'haid o gŵn'.

Mae'r ci wedi datblygu'n gannoedd o fridiau gwahanol o ran maint, siâp a lliw, a
cheir sawl brid a ystyrir yn Gymreig gan gynnwys y corgi, y ci defaid Cymreig, y
ci hela Cymreig, y daeargi Cymreig, y daeargi Sealyham a'r Sbaengi hela Cymreig.
Cyfeirir yn aml at gŵn mewn hen lawysgrifau Cymraeg ac yn y Cyfreithiau Cymreig
a chofnodwyd y gair am y tro cyntaf yn Llyfr Du Caerfyrddin yn y 13g: Rhydderch
Hael a'i gŵn cyfrwys. ac yn Llyvyr Agkyr Llanddewivrevi (1346) rhoddir y cyngor:
Na roddwch chwi y bara bendigedig i'r cŵn. Mae'r term 'ci' yn cwmpasu'r ffurf
gwyllt a'r ffurf anwes a chaiff hefyd ei ddefnyddio i ddisgrifio anifeiliaid
gwyllt o isrywogaethau tebyg. Fe'i defnyddir yn ffigyrol hefyd am arwr ac
ymladdwr: 'aergi' neu 'gatgi', ond yn y Beibl fe'i defnyddir am beth ffiaidd neu
ddirmygus e.e. oherwydd i'r Iddew, creadur ysglyfaethus ac aflan oedd ci ac fe'i
ceir ar lafar am buteiniwr ac mewn geiriau fel bolgi, cachgi, celwyddgi,
chwiwgi, ieithgi ayb. Ar lafar gwlad, defnyddir y gair "ci" am y gwryw a "gast"
am y fenyw.

Y ci yw'r anifail hynaf i gael ei ddofi gan ddyn ac mae wedi treulio dros 33,000
o flynyddoedd yn ei gwmni, mae ymddygiad ci a dyn, felly wedi addasu a chlosio'n
fwy nag unrhyw anifail arall, oddigerth, efallai, i'r gath e.e. mae wedi addasu
i fwyta bwyd llawn starts yn ogystal â chig - sy'n ei wneud yn unigryw ymhlith
disgynyddion y blaidd cigysol.

Bridiwyd y ci yn gyntaf, mae'n debyg, i chwarae rôl o fewn yr helfa - i arogli'r
ysglyfaeth, i glustfeinio am sŵn dieithr, i warchod praidd neu deulu, nes y
daeth yn gwmni i'r person, y bugail, y milwr. Defnyddiwyd ef hefyd i dynnu car
llusg yn y gorffennol ac yn yr oes fodern i arogli cyffuriau mewn maes awyr,
mewn sioeau cŵn, ymrysonau cŵn defaid, neu i dywys person dall. Oherwydd hyn,
ceir disgrifiadau teg ohono mewn sawl iaith. Yn Saesneg fe'i gelwir yn 'gyfaill
gorau dyn'. Mewn rhannau eraill o'r byd, fel Tsieina a Fietnam, megir y ci am ei
gig.

Ceir amrywiaeth o dermau i ddisgrifio gast sy'n ysu i genhedlu, ond ddim cymaint
ac a geir wrth ddisgrifio buwch neu geffyl. Fel gyda'r ddau anifail arall, mae
afon Dyfi'n ffin eitha pendant rhwng y gwahanol dermau; dywedir fod gast yn
'cwna' i'r gogledd o'r ddyfi. Yn rhyfeddol, dyma hefyd a ddywedir yn ne
Brycheiniog, ym Morgannwg ac yng Ngwent hefyd.

Yn yr hen Sir Fflint a dwyrain Maldwyn dywedir fod gast 'yn hel cŵn'. Yng
nghanol Maldwyn ceir ynys sy'n dra gwahanol ei thafodiaith (eto, fel gyda'u
hymadroddion am gaseg 'yn wyned' a'u buwch 'eisiau tarw'), dywedir fod yr ast
'yn cyneica' neu 'yn gynhaig'. Fel yn y Saesneg, mae geist Ceredigion a
Chaerfyrddin 'yn boeth' a geist Penfro a chymoedd y Gwendraeth yn 'yn dwym'.

Daw'r dywediadau a'r mathau gwahanol o gŵn allan o: Geiriadur Prifysgol Cymru
Arlein (GPC).



https://cy.wikipedia.org/wiki/Cenia

Gwlad yn nwyrain Affrica yw Gweriniaeth Cenia neu Cenia (hefyd Cenya). Mae'n
ffinio â Somalia i'r gogledd-ddwyrain, Ethiopia i'r gogledd, De Swdan i'r
gogledd-orllewin, Iwganda i'r gorllewin, Tansanïa i'r de a Chefnfor India i'r
de-ddwyrain. Nairobi yw'r brifddinas.

Mae Cenia yn wlad llawn o rhan ei Ddiwylliant, ac mae ganddo nifer o wahanol
ddiwylliannau wedi cael ei magu yno, megis Swahili ar yr arfordir, cymunedau
pastoralaidd yn y gogledd, ac nifer o wahanol gymunedau yn bod yn y gorllewin ac
yng nghanol y wlad. Heddiw, mae'r ddiwylliant Maasai yn adnabyddus, oherwydd ei
fod wedi cael llawer o gyhoeddusrwydd er ei fod yn lwyth lleiafrifol. Maent yn
adnabyddus iawn oherwydd y ffordd maen't yn addurno ei cyrff ac am y gemwaith
maen't yn gwisgo.

Mae Cenia yn wlad llawn cerddoriaeth o bob steil, o gerddoriaeth o wlad arall,
megis afro-fusion ac benga, i gerddoriaeth gwerin. Y gitar yw'r offeryn mwyaf
poblogaidd yng Nghenia, ac mae'n cael ei ddefnyddio mewn nifer o rhythmau. Y
gitarydd enwocaf yn yr 20fed ganrif cynnar oedd Fundi Konde. Rhai cerddorwyr
eraill o'r 60au yn cynnwys Fadhili Williams, sef canwr y gân 'Malaika' a gafodd
ei ail-wneud yn hwyrach gan Miriam Makeba, Boney M. ac Daudi Kabaka.

Mae rhai cerddorwyr fel Nameless, Redsan, Necessary Noise, Wawesh, Nonini,
Juacali, Kleptomaniax, Longombas, Suzannah Owiyo, Achieng Abura ac nifer eraill
yn canu mewn steil Reggae, Pop, Afro-fusion ac Hip-Hop. Mae rhai o'r cerddorwyr
hefyd yn ysgrifennu can yn gymysgedd o eiriau Swahili ac Saesneg.

Mae'r Kisima Music Awards sydd yn arddangos holl dalentau cerddorol Dwyrain
Africa wedi'i leoli yng Nghenia, ac bob blwyddyn, mae nifer o gerddorwyr
Ceniaidd yn ennill gwobrau yn y digwyddiad pwysig yma.



https://cy.wikipedia.org/wiki/Balcanau

Rhanbarth yn ne-ddwyrain Ewrop sy'n cynnwys tiriogaeth gwledydd presennol Gwlad
Groeg, Albania, Gweriniaeth Macedonia, Serbia, Montenegro, Bosnia a Hercegovina,
Croatia, Bwlgaria, Romania a rhan Ewropeiadd Twrci yw'r Balcanau. Mae ganddo
arwynebedd tir o 550,000 km² ac mae tua 55 miliwn o bobl yn byw yno. Yr enw am
orynys y Balcanau yn Hen Roeg oedd Gorynys Haemus (Χερσόνησος του Αίμου). Enwir
y rhanbarth ar ôl Mynyddoedd y Balcanau, sy'n rhedeg trwy ganol Bwlgaria i mewn
i ddwyrain Serbia.

Daeth y rhan fwyaf o'r Balcanau yn rhan o'r Ymerodraeth Rufeinig ac yna'n rhan
o'r Ymerodraeth Fysantaidd o'r 5g ymlaen. Daeth y Balcanau dan reolaeth
Ymerodraeth yr Otomaniaid o'r 15g hyd y 19g a dechrau'r 20g. Enillodd Gwlad
Groeg ei hannibyniaeth yn 1829 ac fe'i dilynwyd gan Serbia (1878), Romania
(1878), Bwlgaria (1908) ac Albania (1912). Roedd y cystadlu rhwng y pwerau mawr
Ewropeaidd am reolaeth ar yr ardal yn un o'r ffactorau pennaf a arweiniodd at y
Rhyfel Byd Cyntaf (1914-1918). Daeth Iwgoslafia'n wlad ffederal sosialaidd ar ôl
yr Ail Ryfel Byd ac roedd gweddill y gwledydd Balcanaidd (ac eithrio Gwlad Groeg
a Thwrci) yn wladwriaethau comiwnyddol hyd cwymp y Llen Haearn a Rhyfeloedd y
Balcanau.

Mae hunaniaeth y Balcanau yn cael ei ffurfio gan ei lleoliad daearyddol; saif ar
groesffordd hanesyddol sydd wedi bod yn dyst i sawl pobl a diwylliannau. Mae
wedi bod yn fan cyfarfod i rhannau Lladin a Groeg yr Ymerodraeth Rufeinig ac yn
ffin rhyngddynt, yn gyrchfan i fewnlifiad anferth o bobloedd Slaf paganaidd, yn
fan cyfarfod Cristnogaeth Orllewinol ac Uniongred, yn ogystal â bod yn fan
cyfarfod i Islam a Christnogaeth. Gwelai yn ogystal nifer fawr o ffoaduriaid
Iddewig yn ffoi'r Chwil-lys. Mae nifer uchel o Romani yn byw yno hefyd.

Mewn canlyniad i hyn oll mae'r Balcanau heddiw yn rhanbarth o amrywiaeth
ethno-ieithyddol sylweddol, ac yn gartref i sawl iaith Slafig, Romáwns, a
Twrcaidd, yn ogystal â'r iaith Roeg, Albaneg, ac ieithoedd eraill. Yn y cyfnodau
cynhanesyddol ac egin-hanesyddol mae nifer o grwpiau ethnig eraill â'i
hieithoedd unigryw eu hunain, wedi byw yn y rhanbarth yn ogystal, yn cynnwys y
Celtiaid (e.e. y Galatiaid), yr Ilyriaid, yr Avariaid, y Vlachiaid, y Germaniaid
a sawl llwyth Germanaidd arall.

Prif grefyddau'r rhanbarth yw Cristnogaeth (Uniongred Dwyreiniol a Chatholig) ac
Islam. Ymarferir sawl traddodiad o'r ddwy ffydd, ac mae gan pob un o'r gwledydd
Uniongred ei heglwys genedlaethol eu hunain.



https://cy.wikipedia.org/wiki/Bahrain

Gwlad Arabaidd, fechan yng Ngwlff Persia yw Teyrnas Bahrein neu Bahrein (Arabeg:
مملكة البحرين‎  Mamlakat al-Baḥrayn). Mae'n un o wledydd y Dwyrain Canol ac
hefyd yn rhan o orllewin Asia. Mae'r wlad yn cynnwys nifer o ynysoedd. Mae
wedi'i lleoli rhwng arfordir gogledd-ddwyreiniol Sawdi Arabia, a phenrhyn Qatar:
mewn geiriau eraill: saif rhwng Gwlff Persia a'r Dwyrain Canol. Ei phrifddinas
a'i dinas fwyaf yw Manama. Mae arwynebedd y wlad yn 295.37 mi sgwâr (765 km2);
mewn cymhariaeth, mae arwynebedd Ynys Môn yn 276 milltir sgwâr (715 km2).

Canolbwynt a chanolfan weinyddol Bahrain yr ynysfor (archipelago) hon yw Ynys
Bahrain ei hun: y fwyaf ohonynt. Mae Saudi Arabia 23 km (14 mill) i ffwrdd ohoni
a gelwir y ffordd sy'n eu cysylltu yn 'Gob y Brenin Fahd', sy'n gymysgedd o
gobiau a phontydd. Mae Penrhyn Qatar hefyd yn eitha agos - 50 km (31 mill) i'r
de-ddwyrain, a gelwir y môr sy'n eu gwahanu yn Wlff Bahrain. 200 km (124 mill)
i'r gogledd ar draws Gwlff Persia mae Iran.

Poblogaeth Teyrnas Bahrein yn 2010 oedd 1,234,567 gyda 666,172 ohonynt yn
dramorwyr. Mae arwynebedd y wlad yn 780 km2 sy'n ei gosod yn drydydd wlad lleiaf
yn Asia, yn dilyn y Maldives a Singapore.

Yn Ionawr 2011 gwelwyd llawer o brotestiadau yn ymledu drwy'r Dwyrain Canol,
protestiadau a gwrthryfeloedd a ellir eu hadnabod fel "Y Deffroad Mwslemaidd" ac
erbyn Chwefror roedd wedi cyrraedd Bahrein. Lladdwyd 5 o sifiliaid ar 18
Chwefror pan saethodd yr heddlu i ganol y dorf. Ar 14 Mawrth gyrrodd milwyr
Sawdi Arabia a'r Yr Emiradau Arabaidd Unedig er mwyn gwarchod gweithfeydd nwy ac
arian y wlad.



https://cy.wikipedia.org/wiki/Armenia

Gweriniaeth yn ne Mynyddoedd y Cawcasws yw Gweriniaeth Armenia neu Armenia. Y
gwledydd cyfagos yw Twrci i'r gorllewin, Georgia i'r gogledd, Aserbaijan i'r
dwyrain ac Iran i'r de-ddwyrain. Yerevan yw'r brifddinas.

Yn y cyfnod clasurol rhennid tiriogaeth Armenia yn ddwy dalaith gan y
Rhufeiniaid, sef Armenia Inferior (neu Armenia Minor) ar arfordir y Môr Du ac
Armenia Superior (neu Armenia Major) yn y dwyrain. Bu ymgiprys sawl gwaith am
reolaeth ar yr olaf rhwng Rhufain a phŵerau eraill yn y rhanbarth.

O'r 1550au ymlaen, roedd Armenia yn rhan o Ymerodraeth yr Otomaniaid a Phersia.
Cymerodd Rwsia reolaeth dros Ddwyrain Armenia yn 1813 a 1828. Fel cenhedloedd
Cristonogol eraill Ymerodraeth yr Otomaniaid, roedd yr Armeniaid yn ddinesyddion
eilradd, gan ddioddef gwahaniaethu hiliol. Arweiniai galwadau am hawliau
cydraddol o'r 1880au ymlaen at ymateb llym gan yr ymerodraeth a bu mwy nag un
cyflafan yn erbyn y boblogaeth Armenaidd yn yr 1890au ac eto yn 1915. Mae
Armeniaid a'r rhan fwyaf o haneswyr y tu allan i Dwrci yn tueddu i weld
digwyddiadau 1915, pryd bu farw rhwng 650,000 a 1.5 miliwn o bobl, fel ymgais
fwriadiol at hil-laddiad. Dehongliad swyddogol y digwyddiadau yn Nhwrci yw bod
miloedd o bobl ar y ddwy ochr wedi marw mewn rhyfel cartref, o glefyd ac o
newyn.

Gyda Chwyldro Rwsia yn 1917, daeth Dwyrain Armenia yn annibynnol o Rwsia fel
rhan o wladwriaeth ynghyd â Georgia ac Aserbaijan. Ni pharodd y ffederasiwn ond
am hanner flwyddyn, a daeth Dwyrain Armenia yn wladwriaeth annibynnol ar 28 Mai
1918. Pan chwalwyd Ymerodraeth yr Otomaniaid ar ddiwedd y Rhyfel Byd Cyntaf,
ymunodd y tiriogaethau Armenaidd o fewn yr ymerodraeth â Gweriniaeth
Ddemocrataidd Armenia dan un o delerau Cytundeb Sèvres a lofnodwyd ar 10 Awst
1920. Serch hynny, roedd Armenia yn gorfod wynebu rhagor o ryfeloedd. Collodd
ryfel â Thwrci yn 1920 (y Rhyfel Dwrco-Armenaidd) ac o dan telerau Cytundeb
Alexandropol gorfu iddi ildio'r rhan fwyaf o'i harfau a'i thir i Dwrci. Ar yr un
pryd, ymosodwyd arni gan y Fyddin Goch, a arweiniodd at reolaeth Sofietaidd yn
rhelyw'r wlad o fis Rhagfyr 1920 ymlaen. Yn 1922, ymgorfforwyd Armenia yn yr
Undeb Sofietaidd fel rhan o Weriniaeth Sosialaidd Ffederal Sofietaidd
Transcausasia (SFSR Transcaucasia), gweriniaeth a barodd tan 1936, pryd daeth
Armenia yn weriniaeth ar wahân o fewn yr Undeb Sofietaidd.



https://cy.wikipedia.org/wiki/Amser

Mae amser yn baramedr sylfaenol i bopeth sy'n newid - heb newid ni cheir amser,
heb amser ni cheir newid. Mesur y mae amser graddfa newid digwyddiadau. Trwy
sefydlu graddfa o'r fath y mae amser yn ein galluogi i wahaniaethu rhwng yr hyn
sydd wedi digwydd, yr hyn sy'n digwydd a'r hyn sydd ar fin digwydd; yr hyn a fu,
y sydd ac a fydd.

I sylwedydd cyffredin mae'n ymddangos fod amser yn llifo'n gyson i un cyfeiriad
yn unig, h.y. o'r gorffennol i'r presennol ac i'r dyfodol. Ond, yn ôl
damcaniaeth perthnasedd Einstein nid dyna sydd mewn gwirionedd. Er mwyn lleoli
digwyddiad yn iawn yn y bydysawd Einsteinaidd rhaid ei ystyried mewn continwwm
gofod-amser pedwar dimensiwn.

Yn hanesyddol, roedd mesur amser yn seiliedig ar sylwadau seryddol, sef yr amser
sy'n mynd heibio tra bod y ddaear yn cylchdroi ar ei hechel (sef diwrnod) neu
iddi gwblhau ei chylchdro o gwmpas yr haul (sef blwyddyn). Fodd bynnag, mae
gwyddoniaeth ddiweddar yn seilio mesur amser ar yr eiliad, a ddiffinnir yn
nhermau amlder ymbelydredd arbennig a ryddheir gan isotop diffiniedig cesiwm;
gelwir hyn yn gloc cesiwm.



https://cy.wikipedia.org/wiki/Yr_Ynys_Las

Yr ynys fwyaf yn y byd yw'r Ynys Las neu'r Lasynys (Kalaallisut: Kalaallit
Nunaat; Daneg: Grønland), yng Ngogledd Môr yr Iwerydd rhwng Canada a Gwlad yr
Iâ. Mae brenhines Denmarc, Margrethe II, hefyd yn frenhines ar yr Ynys Las.
Prifddinas yr ynys yw Nuuk.

Mae iâ yn gorchuddio 84% o'r tir. Gorchuddir y rhan fwyaf o'r wlad gan gap rhew
anferth â nunatakau yn torri trwodd o gwmpas ei ymylon. O'r cap rhew hwn mae
nifer o rewlifoedd, neu afonydd iâ, yn llifo, gan gynnwys Rhewlif Humboldt, ac
yn torri i fyny'n fynyddoedd iâ wrth gyrraedd y môr. Nodwedd arall ar dirwedd yr
Ynys Las yw'r nifer sylweddol o pingos (bryniau crwn gyda rhew yn eu canol) a
geir yno.

Cyrhaeddodd pobl yr Ynys Las am y tro cyntaf tua 2500 CC. Tua'r flwyddyn 986,
darganfu'r morwr o Lychlynwr Eric Goch yr ynys. Fe'i galwodd "yr Ynys Las" er
mwyn denu pobl yno o Wlad yr Iâ a Norwy. Cyrhaedodd yr Inuit modern o'r
gogledd-orllewin tua 1200. Am gyfnod bu nifer fach o drefedigaethau Llychlynaidd
ar yr arfordir, ond diflanasant erbyn y 15g, naill ai o ganlyniad i afiechyd neu
ymosodiadau gan y brodorion. Yn 1721 creuwyd tref fechan Ddanaidd newydd ar yr
ynys a hawliodd coron Denmarc y tir. Cafodd yr Ynys Las ei gwahanu oddi wrth
Denmarc yn ystod yr Ail Ryfel Byd o ganlyniad i feddiannaeth Denmarc gan yr
Almaen. Daeth y wlad yn rhan gymathedig o Ddenmarc yn 1953. Yn 1979, y flwyddyn
y collwyd y refferendwm ar ddatganoli yng Nghymru, enillodd yr Ynys Las
hunanlywodraeth dan sofraniaeth Denmarc, gyda'i senedd ei hun ar gyfer materion
mewnol.

Mae tua 80% o'r boblogaeth yn Esgimo. Daniaid yw'r gweddill i gyd bron. Siaredir
y ddwy iaith yn swyddogol.



https://cy.wikipedia.org/wiki/Ynysoedd_Ffaro

Grŵp o ynysoedd yng ngogledd Ewrop rhwng Môr Norwy a'r Cefnfor Iwerydd yw'r
Ynysoedd Ffaro neu Ynysoedd Ffaröe (Ffaröeg Føroyar, Daneg Færøerne). Arwynebedd
y tir yw 1400 km². Y brifddinas yw Tórshavn (neu Thorhavn), ar ynys Streymoy.
Mae'r ynysoedd yn gorwedd tua hanner ffordd rhwng Norwy a Gwlad yr Iâ; yr
ynysoedd agosaf i'r de yw Shetland.

Maen Ynysoedd Ffaro yn dalaith hunanlywodraethol o Ddenmarc ers 1948 gan gymryd
cyfrifoldeb am y rhan fwyaf o'u materion, ac eithrio amddiffyn a materion
tramor.

Tórshavn yw'r brifddinas, ac mae ganddi boblogaeth o 19,000; yr ail ddinas yw
Klaksvik sydd â phoblogaeth o tua 6,000. Mae trwch gweddill y boblogaeth wedi'i
gwasgaru ymysg y pentrefi arfordirol. Mae pobl yn byw ar 17 o'r 22 ynys. Y prif
ynysoedd yw Streymoy, Eysturoy, a Vágar. Mae'r rhan fwyaf o'r ynysoedd yn
fryniog ac mae'r gweithgareddau amaethyddol yn gyfyngiedig i fagu defaid a thyfu
tatws. Mae pysgota a phrosesu pysgod yn ddiwydiannau o bwys.

Daeth trigolion gwreiddiol yr ynysoedd yno adeg y Llychlynwyr; mae hanes y
drefedigaeth i'w chael yn y Færeyinga Saga.

Iaith gynhenid, a bellach prif iaith swyddogol yr ynys, ydyw'r Ffaroeg, iaith
Germanaidd sy'n ymdebygu rhywfaint i'r Islandeg. Dethlir diwrnod nawddsant yr
Ynysoedd, Ólavsøka ('Gwylnos Sant Olaff') ar 29 Gorffennaf. Ceir cyfres o
ddigwyddiadau yn arwain at y diwrnod. Ar yr 29ain fe agorir Senedd y wlad: y
Logting.



https://cy.wikipedia.org/wiki/Y_Wladfa

Ardal yn nhalaith Chubut, Patagonia, yr Ariannin lle ymfudodd llawer o Gymry yng
nghanol y bedwaredd ganrif ar bymtheg yw'r Wladfa (neu Gwladfa Patagonia). Mae
cymunedau Cymreig mewn gwledydd eraill hefyd, megis Pennsylvania ac ardaloedd
eraill UDA neu Awstralia, ond mae'r diwylliant a'r iaith Gymraeg yn amlycaf yn y
Wladfa.

Craidd yr Wladfa yw Dyffryn Camwy, tua 60 km i'r de o Borth Madryn. Afon Camwy
(Río Chubut) yw prif ffynhonnell ddŵr yr ardal. Ystyr yr enw gwreiddiol Chupat
yn iaith y Tehuelches brodorol yw 'Tryloyw'. Y prif drefi yw Rawson, prifddinas
y dalaith ers 1884, Gaiman, y dref fwyaf Cymreig yn yr ardal, Dolavon a Threlew.
Tua 500 milltir i'r gorllewin o Dyffryn Camwy, yng Nghwm Hyfryd wrth draed yr
Andes ceir Esquel a Threvelin, dwy dref arall a sefydlwyd gan y Cymry.

Heddiw, mae tua 150,000 o bobl yn byw yn yr ardal a thua 72,685 ohonynt yn
ddisgynyddion i'r Cymry. Mae tua 5,000 ohonynt yn siarad Cymraeg a channoedd yn
dysgu'r iaith. Yn ôl Cathrin Williams, sydd wedi ysgrifennu llawer am y Wladfa,
dywedodd yn Chwefror 2013, "Bellach mae pobl ifanc yn hapus i fy nghyfarch yn
Gymraeg ar y stryd ac yn gallu cynnal sgwrs ac iddi ddyfnder. Diflannodd yr hen
gywilydd ac yn ei le daeth balchder."

Erbyn y 1840au, roedd llawer o ymfudo o Gymru, yn bennaf i'r Unol Daleithiau.
Aeth Michael D. Jones i fyw yn yr Unol Daleithiau am gyfnod, i astudio
Gwerinlywodraeth a chaethwasiaeth, a daeth yn weinidog yn Cincinnati, Ohio ym
1848. Gwelodd ef fod mewnfudwyr Cymreig yn colli eu hiaith a'u diwylliant mewn
ychydig iawn o amser ar ôl dod i'r Unol Daleithiau a byw mewn cymunedau lleol,
yn fwy felly na mewnfudwyr o wledydd eraill. Awgrymodd Michael D. Jones y dylid
sefydlu "Gwladfa" Gymreig mewn rhan arall o'r byd, fel y gellid cadw iaith a
diwylliant y Cymry.

Bu nifer o ymdrechion i sefydlu gwladfeydd o'r fath yn yr Unol Daleithiau, ac un
yn Ne America pan sefydlodd Thomas Benbow Phillips (1829 - 1915) wladfa Gymreig
yn Rio Grande do Sul, Brasil yn 1851. Ymhen dwy flynedd roedd tua chant o Gymry
yno, ond erbyn diwedd 1854, roedd y rhan fwyaf o'r sefydlwyr wedi gwasgaru; yn
ôl Phillips, yn bennaf oherwydd i lawer ohonynt, oedd yn gyn-lowyr, symud i
weithio i weithfeydd glo ym Mrasil.

Yn 1856, ffurfiwyd cymdeithas yn Camptonville, Califfornia, i geisio sefydlu
gwladfa Gymreig. Yma, i bob golwg, y soniwyd gyntaf am Patagonia fel lleoliad
posibl i'r Wladfa yma. Gyrrwyd llythyron i bapurau Cymraeg i ofyn am gefnogaeth,
a threfnodd Michael D. Jones gyfarfod cyhoeddus yn Y Bala, lle ffurfiwyd
cymdeithas arall. Dilynwyd hon gan gymdeithasau eraill yng Nghymru, gyda'r
gymdeithas yng Nghaernarfon yn arbennig o bwysig.

Un o'r arweinwyr pwysicaf yn yr Unol Daleithiau oedd Edwin Cynrig Roberts (1838
- 1893). Roedd ef yn enedigol o bentref Cilcain yn Sir Fflint, ond ymfudodd
gyda'i deulu i Wisconsin yn 1847. Daeth yn amlwg yn y mudiad Gwladfaol, a phan
fethwyd trefnu i garfan o Gymry o America deithio i Batagonia yn 1859, bwriadodd
ymfudo yno ar ei ben ei hun. Fe'i perswadiwyd i deithio i Gymru i chwilio am
eraill a oedd yn barod i ymfudo i Batagonia, a daeth i gysylltiad â Michael D.
Jones. Teithiodd drwy Gymru yn siarad ar y pwnc, a daeth yn rhan o gymdeithas
o'r enw Cymdeithas Wladychol Lerpwl oedd wedi ei ffurfio yn Lerpwl yn 1861 i
drefnu'r fenter. Ymhlith yr arweinwyr roedd Lewis Jones a Hugh Hughes (Cadfan).

Cysylltodd y Gymdeithas a chynrychiolydd yr Ariannin yn Lerpwl, Samuel R.
Phibbs. Yn unol â'i gyngor ef, sefydlwyd bwrdd o ymddiriedolwyr i gysylltu â
llywodraeth yr Ariannin, yn cynnwys Michael D. Jones a'r Capten Love Jones-Parry
o Fadryn. Daeth y Gymdeithas yn "Bwyllgor Cenedlaethol", a chyhoeddodd lyfryn
Llawlyfr y Wladychfa Gymreig (1862), a chyfnodolyn pythefnosol Y Ddraig Goch.

Yn 1862 aeth Lewis Jones a'r Capten Love Jones-Parry o Fadryn i Buenos Aires ar
ran y Pwyllgor, lle buont yn trafod talarau gyda swyddogion y llywodraeth. Wedi
peth trafod, aethant ymlaen i Batagonia i weld a oedd yr ardal yn addas ar gyfer
sefydlwyr Cymreig. Ariannwyd hyn yn bennaf gan Jones-Parry, a dalodd o leiaf
£750 o'i boced ei hun. Cyraeddasant mewn llong fechan o’r enw "Candelaria", a
gyrrwyd hwy gan storm i fae a enwyd ganddynt yn "Borth Madryn" ar ôl cartref
Jones-Parry. Heddiw gelwir y bae'r Bae Newydd (Golfo Nuevo) a'r dref a dyfodd
gerllaw’r man y glaniodd y ddau yn Puerto Madryn. Dychwelodd y ddau i Buenos
Aires ar gyfer trafodaethau pellach gyda'r llywodraeth. Nid oedd llywodraeth
Ariannin yn barod i ystyried annibyniaeth i'r gwladfaoedd Cymreig, ond cytunwyd
y byddai'n cael ei chydnabod yn swyddogol fel talaith o'r Ariannin unwaith yr
oedd ei phoblogaeth yn cyrraedd 20,000. Gwnaed cytundeb ar 25 Mawrth 1863.
Dychwelodd Lewis Jones a Love Jones-Parry i Gymru gydag adroddiad ffafriol dros
ben - rhy ffafriol fel y gwelwyd yn nes ymlaen.

Ym mis Medi 1863, rhoddwyd gwybod i'r Pwyllgor fod Cyngres Ariannin wedi gwrthod
cadarnhau'r cytundeb. Roeddynt yn ofni y byddai gwledydd Prydain yn defnyddio
presenoldeb y gwladfaoedd fel esgus i gipio Patagonia. Penderfynodd y Pwyllgor
wneud cais am dir ar yr un telerau ag ymfudwyr cyffredin, a gyrrwyd Samuel
Phibbs i Buenos Aires i drafod cytundeb newydd a'r llywodraeth. Yn Hydref 1864,
derbyniodd y Pwyllgor lythyr oddi wrth Guillermo Rawson, Gweinidog y Fewnwlad,
yn cynnig 25 cuadra (tua 100 acer) o dir yn Nyffryn Camwy i bob teulu.

Ar 12 Mawrth 1865, gadawodd Edwin Cynrig Roberts a Lewis Jones a'i wraig Ellen
am Buenos Aires ar y stemar Córdoba. Erbyn iddynt gyrraedd Buenos Aires, roedd
yr Ariannin mewn rhyfel yn erbyn Paragwâi, ac nid oedd llawer o gymorth i'w
gael. Gyda chymorth Thomas Duguid, llwyddwyd i gael dwy long, y Juno a'r Mary
Ellen. Hwyliasant tua'r de, a chyrraedd tref fechan Patagones, y man mwyaf
deheuol lle'r oedd cymuned Ewropeaidd, ar 24 Mai. Casglasant anifeiliaid, bwyd a
nwyddau yn barod i'w gyrru i'r Guolfo Nuevo ar gyfer yr ymfudwyr. Dychwelodd
Lewis Jones i Batagones i gasglu rhagor o nwyddau, gan adael Edwin Roberts yno
gyda nifer o weision i warchod y gweddill. Cafodd Edwin Roberts rai problemau,
gan gael ei adael ar waelod ffynnon am ddwy noson gan y gweision, nes i un
ohonynt ddychwelyd i'w achub.

Ar ar 28 Mai, 1865 gadawodd y llong Mimosa borthladd Lerpwl am Batagonia, gyda
thua 160 o ymfudwyr ar ei bwrdd. Ceir rhestr lawn o'r teithwyr yn yr erthygl ar
y Mimosa. Deuai cryn nifer ohonynt o ardaloedd diwydiannol Aberpennar ac
Aberdâr, efallai oherwydd dylanwad y Parchedig Abraham Mathews, gweinidog o
Aberdâr oedd yn un o'r arweinwyr. Roedd nifer o lowyr a chwarelwyr, ysgolfeistr,
adeiladwr, a meddyg, ond dim ond ychydig iawn o ffermwyr.

Cyrhaeddodd y llong i'r Bae Newydd (Golfo Nuevo) ger Porth Madryn (Puerto Madryn
heddiw) ar 28 Gorffennaf, ac roedd Lewis Jones ac Edwin Cynrig Roberts yno yn
barod i'w cyfarfod. Mae traddodiad iddynt lochesu yn yr ogofâu ar lan y môr yn
Puerto Madryn, ond ymddengys hyn yn annhebygol.

Roedd taith o 37 milltir o'r man lle glaniodd yr ymfudwyr i Ddyffryn Camwy, dros
dir anial. Gyrrwyd tair mintai o'r dynion ieuanc i baratoi'r ffordd, a gadawodd
y fintai gyntaf dan arweiniad Edwin Cynrig Roberts ar 1 Awst. Bu'r daith yn un
anodd iawn, ond llwyddasant i gyrraedd y dyffryn am ymsefydlu mewn hen
amddiffynfa a alwasant wrth yr enw "Caer Antur". Roedd Lewis Jones wedi
dychwelyd i Batagones i geisio mwy o nwyddau, a dychwelodd gyda dwy long, y Mary
Ellen a'r Rio Negro, oedd yn cario catrawd o filwyr i drosglwyddo'r tir i'r
ymfudwyr. Cariwyd tua hanner y mamau a'r plant i Ddyffryn Camwy yn y Mary Ellen;
mordaith a droes yn un enbyd oherwydd storm. Dychwelodd y llong am y gweddill, a
chafwyd mordaith well y tro yma.

Wedi rhannu'r tir yn ffermydd, cynhaliwyd seremoni i drosglwyddo'r tiroedd i'r
Cymry. Ail-enwyd Caer Antur yn Pueblo de Rawson, neu "Trerawson" yn fersiwn y
Cymry, ar ôl Guillermo Rawson; daeth yn ddinas Rawson, prifddinas talaith Chubut
heddiw.

Plannwyd cnydau, ond methodd y cynhaeaf oherwydd diffyg glaw. Bu cweryl pan
gwynodd rhai o'r fintai nad oedd y wlad mor addas ag yr oedd Lewis Jones wedi ei
adrodd, a symudodd yntau i Buenos Aires i weithio fel argraffydd am gyfnod. Ni
ddaeth y gwladfaoedd i gysylltiad â'r brodorion lleol hyd 19 Ebrill 1866 pan
gyrhaeddodd y pennaeth Francisco a'i wraig Rawson a dod ar draws gwledd briodas
ddwbl - Edwin Cynrig Roberts ag Ann Jones, a'i brawd hi, Richard Jones Glyn Du â
Hannah Davies. Yn ystod Gorffennaf cyrhaeddodd dau lwyth, sef Tehuelches deheuol
y 'cacique' Gallach a Tehuelches Gorllewinol y 'cacique' Chiquichano. Dysgasant
i'r Cymry sut i hela yn null y brodorion, a bu hyn yn gymorth mawr iddynt gael
digon i'w fwyta. Gydag ychydig eithriadau, datblygodd cysylltiadau arbennig o
dda rhwng y Cymry a'r Tehuelche.

Methodd y cynhaeaf eto yn nechrau 1867, a phenderfynodd nifer o'r ymfudwyr symud
i ran arall o'r Ariannin. Pan glywodd Lewis Jones am hyn, dychwelodd i'r Wladfa.
Roedd wedi cael addewidion am gymorth gan lywodraeth yr Ariannin, a llwyddodd i
ddarbwyllo'r mwyafrif ohonynt i aros am flwyddyn arall. Ym mis Tachwedd yr un
flwyddyn, cafodd Rachel Jenkins, gwraig Aaron Jenkins, y syniad o dorri camlesi
i ddod a dŵr o Afon Camwy i ddyfrhau'r tir. Dyna yw'r chwedl, ond y gwir yw,
gwyddai'r arloeswyr am yr angen i ddyfrhau ers cyn gadael Cymru, a chafwyd sawl
arbrawf llwyddiannus yn ystod 1866, fel yr edrydd John Jones (ieu) yn ei
lythyrau. Cyfraniad mawr Aaron a Rachel Jenkins oedd darganfod bod y tir du (a
anwybyddid hyd at hynny), sef y mwyafrif o dir dyffryn Camwy, yn ffrwythlon dim
ond iddo gael ei ddyfrhau. Cafwyd cynhaeaf llwyddiannus, a gwelwyd mai hau a
dyfrhau'r tir du oedd yr allwedd i ddatblygiad y Wladfa. Yn Chwefror 1868
collwyd y llong Denby, gyda llawer o ddynion ifainc y Wladfa arni. Sefydlwyd
Gaiman yn 1874 ar lannau Afon Camwy.

Ym 1885, sefydlwyd cwmni cydweithredol y Compañía Mercantil de Chubut, a fu a
rhan bwysig yn natblygiad y Wladfa. Mae'n debyg mai'r cwmni yma oedd y cwmni
cydweithredol cyntaf o'i fath yn yr Ariannin.

Roedd aber Afon Camwy yn anodd iawn i longau fynd iddi, gan nad oedd llawer o
ddyfnder a'r sianel yn newid yn barhaus. Roedd angorfa lawer gwell ym Mhorth
Madryn, a phenderfynwyd fod angen rheilffordd i gysylltu rhan isaf Diffryn Camwy
a Phorth Madryn. Yn 1884, awdurdododd Cyngres Ariannin adeiladu rheilffordd y
Ferrocarril Central del Chubut ("Rheilffordd Ganolog Chubut") gan gwmni Lewis
Jones y Cia. Roedd yn anodd codi digon o arian yn lleol, felly aeth Lewis Jones
i Brydain i chwilio am arian, a chafodd gymorth y peiriannydd Asahel P. Bell.
Dechreuodd y gwaith ar y rheilffordd yn 1886, gyda chymorth 465 o ymfudwyr
Cymreig eraill a gyrhaeddodd ar y stemar Vesta. Tyfodd tref ym mhen y
rheilffordd, a galwyd hi ar ôl Lewis Jones: Trelew. Tyfodd Trelew yn gyflym, ac
yn 1888 daeth yn bencadlys y Compañía Mercantil del Chubut.

Roedd yn awr yn bosibl danfon cynnyrch yr ardal i Buenos Aires. Estynnwyd y
rheilffordd hyd at Gaiman ym 1909 ac wedi hynny hyd at Ddôl y Plu.

Erbyn hyn roedd y cyfan o'r tir addas yn Nyffryn Camwy eisoes yn cael ei
ffermio, a dechreuodd y Cymry fforio tua'r gorllewin i gyfeiriad yr Andes.
Heblaw'r gobaith o ddarganfod mwy o dir amaethyddol, roedd gobaith o ddarganfod
aur. Daeth John Daniel Evans yn amlwg fel un oedd yn awyddus i fforio’r Paith.
Ym mis Tachwedd 1883 arweiniodd grŵp tua'r Andes. Ar y ffordd, daethant ar draws
mintai o filwyr yn dwyn carcharorion Tehuelche i Valcheta, rhan o un o
ymgyrchoedd olaf Concwest yr Anialwch. Penderfynodd rhai o'r grŵp droi yn ôl,
ond aeth pedwar yn eu blaenau dan arweiniad John Evans. Erbyn diwedd Chwefror
1884, roeddynt wedi cyrraedd Afon Gualjaina, ac yno roedd tri aelod o'r llwyth
oedd dan arweiniad y cacique Foyel. Roedd un o'r tri, Juan Salvo, yn eu
hadnabod, a dywedodd ei fod yn amau eu bod yn ysbïo dros y fyddin, Ceisiodd ei
harwain at Foyel, a phan wrthodasant, datblygodd cweryl. Penderfynodd y pedwar
dychwelyd i ran isaf Dyffryn Camwy, 600 km i ffwrdd, gyda rhyfelwyr Foyel yn ei
dilyn. Ar 4 Mawrth ymosodwyd arnynt, a lladdwyd tri chydymaith Evans. Anelodd
Evans, ar gefn ei geffyl Malacara, tua dibyn serth, a llamodd y ceffyl i lawr y
dibyn ac i fyny'r ochr arall. Ni feiddiai'r un o'r ymosodwyr geisio ei ddilyn, a
llwyddodd John Evans i ddychwelyd i'r Wladfa yn ddiogel. Cafodd y man lle bu'r
ymosodiad yr enw Dyffryn y Merthyron (Sbaeneg:Valle de los Mártires).

Yn 1884 penodwyd Luis Jorge Fontana (1846 - 1920) yn llywodraethwr cyntaf
tiriogaeth newydd Chubut. Gofynnodd y Cymry iddo am ganiatâd i fynd ar deithiau
i gyfeiriad yr Andes i chwilio am dir ffrwythlon newydd, gan fod y cyfan o'r tir
addas yn Nyffryn Camwy eisoes yn cael ei ffermio. Penderfynodd Fontana fynd gyda
hwy, ac yn 1885 arweiniodd daith cwmni a elwid y Rifleros del Chubut, oedd yn
cynnwys nifer o Gymry o'r Wladfa, John Daniel Evans yn eu plith, i fforio rhan
uchaf Dyffryn Camwy i gyfeiriad yr Andes. Ar y daith yma y cafwyd hyd i'r
diriogaeth a alwyd yn valle 16 de Octubre, neu Cwm Hyfryd i'r Cymry. Roedd yn
amlwg yn ardal ffrwythlon, a threfnwyd i wladychwyr Cymreig symud yno o ran isaf
Dyffryn Camwy. Ym mis Hydref 1891 mudodd John Evans a’i deulu i Gwm Hyfryd ac
adeiladodd felin yno, a’r felin hon a roes yr enw Trefelin i’r dref.

Pan gododd cynnen rhwng yr Ariannin a Chile oherwydd bod y ddwy wlad yn hawlio
sofraniaeth dros yr ardal, gwahoddwyd y Deyrnas Gyfunol i gyflafareddu. Y gŵr a
benodwyd i wneud y gwaith oedd Sir Thomas Holdich, a benderfynodd gynnal
pleidlais i setlo'r mater 30 Ebrill, 1902. Er bod Chile yn cynnig dwywaith
cymaint o dir iddynt, dewisodd mwyafrif llethol y Gwladfaoedd aros o dan faner
yr Ariannin, yn bennaf oherwydd nad oeddent am osod ffin rhyngddynt eu hunain
a'u teuluoedd yn Nyffryn Camwy. Yn ddiweddarach sefydlwyd tref Esquel.

Tua dechrau'r 20g symudodd Llwyd ap Iwan, mab Michael D. Jones, a'i deulu i Gwm
Hyfryd (yn ddiweddarach Colonia 16 de octubre). Roedd yn gyfrifol am gangen Rhyd
y Pysgod (Arroyo Pescado) o'r Compañía Mercantil del Chubut, tua 30 km o Esquel.
Ar 29 Rhagfyr 1909, daeth dau ysbeiliwr Americanaidd o'r enw Wilson ac Evans, a
saethwyd Llwyd ap Iwan yn farw wrth iddynt geisio dwyn arian oddi yno. Cred rhai
awduron mai Butch Cassidy a'r Sundance Kid oedd y ddau yma, ond ymddengys fod y
ddau yma eisoes wedi eu lladd ym Molifia cyn dyddiad y llofruddiaeth.

Dioddefodd rhan isaf Dyffryn Camwy oherwydd effeithiau nifer o lifogydd difrifol
yn y 1890au a'r 1900au, gan beri difrod difrifol yn nhref Rawson ac i raddau yn
Gaiman, er na effeithiwyd Trelew. Bu anghydfod rhwng y Cymry a'r llywodraeth,
oedd yn mynnu bod pob dyn o oed milwrol yn drilio bob dydd Sul. Nid oedd y Cymry
yn gwrthod drilio fel y cyfryw, ond yr oeddynt yn amharod i wneud ar y Sul.
Carcharwyd rhai ohonynt, ond yn y diwedd cafwyd cyfaddawd wedi i'r Arlywydd
Julio Argentino Roca gymryd diddordeb yn y mater.

Problem arall oedd nad oedd unrhyw dir addas i'w ffermio yn weddill i'w rannu i
newydd-ddyfodiaid. Hyn yn anad dim, efallai, a barodd i 234 adael y Wladfa am
Lerpwl ar y llong Orissa ar 14 Mai 1902. Aeth 208 ohonynt ymlaen i Ganada, gan
gyrraedd Saskatchewan ddiwedd Mehefin, er i rai teuluoedd ddychwelyd i'r Wladfa
yn nes ymlaen. Symudodd eraill i dalaith Río Negro yn yr Ariannin.

Newydd-ddyfodiaid oedd wedi methu cael tir oedd llawer ohonynt, a daeth mwy o
fewnfudwyr o Gymru yn eu lle. Erbyn diwedd y 19g roedd tua 4,000 o bobl o dras
Gymreig yn byw yn Chubut. Cyrhaeddodd tua 1000 o fewnfudwyr Cymreig rhwng 1886 a
1911, ond rhoddodd y Rhyfel Byd Cyntaf ddiwedd ar fewnfudiad o Gymru, ac ni
ail-ddechreuodd ar ôl y rhyfel, er i rai unigolion symud i'r Wladfa. Barn Glyn
Williams yw na ymfudodd mwy na tua 2,300 o Gymry i Batagonia. Rhwng 1910 a 1916,
ymfudodd cyfanswm o 151 o drigolion y Wladfa i Awstralia.

Cred Robert Owen Jones fod Ymneilltuaeth Gymraeg wedi bod yn allweddol i sicrhau
ymwybyddiaeth gymdeithasol gref, er yn cydnabod mai mynd allan i gael tir y
gwnaethant i ddianc rhag gorthrwm meistri tir Yng nghanol amodau cyntefig y
misoedd a'r blynyddoedd cynnar ni fyddai yn syndod i weld diffyg trefn a diffyg
arweiniad, ond fel arall y bu. Yng nghanol y pentref adeiladwyd capel a
ddefnyddid yn ogystal i wasanaethau ac ysgol Sul, ond hefyd i'r ysgol ddyddiol,
fel llys barn, siambar i'r cyngor llywodraethol, ac weithiau hyd yn oed fel
carchar.

Erbyn heddiw, mae diwylliant a thraddodiadau Cymru yn fyw yn yr ardal. Er
enghraifft mae Eisteddfod yn cael ei chynnal ddwywaith y flwyddyn. Adeiladwyd yr
ysgol gyntaf ac argraffwyd y papur newydd cyntaf gan Richard Berwyn ym 1868.

Er i'r mewnfudwyr fynd i'r Wladfa er mwyn cadw eu hiaith a'u traddodiadau, daeth
Sbaeneg i fod yn iaith swyddogol ym 1880 a dros y blynyddoedd roedd nifer y bobl
yn siarad Cymraeg yn lleihau. Ond mae cysylltiadau rhwng y Wladfa a Chymru yn
cryfhau ers y 1960au. Dechreuodd y Swyddfa Gymreig ariannu cyrsiau Cymraeg ar
gyfer pobl y Wladfa gan anfon athrawon atynt i gryfhau'r iaith. Mae'r rhaglen
hon yn parhau hyd heddiw, dan nawdd Cynulliad Cenedlaethol Cymru.

Allan o'r tua 150,000 o bobl sy'n byw yn yr ardal mae tua 20,000 ohonynt yn
ddisgynyddion i'r Cymry. Mae tua 5,000 ohonynt yn siarad Cymraeg a nifer eraill
yn dysgu'r iaith. Gelwir tafodiaith yr ardal yn Gymraeg y Wladfa.

Cafwyd ffrae yn 2009 pan wrthododd swyddogion tollau a mewnfudo'r DU fynediad i
wledydd Prydain i ddwy Archentwraig Gymreig o'r Wladfa a oedd wedi trefnu dod i
aros yng Nghymru am gyfnod i aros gyda theuluoedd lleol yng ngogledd Cymru er
mwyn gwella eu Cymraeg. Cawsant eu hanfon yn ôl i'r Ariannin ar ôl glanio yn y
maes awyr. Protestiodd nifer o bobl yn erbyn penderfyniad yr awdurdodau a
chynhaliwyd cyngerdd yn Nyffryn Nantlle i'w cefnogi.

Cyhoeddwyd llawer o farddoniaeth ac ysgrifau'r cyfnod cynnar yn Y Drafod, y
newyddiadur pythefnosol a gychwynnwyd gan Lewis Jones. Efallai mai prif lenorion
y Wladfa oedd Eluned Morgan, awdur nifer o lyfrau megis Dringo'r Andes a ystyrir
yn glasuron, ac R. Bryn Williams, a enillodd gadair yr Eisteddfod Genedlaethol
am ei awdl Patagonia ac a oedd hefyd yn awdur nifer o nofelau megis Bandit yr
Andes. Ymhlith llenorion y Wladfa yn y cyfnod diweddar, gellir nodi Irma Hughes
de Jones.

Cyhoeddwyd nifer o gyfrolau o atgofion am y Wladfa, yn eu plith Atgofion o
Batagonia (1980) gol. R. Bryn Williams, sy'n cynnwys ysgrifau gan nifer o
drigolion y Wladfa, Pethau Patagonia (1984) gan Marian Elias ar sail cyfweliadau
gyda Fred Green, Atgofion am y Wladfa (1985) gan Valmai Jones a Nel fach y bwcs
(1992) gan Marged Lloyd Jones.

Cyhoeddodd R. Bryn Williams flodeugerdd o farddoniaeth y Wladfa yn Awen Ariannin
(1960). Enillodd Sian Eirian Rees Davies Wobr Goffa Daniel Owen yn Eisteddfod
Genedlaethol Cymru Eryri a'r Cyffiniau 2005 gyda I Fyd Sy Well, nofel hanesyddol
am ddechreuadau'r Wladfa.



https://cy.wikipedia.org/wiki/Wganda

Gwlad yn nwyrain Affrica yw Gweriniaeth Wganda, neu Wganda yn syml (hefyd
Iwganda). Mae De Swdan i'r gogledd ohoni, Gweriniaeth Ddemocrataidd Congo
(Kinshasa) i'r gorllewin, Rwanda a Tansania i'r de, a Cenia i'r dwyrain. Nid oes
iddi arfordir, a hi yw'r ail wlad diarfordir mwyaf ei phoblogaeth ar ôl
Ethiopia. Mae Wganda wedi ei lleoli yn Ardal y Llynnoedd Mawrion ac mae rhan
deheuol y wlad yn cynnwys talp enfawr o Lyn Victoria. Mae hefyd ym masn a
tharrddle'r Afon Nîl ac mae ei hinsawdd yn amrywiol, ond gan fwyaf yn
gyhydeddol.

Mae hi'n wlad annibynnol ers 1962 pan dorrodd yn rhydd o'r Deyrnas Unedig.
Prifddinas a dinas fwyaf Wganda heddiw yw Kampala. Tarddiad ei henw yw
Brenhiniaeth Bwganda, hen frenhiniaeth yn ne'r wlad sydd hefyd yn cynnwys
Kampala. Hyd at 1,700-2,300 blynedd yn ôl, helwyr oedd pobl yr ardal; daethant
a'r iaith Bantw gyda nhw gan gartrefu yn rhannau deheuol y wlad yn gyntaf.

Bu Ymerodraeth Prydain yn rheoli'r ardal o 1894 ymlaen, fel protectoriaeth
(protectorate) a ddaeth a'i deddfau gyda hi er mwyn rheoli'r wlad yn ei dull hi.
Daeth annibyniaeth ar 9 Hydref 1962 a lladdwyd llawer ym mrwydr y wlad dros
annibyniaeth a chlwyfwyd degau o filoedd o'r brodorion.

Mae rhai pethau wedi goroesi o'r dyddiau Prydeinig hynny gan gynnwys y Saesneg,
sy'n brif iaith swyddogol y wlad. Ymhlith yr ieithoedd eraill y mae Lwganda, a
siaredir gan lawer, yn enwedig yng nghanol y wlad; ceir hefyd y Runyoro,
Runyankole, Rukiga a'r Lango. Prif Weinidog y wlad yn 2016 oedd Yoweri Museveni,
a ddaeth i rym yn Ionawr 1986.



https://cy.wikipedia.org/wiki/Twitter

Gwefan rwydweithio cymdeithasol a meicro-flogio yw Twitter neu Trydar mewn
Cymraeg answyddogol, sy'n gadael i'w defnyddwyr anfon a darllen post defnyddwyr
eraill (a elwir yn tweets yn y Saesneg), sef pytiau bach o destun o 140 nod neu
lai. Arddangosir y negeseuon ar dudalen broffil yr awdur a chânt eu dosbarthu i
danysgrifwyr yr awdur a elwir yn ddilynwyr. Gall yr awdur gyfyngu ar bwy sy'n
gweld ei negeseuon, neu gall ganiatáu i bawb eu gweld. Ers diwedd 2009, gall
defnyddwyr ddilyn rhestrau o awduron yn hytrach na dilyn awduron unigol. Gall
pob defnyddiwr drydar/switian ar wefan Twitter, negeseuon testun, neu raglen
allanol. Er bod y gwasanaeth ei hun yn rhad ac am ddim, gall defnyddio'r
gwasanaeth drwy neges destun gostio pris yr alwad ffôn.

Ers i'r gwasanaeth gael ei greu yn 2006 gan Jack Dorsey, mae enwogrwydd a
phoblogrwydd Twitter wedi'i gynyddu'n fyd-eang. Weithiau caiff ei ddisgrifio fel
"negeseuon testun y rhyngrwyd".

Mae gan Wici Cymru gyfri trydar: @WiciCymru sy'n ymgyrchu dros ryddhau
gwybodaeth ar drwydded agored ac yn cefnogi prosiect Wicimedia, gan gynnwys y
Wicipedia. Ceir hefyd @Wicipedia - sy'n drydariad otomatig, sy'n hysbysu ei
ddilwynwyr o erthyglau newydd.



https://cy.wikipedia.org/wiki/Trydan

Trydan yw'r nodwedd a welir mewn gronynnau is-atomig (electronau a phrotonau)
a'r rheswm dros yr atyniad sydd rhyngddynt. Mae trydan yn fath o ynni. Gellir
cynhyrchu trydan trwy dwymo dŵr sy'n troi i stêm ac yn gweithredu tyrbin.

Mewn ffiseg, mae disgyrchiant yn tynnu gwrthrychau o fan uchel i fan isel. Mae
dŵr yn llifo o ardal uchel yn y wlad i'r môr sydd yn is. Mae hyn yn wir efo
cerrynt trydanol; mae ynni yn symud o rywle uchel i rywle isel. Mae trydan yn
fath arall o atyniad, fel disgyrchiant. Ond yn anhebyg i ddisgyrchiant, dim ond
ar bethau eraill sydd hefyd â gwefr drydanol mae trydan yn cael effaith. Os yw
rhywbeth wedi ei wefru, fe symudith tuag at wrthrych arall sydd â pholaredd i'r
gwrthwyneb neu i ffwrdd o rywbeth sydd â'r un polaredd. Mae'r polareddau hyn yn
rhai positif (+) a negatif (-).

Dosberthir trydan o orsafoedd pŵer i gwsmeriaid gan rwydwaith o geblau. Yng
ngwledydd Prydain, gelwir y rhwydwaith yn Grid Cenedlaethol. Mae'r diagram isod
yn dangos rhwydwaith dosbarthu trydan sy'n debyg i'r grid cenedlaethol.

Egni cinetig sydd ei angen i greu trydan. Y ffordd fwyaf effeithlon o gynhyrchu
egni cinetig ar hyn o bryd yw i wresogi dŵr i greu ager sydd wedyn yn gyrru
tyrbin. Wrth i dua 25,000 V o drydan adael y pŵerdŷ mae'n troi'r foltedd i tua
400,000 V (400 kV) ar y peilonau uwchben oherwydd mae foltedd uchel yn lleihau'r
cerrynt ac felly mae yna lai o wres yn cael ei golli. Mae newidydd gostwng yn
newid y foltedd i lawr i 230 V yn nes at gartrefi'r cwsmeriad. Mae'r folteddau
yn amrywio o wlad i wlad.

Yn ogystal, mae gwrthydd yn troi ynni trydanol yn wres pan fo cerrynt yn llifo
trwyddo. Rhoddir y pŵer (P) gan,

Yn achos cerrynt eiledol, rhaid ystyried y gwahaniaeth ffâs rhwng y foltedd â'r
cerrynt hefyd. Mewn gwrthydd pur, bydd y fformiwlâu uchod yn gywir o hyd. Ond,
mewn cynhwysydd gyda chynhwysiant C, os yw'r foltedd enydaidd yn amrywio gydag
amser (t) fel:



https://cy.wikipedia.org/wiki/Shia

Mae'r Shïa (Arabeg: شيعة , yn golygu "Plaid" ) yn enwad yng nghrefydd Islam, yr
ail-fwyaf ar ôl y Swni. Mae dilynwyr y Shïa, y Shïaid, yn ystyried Alī ibn Abī
Tālib, cefnder a mab-yng-nghyfraith y Proffwyd Muhammad fel ei olynydd (Califf)
ac fel yr Imam cyntaf. Yn ôl eu cred hwy, dim ond disgynyddion Ali all fod yn
olynwyr y Proffwyd. Datblygodd rhai gwahaniaethau diwinyddol hefyd, ac mae
cyfraith y Shïa ychydig yn wahanol i gyfraith y Swnni.

Credir fod y Shïaid tua 15% o ddilynwyr Islam heddiw. Mae nifer o wahanol fathau
o Shïa; y mwyaf yw'r Imamyddion neu'r "Deuddegwyr", sy'n credu fod deuddeg Imam
wedi bod. Maent yn byw yn Iran (90% o'r boblogaeth gyfan), Aserbaijan (85%),
Irac (60%), Bahrain (70%), Libanus (40%), Kuwait (30%), Pakistan (20%),
Affganistan (20%), Sawdi Arabia (5-20%), Syria (10%) ac India (1-2%).

Yr ail fath o Shïaid yw'r Ismailiaid, sy'n credu mewn saith Imam ac yn byw yn
Pakistan, India, Syria ac Affganistan. Trydydd math yw'r Zaiditiaid, sy'n derbyn
pump Imam, ac yn byw yng ngogledd Yemen yn bennaf. Mae'r Alefitiaid yn byw yn
Nhwrci a'r gwledydd cyfagos.

Dechreuodd y Shïa ynghanol y dadleuon wedi marwolaeth Muhammad yn 632 ynglŷn a
phwy ddylai ei olynu. Daeth Abū Bakr yn olynydd iddo, a dim ond yn ddiweddarach
y cafodd Ali ei enwi fel y pedwerydd califf. Nid oedd pawb am ei dderbyn, ac yn
661 lladdwyd ef. Roedd Ali'n briod a merch y Proffwyd, Fātima. Yn ddiweddarach
lladdwyd ail fab Ali a Fatima, trydydd Imam y Shia, Hussain ym mrwydr Kerbala yn
680. Mae'r Shïa'n ystyried Hussein fel merthyr.



https://cy.wikipedia.org/wiki/Senedd_yr_Alban

Senedd yr Alban yw corff deddfwriaethol datganoledig yr Alban. Fe'i lleolir yn
Holyrood, sy'n rhan o Gaeredin a chaiff ei galw'n answyddogol, ar adegau, yn
'Holyrood'. Yn wahanol i Gynulliad Cenedlaethol Cymru mae gan Senedd yr Alban y
grym i greu deddfau ar gyfer yr Alban a chodi neu newid trethi. Yn groes i
gamdybiaeth gyffredinol, dydy'r Senedd ddim yn gorff 'newydd' gan ei bod yn
deillio yn ôl i'r Oesoedd Canol. Mae hi'n gorff democrataidd sydd â 129 Aelodau
Senedd yr Alban (Members of the Scottish Parliament (MSPs)) ac sy'n cael eu
hethol am gyfnod o bedair mlynedd. Defnyddir y system etholiad cynrychioliadol
yma, gyda 73 ASA yn dod o etholaethau daearyddol ("cyntaf i'r felin") a 56 yn
cael eu hethol o wyth 'Rhanbarth Aelodau Ychwanegol' gyda phob Rhanbarth yn
ethol saith ASA.

Roedd etholiad diwethaf y Senedd ar 5 Mai 2011. Dyma'r tro cyntaf y cafwyd
llywodraeth fwyafrifol yn Holyrood. Enillodd yr SNP 69 o seddau.

Yn refferendwm 1997 pleidleisiodd pobl yr Alban dros ddatganoli a ffurfiwyd y
Senedd bresennol drwy Ddeddf yr Alban 1998, sy'n rhestru pwerau Deddfau
Datganoledig h.y. mae'n rhestru'r pwerau hynny a gedwir gan Senedd y Deyrnas
Unedig (San Steffan). Mae'r materion hynny nad ydynt yn cael eu rhestru yn
gyfrifoldeb i Senedd yr Alban. Mae senedd y Deyrnas Unedig hefyd wedi cadw'r
hawl i newid y rhestr, er mwyn ymestyn neu leihau pŵer y Senedd, fel y dymunont.

Cafwyd etholiadau cenedlaethol yn 1999, 2003, 2007 a 2011. Cynhelir yr etholiad
nesaf ar 5 May 2016. Bydd tymor yr aelodau a etholir yn 5 mlynedd, yn hytrach
na'r 4 arferol.

Ers Medi 2004, cartref swyddogol y Senedd yw 'Adeilad Senedd yr Alban', wedi'i
leoli yn ardal Holyrood yng Nghaeredin. Fe'i cynlluniwyd gan bensaer o
Gatalwnia, Enric Miralles, ac ymhlith yr agweddau mwyaf nodedig mae ei siap
ffurf deilen, cangen o do gwydr ac olion carreg yr adeilad a'i rhagflaenodd.
Ailadroddir rhai addurnau neu nodweddion, megis siapau'n adlewyrchu'r Skating
Minister gan Raeburn. Agorwyd yr adeilad gan frenhines Lloegr ar 9 Hydref 2004.



https://cy.wikipedia.org/wiki/Sahara

Y Sahara yw'r anialwch neu ddiffeithiwch mwyaf yn y byd. Mae'n cyfateb i faint
yr Unol Daleithiau, yn ymestyn rhyw 5000 km ar draws gogledd Affrica o'r Môr
Iwerydd yn y gorllewin i'r Môr Coch yn y dwyrain. Does ond ychydig o fywyd yn y
diffeithiwch ei hunan a cheir y rhan fwyaf o'r bywyd sydd ynddo yn yr ardal a
elwir Sahel sef yr ardal sydd yn ymestyn ar draws y cyfandir ar ochr ddeheuol y
Sahara a hefyd ar y rhimyn gogleddol. Fel y teithir fwy fwy i'r de fe wna'r
coed, y llwyni a bywyd yn gyffredinol amlhau.

Nid tywod yn unig yw'r Sahara. Mae rhannau enfawr yn cael ei orchuddio gan raean
garw, gyda llawer o'r graig a'r cerrig yn dod o'r lafa a ddaeth unwaith o'r
mynyddoedd tân.

Mae tymheredd dros 45 gradd yn gyffredin, ac fe recordiwyd tymheredd o 58 gradd
yn y cysgod yn Aziza yn Niffeithwch Lybia, ond yn y nos gan nad oes cymylau i
gadw'r gwres i lawr, mae'n gallu bod yn ddychrynllyd o oer.

Ffynnai sawl tref a dinas i'r de ac i'r gogledd o'r Sahara, fel Tombouctou ym
Mali, ar y fasnach draws-Saharaidd sydd â'i gwreiddiau yn y cyfnod
cyn-hanesyddol.

Erbyn 6000 CC roedd yr Hen Eifftwyr yn ne-orllewin yr Aifft yn bugeilio gwartheg
ac yn codi adeiladau mawr. Roedd bywyd mewn trefi a phreswylfeydd yn yr Aifft
gyn-deyrnasyddol erbyn canol y chweched fileniwm yn seiledig yn bennaf ar dyfu
cnydau grawnfwyd a magu anifeiliaid domestig fel gwartheg, geifr, moch a defaid.
Cymerodd gwrthyrchau metel le rhai carreg; roedd trin lledr, gwneud crochenwaith
a gweu yn dod yn gyffredin hefyd.

Un o'r canolfannu pwysicaf oedd gwerddon Al Fayyum lle ceir tystiolaeth o
weithgareddau tymhorol megis pysgota, hela a hel bwyd gwyllt. Roedd saethau
carreg, cyllyll obidian a chrafwyr ar gyfer croen anifeiliaid yn gyffredin. Mae
beddau o'r cyfnod yn cynnwys crochenwaith, gemwaith, ac offer hela a ffermio;
claddwyd y meirw yn wynebu'r gorllewin (lleolir Arallfyd neu Baradwys yr
Eifftwyr diweddarach yn y gorllewin hefyd).

Yng nghanol y Sahara ei hun mae tystiolaeth lluniau cynhanesyddol ar furiau
ogofau a chysgodfeydd yn y graig yn dangos fod poblogaeth bur sylweddol yn byw
bywyd hela a chodi gwartheg yno a bod yr hinsawdd a'r tyfiant yn debyg i'r hyn a
geir yn y Sahel heddiw. Ceir rhai o'r safleoedd mwyaf trawiadol ym mynyddoedd yr
Hoggar a'r Tassili n'Ajjer; mae lluniau o'r ardal olaf yn dangos afonfeirch
(hippopotamus) a phreiddieu anferth o wartheg cyrn hir, a hynny mewn ardal sydd
bellach yn anialdir llwyr.

Erbyn tua 2500 CC roedd y Sahara wedi troi bron mor sych ag y mae heddiw ac o
hynny allan bu'n rhwystr sylweddol i deithwyr. Dim ond llond llaw o breswylfeydd
parhaol oedd yna, yn y gwerddonau, a chyfyngid ar y fasnach draws-Saharaidd.
Roedd dyffryn Nîl yn eithriad, ond fan 'na hefyd roedd y rhaeadrau mawr ar Afon
Nîl yn rhwystr ar y llwybr i'r de i gyfeiriad y Swdan.

Creodd y Ffeniciaid a ymsefydlodd ar arfordir gogledd Affrica, yn Carthage er
enghraifft, gynghrair o deyrnasoedd a ymestynai ar draws y Sahara, o'r gorllewin
i gyffiniau'r Aifft.

Rhywbryd rhwng 633 CC a 530 CC hwyliodd Hanno ar ei fordaith enwog ar hyd yr
arfordir i gyffiniau Gwlff Gini, ac ymddengys ei fod wedi atgyfnerthu
trefedigaethau Carthaginaidd yn y Sahara Gorllewinol, ond ni cheir tystiolaeth
bendant o hynny heddiw. Ymddengys fod peryglon y fordaith ac ansicrwydd y
farchnad yng ngorllewin Affrica wedi cyfyngu ar weithgareddau'r Carthaginiaid ar
ôl y mordeithiau menter cyntaf a'u bod wedi bodloni ar ychydig o bostiau masnach
ar arfordir Iwerydd Moroco.

Erbyn hanner olaf y fileniwm gyntaf cyn Crist felly roedd cadwyn o wladwriaethau
canoliedig a'u trefedigaethau yn ymestyn o orllewin y Maghreb i lannau'r Môr
Coch, ond prin eu bod yn cyffwrdd yn uniongyrchol â'r Sahara ei hun. Roedd
cyrchoedd sydyn gan bobloedd nomadaidd Berber yr anialwch yn boenu'r
gwladwriaethau hyn yn gyson. Ond yn nwylo'r Berber oedd allweddau'r Sahara a bu
rhaid ceisio dod i gytundeb â nhw.

Tua'r adeg honno cododd gwareiddiad ddinesig y Garamantes yn y Sahara ei hun, yn
y dyffryn a elwir heddiwe yn Wadi al-Ajal yn y Fazzan, yn Libia. Tyllodd y
Garamantes dwnelau ymhell i mewn i'r mynyddoedd o gwmpas eu dyffryn i gael dŵr.
Tyfodd eu poblogaeth yn gyflym. Cwncweriasant eu cymdogion a'u defnyddio yn
gaethweision i weithio'r twneli hollbwysig. Roeddent yn adnabyddus i'r
Rhufeinwyr a'r Groegiaid a oedd yn meddwl eu bod yn farbariaid a nomadiaid.
Serch hynny roeddynt yn masnachu â nhw; cafwyd baddon Rhufeinig yn Garama,
prifddinas y Garamantes, er enghraifft. Mae Garama yn un o wyth dref sylweddol
sydd wedi dod i'r golwg hyd yn hyn diolch i'r archaeolegwyr. Bu i wareiddiad y
Garamantes fethu yn y diwedd pan redodd y cyflenwad dŵr allan.

Ar ôl i'r Arabiaid gyrraedd gogledd Affrica ffynnodd y fasnach draws-Saharaidd
unwaith yn rhagor. I'r de o'r anialwch tyfodd teyrnasoedd mawr yn y Sahel yn
gyfoeth wrth allforio aur a halen dros y Sahara, yn enwedig Ymerodraeth Ghana ac
yn ddiwedddarach Ymerodraeth Mali. Mewn cyfnewid anfonwyd ceffylau a nwyddau
gwneud gan deyrnasoedd Arabaidd arfordir y gogledd. O'r Sahara ei hun allforid
halen. Ffynnai'r gwerddonau a daethant dan reolaeth y teyrnasoedd newydd yn y
gogledd.

Newidiodd y sefyllfa gyda thyfiant grym morwrol Ewrop. Roedd llongau newydd fel
y carafel Portiwgalaidd yn medru hwylio'n gyflym i orllewin Affrica a chollodd y
llwybrau traws-Sahraidd allan.

Ni chymerodd y grymoedd trefedigaethol lawer o ddiddordeb yn y Sahara ei hun,
gan fodloni ar reoli ei hymylon, ond yn ddiweddar mae nifer o gymunedau wedi
tyfu yno i gael petrol a mwynau eraill. Mae'r rhain yn cynnwys petroliwm a nwy
naturiol yn Algeria a Libia a gwelyau mawr o phosphate ym Moroco a Gorllewin
Sahara.



https://cy.wikipedia.org/wiki/Raja

Gŵyl pedwar niwrnod ydy Raja Parba (Raja Parba, Mithuna Sankrant neu Mithuna
Sankranti (Oriya: ରଜ ପର୍ବ}}), ble mae'r ail ddiwrnod yn dynodi dechrau'r mis
(solar) Mithuna, sef 'mis y glaw'. Yn amaethyddol, felly, mae'n ddechrau
blwyddyn newydd ar hyd a lled Orissa (neu Odisha), India ac yn ddelweddol, mae'n
ymwneud â diferion a gwlybaniaeth yn llygad yr haul a chawodydd cyntaf y monsŵn,
yng nghanol Gorffennaf, gan baratoi'r pridd ar gyfer blwyddyn newydd o hau a
medi.

Credir fod y Fam Ddaear neu wraig dwyfol Arglwydd Vishnu yn cychwyn ar ei
gwaedlif am dridiau cynta'r ŵyl. Baddon seremoniol yw'r 4ydd diwrnod a elwir yn
Vasumati gadhua. Daw'r term 'Raja' o 'Rajaswala' sy'n golygu 'merch yn ei
misglwyf'. Yn ystod yr Oesoedd Canol, roedd yr ŵyl yn canolbwytio ar addoli
Bhudevi, gwraig yr Arglwydd Jagannath, ac mae elfen o hyn yn dal i fodoli
heddiw.

Yn ystod y tridiau hyn, mae menywod yn cael seibiant o waith tŷ, a chânt amser i
chwarae gemau y tu fewn, neu ar sigleni y tu allan. Mae'r gwragedd hŷn, yn aml,
yn chwarae cardiau neu gemau bwrdd. Mae'r merched ifanc yn addurno eu hunain yn
ogystal a'i gilydd, gyda'r ffasiwn diweddaraf neu yn draddodiadol, gyda'r Saree
(gwisg liwgar o Dde Asia) ac Alatha am eu traed. Am y cyfnod hwn maen nhw'n atal
rhag cerdded yn droednoeth ar wyneb y ddaear. Gwneir math o fara o'r enw 'pitha'
(Odia: ପିଠା) - y ddau fath mwyaf poblogaidd yw'r Podopitha a'r Chakuli. Mae'r
dynion hefyd yn dathlu, gan chwarae 'Kabbadi', gêm draddodiadol Bangladesh a
thaleithiau India, gan gynnwys Odisha (Orissa).

(Banaste dakila Gaja,barasake thare aasichhi Raja, asichi raja lo gheni nua
sajabaja' (Cyfieithiad: mae carnifal Raja wedi cyrraedd, gyda'r rhwysg a'r
mwynhad a geir gyda phethau newydd)

(Pana khia Rasika Pati, khoji buluthila Rajanka hati, dhali deigala sirare, raja
hoigale rajare (Cyfieithiad: mae'r dynion dymunol yn cnoi betel, a gwyn ei
fyd... ac yma ac acw mae'r eliffant yn cerdded.)



https://cy.wikipedia.org/wiki/Platon

Athronydd Groegaidd hynafol oedd Platon (Groeg: Πλάτων Plátōn; Lladineiddwyd fel
Plato). Fe'i ganwyd yn 428/427 CC yn Athen neu Aegina, ac fe fu farw yn 348/347
CC yn Athen.

Tua 385 CC, sefydlodd ysgol athroniaeth yr Academi ychydig i'r gogledd o Athen,
sefydliad a gafodd ddylanwad mawr.

Daw Platon o gefndir breintiedig yn Athen ac roedd yn byw yn y ddinas yn ystod
ei anterth. Ei arwr oedd Socrates, ac effeithiodd marwolaeth yr olaf ar Platon
yn fawr. Dedfrydwyd Socrates i farwolaeth gan y demos oherwyd iddo danseilio
moesau ieuenctid Athen. Prif syniad Socrates oedd nad oedd yn gwybod dim ac y
dylid cwestiynu popeth. Wedi i'r demos yn Athen ddedfrydu Socrates i farwolaeth
fe gollodd Platon ffydd yn y gymdeithas ac o ganlyniad fe drodd ei gefn ar yrfa
posib yn y llywodraeth ac fe drodd at athroniaeth. Mae Platon yn ddelfrydwr, y
peth pwysicaf yw syniadau.

Prif waith Platon ydy'r Wladwriaeth mae ar ffurf deialog. Fe welir dull dadlau
dilechdidol sef i gwestiynu pob safbwynt a gwrthwynebu safbwyntiau fydd yn y yn
arwain i d a chasgliadau fydd yn well.

Prif bwnc Y Wladwriaeth ydy 'cyfiawnder'. Mae Platon yn cyflwyno 'cyfiawnder'
fel deialog ddychmygol rhwng Socrates yn gwrthwynebu syniadau Cephalus,
Polemarchus a Thrasymachus.

Ganwyd Socrates yn 470 CC ac fe’u ddienyddiwyd yn 399 CC am ei syniadau. Ei
ddatguddiad mawr oedd - ‘nad oedd yn gwybod dim byd’. Elenchus – ffordd unigryw
o athronyddu’n wleidyddol. Cyfres o gwestiynu ac ateb rhwng Socrates a’i
wrthbwynt fyddai yn y yn dod i gydnabyddiaeth o anwybodaeth. Fe aeth o flaen ei
well am ddau reswm:

Cyfieithwyd y rhan fwyaf o waith Platon i'r Gymraeg gan yr ysgolhaig D. Emrys
Evans. Fe'u cyhoeddwyd gan Wasg Prifysgol Cymru. Maent yn cynnwys:



https://cy.wikipedia.org/wiki/Palesteina

Tiriogaeth hanesyddol yn y Dwyrain Canol sy'n gorwedd rhwng y Môr Canoldir ac
Afon Iorddonen a gwlad a grewyd ar ddiwedd y Rhyfel Byd Cyntaf o dan reolaeth
Prydain wrth i hen Ymerodraeth yr Otomaniaid yn y Dwyrain Canol ddarnio yw
Palesteina. Cyfeirir ati yn aml wrth yr enw Y Tir Sanctaidd hefyd, am ei bod yn
cynnwys lleoedd sy'n gysegredig i'r tair crefydd Abrahamig, sef Cristnogaeth,
Iddewiaeth ac Islam. Er na fu iddi hanes hir fel uned wleidyddol fodern,
llwyddwyd yn sgîl sefydlu gwladwriaeth Iddewig Israel ar yr un diriogaeth, i
lunio hunaniaeth Balesteinaidd genedlaethol, a gâi ei mynegi'n bennaf trwy
Fudiad Rhyddid Palesteina (PLO).

Bellach mae gan y Palesteiniaid wladwriaeth yn y Tiriogaethau Palesteinaidd hyn:
Llain Gaza, rhwng Israel a'r Aifft ar lan y Môr Canoldir, a reolir gan Awdurdod
Cenedlaethol Palesteina. Mae'r Lan Orllewinol, rhwng Israel a Gwlad Iorddonen,
hefyd o dan reolaeth yr Awdurdod hwn. Fodd bynnag, mae'r tiriogaethau hyn yn
cael eu hystyried yn Diriogaethau a Feddianwyd gan y Palesteiniaid a'r
Cenhedloedd Unedig am fod Israel yn rheolwr de facto arnynt o hyd. Mae tua 100 o
wledydd led-led y byd yn cydnabod hawl y Palesteiniaid i'w hanibyniaeth. Ar 3 o
Hydref 2014 cafwyd anerchiad gan Brif Weinidog Sweden y byddai ei wlad yn
cydnabod cenedl Palesteina ac yna ar 13 Hydref 2014 pleidleisiodd Llywodraeth y
DU o 274 i 12 o blaid cydnabod Palesteina yn genedl. Yn Ionawr 2015 cyhoeddwyd y
byddai y Llys Troseddau Rhyngwladol yn agor Ymchwiliad i droseddau yn ymwneud ag
Ymosodiad Israel ar Lain Gaza 2014.

Mae Palesteina heddiw yn diriogaeth sy'n cynnwys gwladwriaeth Israel a'r
Tiriogaethau Palesteinaidd. Mae'r diriogaeth yma yn cael ei ffinio gan Libanus a
Syria i'r gogledd a'r gogledd-ddwyrain, Gwlad Iorddonen i'r dwyrain a'r Aifft
(gorynys Sinai) i'r de-orllewin. Ceir arfordir hir ar lan y Môr Canoldir. Dynoda
Afon Iorddonen y ffin ddwyreiniol.

Gorwedd Palesteina mewn lleoliad strategol rhwng yr Aifft i'r gorllewin a
gweddill y Lefant a'r Dwyrain Canol i'r gogledd a'r dwyrain. Mewn canlyniad mae
sawl ymerodraeth wedi brwydro i'w meddianu a'i rheoli ers gwawr hanes.

Mae pobl wedi byw yn yr ardal o'r cyfnod cynhanesyddol ymlaen. Ceir rhai o
ddinasoedd hynaf y byd yno, fel Jericho. Tua diwedd yr ail fileniwm Cyn Crist
ymsefydlodd yr Hebreaid yno, wedi eu harwain allan o gaethiwed yn yr Hen Aifft
gan Moses, yn ôl Llyfr Ecsodus yn yr Hen Destament. Sefydlodd y brenin Saul
deyrnas yno tua 1,000 CC. Bu'n gartref i'r Ffilistiaid a sawl pobl arall hefyd,
fel y Ffeniciaid a sefydlodd canolfannau fel Gaza. Yn dilyn teyrnasiad y brenin
Solomon ffurfiwyd teyrnasoedd Israel a Judaea. Cwmcwerwyd y cyntaf gan yr
Assyriaid a'r olaf gan y Babiloniaid. Bu'n rhan o ymerodraeth Alecsander Fawr am
gyfnod cyn dod yn rhan o'r Ymerodraeth Rufeinig. Yma, tua'r flwyddyn 3 CC
efallai, y ganed Iesu o Nasareth.

O ddiwedd y 4edd ganrif OC ymlaen, ymadawodd nifer o Iddewon. Daeth yn ganolfan
pererindod i Gristnogion ac i'r Mwslemiaid hefyd, yn dilyn ei choncwest gan yr
Arabiaid yn 636 OC. Cipiwyd rhannau sylweddol o Balesteina gan y Croesgadwyr a
bu yn eu meddiant o 1099 hyd ganol y 13eg ganrif. Ar ôl cyfnod dan reolaeth yr
Aifft, cipiwyd yr ardal gan Ymerodraeth yr Otomaniaid yn 1516 ac fe'i rheolwyd
ganddynt hyd y Rhyfel Byd Cyntaf.

Ar ddiwedd cyfnod rheolaeth yr Otomaniaid agorwyd Palesteina i ddylanwadau
newydd o'r Gorllewin. Dechreuodd Iddewon a fu ar wasgar ymsefydlu yno o ganol y
19eg ganrif ymlaen. Gyda hyn, datblygodd Seionaeth gyda'r nod o sefydlu
gwladwriaeth Iddewig ym Mhalesteina. Arwydd o hyn oedd sefydlu Tel Aviv fel
dinas Iddewig newydd yn 1909. Yn ôl rhai awdurdodau roedd tua 100,000 o Iddewon
ym Mhalesteina erbyn y 1900au, ond hanerwyd eu nifer yn ystod y Rhyfel Mawr. Yn
1918 cipiwyd Palesteina gan Brydain. Cadarnheuwyd rheolaeth Prydain gan Fandad
Cynghrair y Cenhedloedd yn 1922. Gyda Datganiad Balfour yn 1917, roedd Prydain
eisoes wedi mynegi ei chefnogaeth i sefydlu gwladwriaeth Iddewig, ond arweiniodd
hyn at wrthdaro rhwng yr ymsefydlwyr Iddewig a'r Palesteiniaid brodorol wrth i'r
Seionwyr gipio eu tir. David Lloyd George fu'n bennaf gyfrifol am hynny yn ei
amser fel Gweinidog Rhyfel a Phrif Weinidog y DU. Saethwyd dros 5,000 o
Balesteiniaid gan filwyr Prydeinig rhwng 1936 ac 1939. Cafwyd sawl ymosodiad
terfysgol a chyflafanau gan grwpiau Seionaidd terfysgol fel y Gang Stern.
Dylifodd nifer o ymsefydlwyr Iddewig o Ewrop i'r ardal a gwaethygodd y sefyllfa.
Yn 1947 penderfynodd y Cenhedloedd Unedig rannu Palesteina yn ddwy wladwriaeth,
un i'r Iddewon a'r llall i'r Palesteiniaid, yn unol â 'Penderfynaid Cynulliad
Cyffredinol y Cenhedloedd Unedig 181' (UN General Assembly Resolution 181). Ond
gwrthodwyd hyn gan y Palesteiniaid am y byddai'n golygu colli llawer o'r tiroedd
gorau. Rhoddodd Prydain ei mandad heibio yn 1948 a chafwyd rhyfel gan yr
Israeliaid ar y Palesteiniaid. Trawsfeddianwyd eu tiroedd a gorfodwyd miloedd
lawer ohonynt i ffoi am eu bywydau: cyfeirir at hyn gan y Palesteiniaid fel Al
Nakba ("Y Catastroffi").

Mae'r linell-amser hon yn dangos pa wlad a oedd yn hawlio pwerau sofren dros
Balesteina. Prif erthygl: Palesteina.

Ar ôl sefydlu Israel ac ers hynny hefyd, mae nifer fawr o Balesteiniaid wedi
gorfod ffoi eu mamwlad. Mae llawer o'r rhain yn byw mewn gwersi ffoaduriaid yn y
gwledydd cyfagos. Ffoaduriaid o'r tir a feddianwyd i greu Israel yw trwch
poblogaeth Llain Gaza a chanran uchel o drigolion Y Lan Orllewinol hefyd. Yn
ogystal mae dros filiwn o Balesteiniaid yn byw yn Israel o hyd ond mae
llywodraeth Israel yn cyfeirio atynt fel 'Arabiaid Israelaidd': mae ganddynt lai
o hawliau sifil na'r Iddewon Israelaidd a safon byw sy'n is yn gyffredinol. Yng
ngweddill y Dwyrain Canol, ceir y nifer uchaf o Balesteiniaid ar wasgar yng
Ngwlad Iorddonen, Syria a Libanus lle maent yn byw gan amlaf mewn gwersi
ffoaduriaid dan ofal UNRWA. Mae dros 800,000 yn byw yn yr Amerig, yn bennaf yn
UDA a Chile.

Yn ystod ymosodiad 2008 Israel ar y Palesteiniaid yn Llain Gaza credir fod
oddeutu bron i 400 o blant. Yn ôl grŵp o Aelodau Seneddol a ymwelodd â Llain
Gaza yn 2009 (sef Britain-Palestine All Party Parliamentary Group) mae oddeutu
6,500 o blant wedi'u carcharu yn Israel. Ym Mehefin 2012 croesawodd Richard
Burden AS (sef cadeirydd y grŵp) Adroddiad a gomisiynwyd gan y Swyddfa Dramor a
ddaeth i'r canlyniad fod Awdurdodau Israel yn fwriadol dorri Pedwerydd
Confensiwn Genefa dros Hawliau'r Plentyn.

Rhwng 2000 a 2009 cafodd 6,700 o blant dan 18 oed eu harestio gan Awdurdodau
Israel, yn ôl Amddiffyn Plant Rhyngwladol (Defence for Children International).
Roedd 423 ohonynt mewn carchardai yn 2009; erbyn 280 roedd y ffigwr i lawr i
280. Dywedodd llefarydd ar eu rhan fod hyn yn gwbwl groes i Ddedfau Rhyngwladol.
Nid yw'n anghyffredin i'r plant gael eu dal mewn carchar am 6 mis heb weld eu
teulu a'u bônt yn cael eu poenydio.



https://cy.wikipedia.org/wiki/NATO

Cynghrair milwrol rhynglywodraethol a sefydlwyd ym 1949 i gefnogi Cytundeb
Gogledd yr Iwerydd a arwyddwyd yn Washington, D.C. ar 4 Ebrill, 1949 yw
Sefydliad Cytundeb Gogledd yr Iwerydd (Saesneg: North Atlantic Treaty
Organisation neu NATO; Ffrangeg: l'Organisation du Traité de l'Atlantique Nord
neu OTAN).

Erthygl bwysicaf y Cytundeb Gogledd yr Iwerydd yw erthygl V, sy'n dweud fod
ymosodiad ar unrhyw aelod y NATO yn golygu ymosodiad ar bawb ac y bydd Siarter y
Cenhedloedd Unedig yn sylfaen i amddiffyn milwrol. Y rheswm dros yr erthygl oedd
pryder am ymosodiad gan yr Undeb Sofietaidd yn ystod y Rhyfel Oer. Yn ôl yr
erthygl hon mae pob ymosodiad yn golygu ymosodiad ar Unol Daleithiau America,
pŵer milwrol mwyaf y byd, ac felly gweithredodd y cynghrair fel atalrym.

Ers diwedd y Rhyfel Oer mae NATO wedi cymryd rhan mewn nifer o ymgyrchoedd y tu
allan i'w ardal, hynny yw y tu allan i diriogaeth aelod-wladwriaethau'r
cynghrair.

"Amddiffyn yn Siarp" (Sharp Guard) oedd ymgyrch filwrol gyntaf NATO yn yr hen
Iwgoslafia, a hynny rhwng Mehefin 1993 a Hydref 1996. Ei bwrpas oedd atgyfnerthu
trwy rym milwrol ei lynges yr embargo arfau a sancsiynau economaidd yn erbyn
Gweriniaeth Ffederal Iwgoslafia yn ystod Rhyfel Bosnia. Ar 28 Chwefror 1994,
saethwyd pedair awyren Bosnia-Serb a oedd yn hedfan dros ardal gwaharddiad
hedfan yng nghanol Bosnia a Hercegovina. Yn Awst 1995, yn dilyn cyflafan
Srebrenica cychwynnodd NATO fomio byddin Republika Srpska. Parhaodd yr ymgyrch
hyd at Ragfyr 1995.

Ar 24 Mawrth 1999, ac am gyfnod o 11 wythnos, dechreuodd byddin NATO fomio
Gwladwriaeth Ffederal Iwgoslafia mewn ymgyrch a alwyd yn Ymgyrch Grym
Cynghreiriol (Operation Allied Force), gyda'r nod i atal byddin Serbia rhag
lladd sifiliaid yn Kosovo. Daeth ymgyrch NATO i ben ar 11 Mehefin 1999 pan
gyhoeddodd arweinydd Iwgoslafia Slobodan Milošević ei barodrwydd i dderbyn
Penderfyniad 1244 Cyngor Diogelwch y Cenhedloedd Unedig.

Gan ddechrau ar 17 Awst 2009, gosododd NATO llongau rhyfel mewn ymgyrch i
amddiffyn gludiant arforol yng Ngwlff Aden a Chefnfor India rhag môr-ladron
Somaliaidd.

Yn ystod gwrthryfel 2011 Libia, ymysg brwydro gan brotestwyr a gwrthryfelwyr yn
erbyn llywodraeth Libia dan Muammar al-Gaddafi, ac ar 17 Mawrth 2011 pasiwyd
Penderfyniad 1973 Cyngor Diogelwch y Cenhedloedd Unedig gan alw am gadoediad ac
yn awdurdodi gweithredoedd milwrol er mwyn amddiffyn sifiliaid. Dechreuodd
clymblaid gan gynnwys nifer o aelod-wladwriaethau NATO weithredu gwaharddiad
hedfan dros Libia, ac ar 20 Mawrth cytunodd aelodau NATO i weithredu embargo
arfau yn erbyn Libia trwy Ymgyrch Amddiffynnydd Unol. Ar 24 Mawrth cytunodd NATO
i gymryd rheolaeth dros y gwaharddiad hedfan. Dechreuodd NATO weithredu
Penderfyniad 1973 yn swyddogol ar 27 Mawrth gyda chymorth Qatar a'r Emiradau
Arabaidd Unedig.

Mae NATO yn cynnwys 28 o aelodau: Albania, yr Almaen, Bwlgaria, Canada, Croatia,
Denmarc, y Deyrnas Unedig, yr Eidal, Estonia, Ffrainc, Gwlad Belg, Gwlad Groeg,
Gwlad yr Iâ, Gwlad Pwyl, Hwngari, yr Iseldiroedd, Latfia, Lithwania, Lwcsembwrg,
Norwy, Portiwgal, Rwmania, Slofacia, Slofenia, Sbaen, y Weriniaeth Tsiec, Twrci,
a'r Unol Daleithiau.

Ychwanegwyd 16 aelod newydd i NATO y 50 mlynedd ers iddo ffurfio ym 1949.
Ymunodd Gwlad Groeg a Thwrci ym mis Chwefror 1952. Ymunodd yr Almaen ddwywaith:
un waith fel Gorllewin yr Almaen ym 1955 ac ar ôl aduniad yr Almaen ym 1990
daeth dwyrain y wlad newydd yn aelod o NATO, hefyd. Ymunodd Sbaen ar 30 Mai 1982
a Gwlad Pwyl, Hwngari, a'r Weriniaeth Tsiec, cyn-aelodau Cytundeb Warsaw, ar 12
Mawrth 1999. Ymunodd cyn-aelodau Cytundeb Warsaw Bwlgaria, Estonia, Latfia,
Lithwania, Rwmania, a Slofacia, a chyn-weriniaeth Iwgoslafia Slofenia ar 9
Mawrth 2004. Ymunodd Albania a Chroatia ar 1 Ebrill 2009.

Daw aelodaeth newydd i'r cynghrair yn bennaf o Ddwyrain Ewrop a'r Balcanau, yn
cynnwys cyn-aelodau Cytundeb Warsaw. Yn uwchgynhadledd 2008 yn Bucureşti, gwnaed
addewid i wahodd tair gwlad i ymuno yn y dyfodol: Gweriniaeth Macedonia,
Georgia, a'r Wcrain. Er iddi gyflawni'r gofynion am aelodaeth, ataliwyd esgyniad
Macedonia gan Wlad Groeg, hyd nes ceir datrysiad i'r anghydfod dros enw
Macedonia. Yn ogystal nid yw Cyprus wedi agosáu tuag at gysylltiadau pellach, yn
rhannol oherwydd gwrthwyneb gan Dwrci.

Mae gwledydd eraill bydd o bosib yn ymaelodi yn cynnwys Montenegro a Bosnia a
Hercegovina, a ymunodd â'r Siarter Adriatig o aelodau posib yn 2008. Parheir
Rwsia wrth wrthwynebu ehangu pellach gan NATO, gan ei weld yn anghyson â
chytundebau rhwng yr arweinydd Sofietaidd Mikhail Gorbachev ac Arlywydd yr Unol
Daleithiau George H. W. Bush tua diwedd y Rhyfel Oer a alluogwyd am aduniad
heddychlon o'r Almaen. Ystyrid polisi ehangu NATO gan Foscfa fel parhad o
geisiadau y Rhyfel Oer i amgylchynu ac ynysu Rwsia.

17 Mawrth, 1948: Arwyddodd gwledydd Benelwcs, Ffrainc a'r Deyrnas Unedig
Gytundeb Brwsel, rhagflaenydd Cytundeb NATO.

14 Mai, 1955: Arwyddwyd Cytundeb Warsaw gan yr Undeb Sofietaidd a gwledydd
eraill yn Nwyrain Ewrop er mwyn gwrthbwyso NATO. Gwrthwynebant ei gilydd yn
ystod y Rhyfel Oer, ond ar ôl cwymp y Llen Haearn dechreuodd Cytundeb Warsaw
ddatgymalu.

1966: Penderfynodd Charles de Gaulle, arlywydd Ffrainc, ddiddymu cydweithrediad
Ffrainc yng nghyngor milwrol NATO a dechrau rhaglen amddiffyn niwclear ei hun.
Mewn canlyniad, symudwyd pencadlys NATO o Baris i Frwsel ar 16 Hydref, 1967.

8 Gorffennaf, 1997: Gwahoddwyd Hwngari, y Weriniaeth Tsiec a Gwlad Pwyl i ymuno
â NATO. Ymunasant yn 1999.

24 Mawrth, 1999: Cyrch milwrol cyntaf NATO yn ystod y Rhyfel yn Kosovo; gweler
uchod.

12 Medi, 2001: Gweithredwyd Erthygl 5 y cytundeb am y tro cyntaf erioed ar ôl yr
ymosodiad terfysgol ar Ganolfan Masnach y Byd yn Efrog Newydd.

21 Tachwedd, 2002: Gwahoddwyd Estonia, Latfia, Lithwania, Slofenia, Slofacia,
Bwlgaria a Romania i ymuno â NATO. Ymunasant ar 29 Mawrth, 2004. Mae'n bosibl
bydd Albania a Chyn-weriniaeth Iwgoslafaidd Macedonia yn cael ymuno yn y
dyfodol, ond bydd rhaid cyflawni amodau economaidd, gwleidyddol a milwrol cyn
hynny. Ymgeisiodd Croatia ymuno yn 2002.

10 Chwefror, 2003: Roedd NATO yn wynebu argyfwng am fod Ffrainc a Gwlad Belg
ddim yn cytuno ar fesurau i amddiffyn Twrci pe bai rhyfel yn erbyn Irac. Doedd
yr Almaen ddim yn anghytuno yn swyddogol, ond roedd yn dweud bod hi'n cefnogi'r
feto.

16 Ebrill, 2002: Cytunodd NATO i anfon y Llu Cynorthwyol Diogelwch Rhyngwladol
(ISAF) i Affganistan. Dyma oedd y tro cyntaf i NATO benderfynu gweithredu y tu
allan i'w ffiniau gweithredu swyddogol.

19 Mehefin, 2003: Newidiwyd strwythur milwrol NATO: Sefydlwyd Trawsnewidiad
Rheolaeth y Cynghrair (Allied Command Transformation) i gymryd lle Prif Reolwr y
Cynghrair (Supreme Allied Commander).

29 Mawrth, 2004: Ymunodd Bwlgaria, Estonia, Latfia, Lithwania, Romania, Slofacia
a Slofenia â NATO.



https://cy.wikipedia.org/wiki/Mary_Lloyd_Jones

Arlunydd a gwneuthurwr printiau Cymraeg ydy Mary Lloyd Jones (ganed 1934,
Pontarfynach, Ceredigion, Cymru) sy'n byw yn Aberystwyth lle mae ei stiwdio. Mae
ei gweithiau'n cynnwys techneg aml-haenau sy'n adlewyrchu ei diddordeb mewn
esblygiad ieithyddol gan gynnwys marciau cynnar dynol a'r wyddor ogam. Mae hi
wedi arddangos ei gweithiau ledled Cymru ac yn rhyngwladol.

Mynychodd Mary Lloyd Jones Ysgol Celf Caerdydd yn syth ar ôl iddi adael yr
ysgol. Ei huchelgais o'i phlentyndod oedd i fod yn artist. Fodd bynnag, ni
ddechreuodd arddangos gwaith yn gyhoeddus tan 1966 pan oedd hi'n ei thridegau
cynnar. Mae Ceridwen yn esbonio'r blodeuo hwyr hwn drwy nodi ei bod hi'n Gymraes
o gefndir gwledig.

Fel mae Lloyd Jones ei hunan yn sylwi, "At times I felt that I belonged to the
wrong sex and was living in the wrong time and place to be a successful artist."
Ym 1989 gadawodd ei swydd fel Swyddog Celfyddydau Gweledol yn Nyfed er mwyn
gweithio fel arlinudd llawn amser. O hynny ymlaen datblygodd gwaith Mary Lloyd
Jones i gymryd ffurf canfasau afreolaidd mawr. Roedd y gwaith yn gysylltiedig â
lliain, pwytho a llifo-socian y brethyn. Yn hwyrach yn ei bywyd, dychwelodd i
ffurfiau mwy traddodiadol o baentio yn ogystal â chreu baneri mawr. Ysbrydolwyd
gwaith Lloyd Jones yn fawr gan y tirlun lle magwyd hi, yn enwedig y tirlun sydd
wedi'i greithio gan fwyngloddio. Mae ei synnwyr o'r lle hwn yn cael ei ymestyn
hefyd gan ei hetifeddiaeth ddiwylliannol Gymraeg. Mae Ann Price-Owen yn cyfeirio
ati fel curadur ei etifeddiaeth ddiwylliannol. Serch hynny, mae profiadau tu
allan i Gymru wedi darparu cyfnodau allweddol yn natblygiad ei gwaith. Ysgogwyd
ei diddordeb yn y gwyddorau cynnar gan ymweliad i Ilkley Moor i weld y marciau
Celtaidd sy'n cael eu alw'n 'gwpan a chylch'. Wrth gynnwys y marciau hyn yn ei
gwaith datblygodd gysylltiad ysbrydol gyda'r bardd a'r ysgolhaig Iolo Morgannwg
a luniodd wyddor farddol ei hun yn ystod y 18g. Enwodd y wyddor hynny'n
Goelbren. Ystyriodd Lloyd Jones y defnydd o sgriptiau fel y sgript hynafol Ogam
yn ei gwaith fel cyfeirnod cynnil i'r arwahanrwydd Cymreig. Yn Haf 2009
arddangosodd Canolfan Crefft Ruthun waith cynnar tecstil Mary Lloyd-Jones' ac
ysgogodd yr arddangosfa ail-werthusiad o'i gwaith o fewn cynulleidfa newydd.
Ymddangosodd ail arddangosfa yn 2013 mewn cylchgrawn o o'r enw Embroidery. Yn
Chwefror 2013 bu'n artist preswyl cyntaf yn yr Hen Goleg, Prifysgol Aberystwyth
a symudodd i stiwdio newydd yn yr adeilad.

Mae rhai o'i gweithiau yng nghasgliad cyhoeddus Llyfrgell Genedlaethol Cymru,
Amgueddfa Genedlaethol Cymru a Phrifysgol Caerdydd.

Ym mis Hydref 2014 cyhoeddodd ei hunangofiant, 'No Mod Cons', "golwg fywiog ar
ei hymdrechion i ddilyn gyrfa fel artist, ac i wella amodau gwaith artistiaid
Cymreig".



https://cy.wikipedia.org/wiki/Map

Cynrychiolaeth weledol o ardal ddaearyddol yw map, hynny yw, dadansoddiad
symbolaidd sy'n tynnu sylw at y berthynas rhwng yr elfennau yn y lle megis
gwrthrych, ardaloedd a themâu. Crewyd y map cyntaf o Gymru gan Humphrey Lhuyd yn
1573 a chyhoeddwyd ef yn Antwerp.

Mae llawer o fapiau ar ffurf modelau geometrig 3D a chaesian gynrychioli
geometreg yn fanwl gywir ond yn statig, tra bod eraill yn ddeinamig a
rhyngweithiol. Yn aml maent hefyd yn ddarnau o gelfyddyd.

Ymddangosodd nifer o fapiau bras iawn o Gymru yn yr Oesoedd Canol gan bobl megis
Matthew Paris (tua 1250) a'r murfap Mappa Mundi (tua 1290) a welir heddiw yn
eglwys gadeiriol Henffordd. Yn 1694 llosgwyd map a wnaed gan Gerallt Gymro yn
1194, a dim ond disgrifiad ohono sydd bellach i'w gael. Carreg filltir arall yn
hanes mapiau o Gymru yw'r atlas honno a luniwyd yn 1579 gan Christopher Saxton -
casliad o fapiau o'r 13 sir yng Nghymru. Lluniodd George Owen fap o Sir Benfro a
chyhoeddwyd hwnnw yn y Britannia gan William Camden yn 1602. Dylanwadodd mapiau
Humphrey Lhuyd a Christopher Saxton ar waith John Speed yn enwedig ar ei waith
Theatre of the Empire of Great Britain (1611), sy'n cynnwys mapiau o Gymru a'i
siroedd, a chynlluniau trefi ar bob un - elfen newydd ar fap. Atlas cyntaf Cymru
oedd The Principality of Wales Exactly Described yn 1718 gan Thomas Taylor.
Lluniodd Morris arolwg o arfordir Cymru yn 1748 ac yn llawnach yn 1801.



https://cy.wikipedia.org/wiki/Llydaweg

Mae'r Llydaweg (Brezhoneg), yn tarddu o'r Frythoneg, fel y gwnaeth y Gymraeg a'r
Gernyweg hefyd. Tarddodd y Frythoneg ei hun o'r Gelteg. Siaredir Llydaweg yn
Llydaw, yng ngogledd-orllewinol gwladwriaeth Ffrainc, sef Llydaw Isel, sy'n
cynnwys Finistère, gorllewin Côtes d'Armor a Morbihan. Mae cysylltiad agos rhwng
yr iaith â'r hunaniaeth Lydawaidd.

Cafodd y Llydaweg ei chyflwyno i Lydaw gan ymfudwyr o dde-ddwyrain Prydain o'r
4edd hyd at y 6g. Ychydig sy'n hysbys am gyflwr ieithyddol y rhan honno o wlad
Gâl yr adeg honno ond mae'n bur sicr fod tafodiaith Aleg yn cael ei siarad yno.
Nid yw'r Llydaweg ei hun yn perthyn i gangen Celteg y Cyfandir ond yn hytrach
i'r Frythoneg sydd, gyda'r Oideleg, yn ffurfio'r gangen Geltaidd a elwir yn
Gelteg Ynysig. Glosau ar eiriau Lladin mewn llawysgrifau yw'r cofnodau hynaf o'r
iaith Lydaweg sydd ar gael heddiw, ynghyd ag enwau personol a lleol yn yr un
ffynonellau. Maent yn dyddio o'r 9fed hyd at y 12g. Mae'r testunau cyfan
cynharaf yn dyddio o ddiwedd yr Oesoedd Canol. Gelwir iaith y cyfnod hwnnw'n
Llydaweg Canol. Testunau crefyddol fel bucheddau seintiau yw'r testunau Llydaweg
Canol bron i gyd. Y llyfr cyntaf i'w gyhoeddi yn y Llydaweg yw'r Catholicon,
geiriadur teirieithog a gyhoeddwyd yn Landreger (sef Tréguier yn ffrangeg) yn
1464. Mae Llydaweg Canol yn dangos dylanwad cryf Ffrangeg ar ei ffonoleg, ei
gramadeg a'i geirfa.

Mae datblygiad system orgraffol safonol i'r Llydaweg wedi bod yn anodd. Cam
pwysig oedd cyhoeddiad geiriadur Le Gonidec yn 1821.

Am amser roedd nifer o systemau orgraffol yn cyd-fyw. Ond yr un a ddefnyddir
fwyaf heddiw, a ddysgir yn yr holl ysgolion, yw'r orgaff Peurunvan (unedig). Yn
y ganrif ddiwethaf roedd ei ylynion yn ei alw Zedacheg (yn ôl y llythyrennau
"zh") achos mae'n sgrifennu Breizh, ers 1941, yn lle Breiz neu Breih.

Yn 1999, roedd tua 304 000 o bobl yn medru Llydaweg yn ôl yr INSEE (Sefydliad
gwybodaeth ystadegol ac economaidd Ffrainc), sef un rhan o bump o boblogaeth
Llydaw Isel. Roedd cefn gwlad Breizh Izel yn uniaith Lydaweg tan yr Ail Ryfel
Byd. Oddi ar y rhyfel ychydig o bobl ifanc a fagwyd yn Llydaweg. Er gwaetha'r
ffaith nad oedd mewnlifiad yn digwydd yr adeg honno ymddengys i'r rhan fwyaf o
deuluoedd Llywdaweg benderfynu fagu eu plant yn uniaith Ffrangeg o tua 1946-1950
ymlaen. Mae nifer y siaradwyr iaith gyntaf ar fin cwympo i lefel isel gyda
cholli'r genhedlaeth 70 - 80 oed dros y degawdau nesaf yma, sef cnewyllyn y
siaradwyr iaith gyntaf. Ar hyn o bryd prin bod 2% o blant Llydaw Isel yn medru'r
Llydaweg a'r rhan fwyaf ohonynt oherwydd ymdrech ysgolion Llydaweg Diwan.

Does dim statws swyddogol gan yr iaith Lydaweg. Yn ôl cyfansoddiad Ffrainc,
Ffrangeg yw unig iaith y Wladwriaeth. Fe feriniadwyd Ffrainc yn hallt yn
ddiweddar yn dilyn eu methiant i gadarnhau Siarter Ieithoedd Rhanbarthol neu
Leiafrifol Ewrop. Er hyn, fe sefydlwyd Ofis ar Brezhoneg (Bwrdd yr Iaith
Lydaweg) gan Gyngor Rhanbarth Llydaw yn 1999 er mwyn hyrwyddo a datblygu'r
defnydd o'r iaith.

Mwy na 17,000 o blant sydd yn cael eu dysgu mewn ysgolion Diwan, ac mae'r ffigwr
yn codi gan bymtheg y cant pob blwyddyn. Mae yna gyfundrefn addysg dwyieithog,
sef Divyezh (dwyieithog cyhoeddus) a Dihun (dwyieithog preifat).

Mae radio a theledu cyhoeddus yn darlledu rhai rhaglenni Llydaweg bob dydd. Mae
sianel deledu preifat TV Breizh yn darlledu rhaglenni Llydaweg a Ffrangeg.



https://cy.wikipedia.org/wiki/Harri_VII,_brenin_Lloegr

Roedd Harri Tudur (Saesneg Henry Tudor), y brenin Harri VII o Loegr (28 Ionawr
1457 - 21 Ebrill 1509), yn frenin teyrnas Lloegr o 1485 hyd at ei farwolaeth.
Mab Edmwnd Tudur, un o feibion Owain Tudur a Margaret Beaufort oedd Harri; roedd
Siasbar Tudur yn frawd i'w dad. Yng nghastell Penfro, pencadlys ei ewythr
Siasbar yn Sir Benfro, de-orllewin Cymru, y cafodd ei eni a'i fagu.

Daeth yn frenin Lloegr yn 1485 ar ôl ennill brwydr Bosworth a churo'r brenin
Rhisiart III a laddwyd ar y maes ar ôl y frwydr. Cynrychiolai blaid y
Lancastriaid yn erbyn yr Iorciaid yn rhan olaf Rhyfeloedd y Rhosynnau. Ond
llwyddodd i uno'r ddwy blaid a rhoi terfyn ar y rhyfel drwy briodi aeres
Iorcaidd - Elisabeth o Efrog. Bregus iawn oedd ei hawl i fod yn frenin Lloegr,
ond medrai aros mewn grym drwy ei ddoniau gwleidyddol. Llwyddodd i greu
perthynas dda rhwng Lloegr â'r Alban drwy drefnu priodas ei ferch Marged â'r
brenin Iago IV, brenin yr Alban.

Defnyddiodd ei gysylltiadau teuluol â Chymru i ennill cefnogaeth y Cymry i'w
ymgyrch i gipio'r goron, ond ni ddefnyddiodd ei ddylanwad wedyn i adfer
ymreolaeth y Cymry. Roedd y Cymry a'i dilynodd i faes Bosworth yn gobeithio mai
Harri oedd y Mab Darogan - fel Owain Lawgoch ac Owain Glyndŵr o'i flaen - a
fyddai'n adfer Ynys Brydain i'r Brythoniaid, sef y Cymry. Erys ar glawr nifer o
gerddi darogan neu frudiau o'r cyfnod hwnnw sy'n dangos mor angerddol oedd y
gobaith fod yr amser hir-ddisgwyliedig wedi dod. Wythfed rhan o Gymro o ran ei
waed oedd Harri ac nid oes sicrwydd ei fod yn medru siarad Cymraeg er iddo gael
ei fagu yn y castell ym Mhenfro. Treulio cyfnod mewn alltudiaeth yn Llydaw. Yn
ôl yr hanesydd Chris Skidmore, fodd bynnag, fe'i nyrsiwyd am flynyddoedd gan
wraig Philip ap Howel o Gaerfyrddin a fyddai "fwy na thebyg" wedi ei ddysgu i
ddeall a siarad Cymraeg'. Rhaid cofio hefyd, er mai Iorcydd oedd yn rheoli'r
rhan fwyaf o Dde Cymru yr adeg honno, gan gynnwys Castell Penfro, sef William
Herbert, Iarll 1af Penfro (1423–1469), ei fod yn ŵr diwylliedig iawn, ac yn
dipyn o arwr i Feirdd yr Uchelwyr fel Guto'r Glyn. Mae Skidmore yn ei alw'n
'Gymro' drwy gydol ei waith.

Mewn llythyr gan Louis XI at Guillaume Compaing, deon o Orleans, dywedodd Louis
dro ar ôl tro (gan gyfeirio at ei ymosodiad aflwyddiannus gyda Siasbar, pan
laniodd tair llong Ffrengig yn aber yr afon Dyfi): Pe bai Siasbar yn dymuno
dychwelyd i Gymru i adennill ei diroedd yna byddai'n cael ffafrau (gen i) i
gyflawni hynny, a sawl tro bu pwysau arno gan bobl yng Nghymru i wneud hynny....
Rhoddodd y Brenin (Ffrainc) pob ffafr posibl iddo wneud hynny oherwydd clymiadau
teuluol agos, fel y gallai adennill, cadw ac amddiffyn ei ystadau a'i diroedd
yng Nghymru. Nid unwaith y sonia'r y Brenin mai ymosodiad ar Loegr ydoedd. Barn
rhai haneswyr o Loegr yw nad oedd llinach Gymreig Harri wedi chwarae unrhyw ran
ym Mrwydr Bosworth a gorseddu Harri yn Frenin Lloegr.

Roedd ei dad Edmwnd yn hanner brawd i frenin Lloegr, sef Harri VI a bu Edmwnd
(a'i frawd Siasbar) yn driw iddo tan ei ddydd olaf. Yn eironig, yng Nghymru y bu
farw Edmwnd, wedi iddo gael ei ddanfon gan y brenin o'i gartref yn Llundain i
roi trefn ar Dde Cymru, gan nad oedd llawer o'r bobl yn derbyn awdurdod Dug
Efrog a'i gynrychiolydd sef William Herbert, Iarll 1af Penfro (1423–1469) yng
Nghymru, i arglwyddiaethu drostynt. Dyma ddechrau'r cyfnod a elwir yn Rhyfel y
Rhosynnau, gyda'r brenin, Siasbar, Edmwnd - a'u tad Owain Tudur yn ochri gyda
Lancastriaid a'r Dug Efrog ac eraill gyda'r Iorciaid. Fe'i carcharwyd am ychydig
gan Herbert yng Nghastell Caerfyrddin, lle'r aeth yn wael; ni wyddus yn union
beth a achosodd ei farwolaeth, ac mae'n bosibl mai cael ei wenwyno a wnaeth.

Canodd y beirdd am Edmwnd: 'yn frawd i'r brenin, nai i'r Dauphin a mab Owain',
bu farw yn ddim ond 26 oed. Llai na hanner hynny oedd oedran ei ail-wraig
Margaret o Anjou, pan anwyd Harri: deuddeg oed. Ac ar ddiwrnod ei farwolaeth, ni
wyddai Edmwnd fod yn ei chroth blentyn - Harri a chymerodd brawd Edmwnd,
Siasbar, ofal ohono a'i ystâd enfawr. Yn dilyn buddugoliaeth yr Iorciaid ym
Mrwydr Mortimer's Cross gorseddwyd Edward VI yn frenin a dihangodd Sisbar a mam
Harri, Margaret, i'r Alban, Ffrainc, Llydaw a gwledydd eraill gan geisio annog
ailfeddianu coron Lloegr i Harri VI.

Harri oedd unig blentyn Margaret. Yn ôl y croniclwr Elis Gruffydd ('Y Milwr o
Galais') a sgwennodd yn yr 16g, dywedwyd wrtho gan sawl hen berson mai enw canol
Harri Tudur pan gafodd ei fedyddio oedd Owain ond gwrthwynebwyd hynny gan y fam,
a bwysleisio mai enw Lancastraidd oedd ei angen.

Dywed un cofianydd cynnar, Bernard André, mai plentyn eitha gwan oedd Harri
Tudur a oedd wastad yn llawn anhwylder o bob math. Dywedir iddo dderbyn addysg
bersonol 'o'r radd flaenaf' gan rai megis Philip ap Howel, Edward Haseley (a
ddaeth yn y man yn Ddeon Warwick), Andrew Scot (Athro prifysgol mewn
Diwynyddiaeth ym Mhrifysgol Rhydychen, ac addysg filwrol oddi wrth Syr Hugh
Johns, tirfeddiannwr lleol. "Ni welais i erioed blentyn mor gyflym am ddysgu, ac
mor ddwfn ei allu" oedd barn Scot wrth André. Sylweddoddolodd lawer o'r beirdd
yn yr adeg yma bwysigrwydd Harri i Gymru, gan annog Herbert i edrych ar ôl y
'wennol', a'i warchod yn ofalus.

Roedd buddugoliaeth Edward IV dros y Lancastriaid ym Mrwydr Tewkesbury yn
ysgubol. Lladdwyd nifer o uchelwyr gan gynnwys: John Beaufort, Somerset a
Warwick. Yn dilyn y frwydr, ar 21 Mai, martisodd Edward ei filwyr i Lundain, gan
hawlio Coron Lloegr, a'r noson honno bu farw Harri VI yn Nhŵr Llundain, yn fwy
na thebyg dan orchymyn Edward. Tra ymladdwyd y frwydyr, roedd yr Harri Tudur
ifanc yn saff yng Nghastell Penfro a'i ewyrth Siasbar Tudur; pendronodd Siasbr
beth oedd oblygiadau'r frwydr i'w deulu ac i'r Lancastriaid, a pha gamau i'w
cymryd i ddyrchafu Harri i'r orsedd. Danfonodd y brenin newydd Roger Vaughan o
Dretower i ddal Siasbar, ond Siasbar symudodd gyntaf, gan ddienyddio Roger; yn
eironig Roger Vaughan oedd y person a orchmynodd ladd tad Siasbar, sef Owain
Tudur, ddeg mlynedd ynghynt. Yn dilyn hyn, hwyliodd Siasbar a Harri i Ffrainc
ond chwythodd y gwynt eu llong i Le Conquet, Penn-ar-Bed (Finistere), Llydaw lle
croesawyd y ddau gan Ffransis II, Dug Llydaw a chawsant eu cadw yn Château de
l'Hermine i ddechrau cyn eu trosglwyddo i Château de Suscinio, Morbihan, yn
Hydref 1472. Credodd Harri iddynt gael eu hachub gan sant lleol o'r enw Sant
Arthfael (Sant Arfel yn Llydaweg), sant a oedd a'i eglwys (yn Plouharnel) bum
milltir o Josselin.

Bu farw Henry Stafford, ail ŵr Maragret Beaufort, mam Harri, o'r clwyfau a
dderbyniodd ym Mrwydr Tekesbury ac ar 2 Mehefin 1472 priododd a Iorcydd
cyfoethog Thomas Stanley oedd a thir yng Ngogledd Cymru, Sir Gaer a Swydd
Gaerhirfryn. Gwahanwyd Harri a Siasbar yn Llydaw: rhoddwyd lloches i Harri yn
nhref caerog Gwened am gyfnod hir, ger Château de l'Hermine y dug, rhag ofn iddo
gael ei gipio. Yn Hydref 1476 symudwyd ef i ddyffryn Oust, ger Largoet, dan ofal
Vincent de la Landelle. Yn Gwened y bu Siasbar hefyd rhwng 1475 ac 1483, yng
ngofal Bertrand du Parc.

Ceisiodd Edward IV 'brynnu' Siasbar a Harri ar sawl achlysur, er mwyn dod â
bygythiad y Lancastriaid i ben unwaith ac am byth. Rhoddodd Louis XI, Brenin
Ffrainc, gryn bwysau arno, hefyd, i drosglwyddo'r ddau iddo, gan ei fod yn
gefnder cyntaf i Siasbar. Penderfyniad Ffransis yn 1474 oedd gwahanu'r ddau gan
drosglwyddo Siasbar i Gastell Josselin, 25 milltir o Gwened (Vannes) lle y bu
tan 1475 a Harri i 'Gastell yr Un Tŵr ar Ddeg' (Ffrangeg: Château de Largoët),
dan ofalaeth Jean de Rieux. Pan ddaeth Richard III, brenin Lloegr yn Arglwydd
Amddiffynnydd ar farwolaeth disyfyd ei frawd Edward IV, dechreuodd erlyn rai o
deulu-yng-nghyfraith ei frawd (y Woodvilles) a ffôdd Syr Edward Woodville i
Lydaw gyda £10,250 mewn darnau aur, gan geisio Siasbar Tudur a Harri VII fel
cyd-gynllwynwyr ymosodiad potensial ar Goron Lloegr. Yn nechrau'r 1480au
trosglwyddwyd Harri i ofal Jean Guillemet ac yn 1481 bu gyda Louis de Kermene
a'i fab Giles yn Sant Brieg ac yn 1482 gyda Jean de Robichen yng Nghastell
Naoned. Rhwng 1481-2 costiodd £2,000 i warchod Harri a £607 i warchod Siasbar.
Ar farwolaeth, Edward IV, credodd y Dug Francis fod y perygl drosodd a
chaniataodd i'r ddau fynd a dod yn gymharol rydd.

Pan oedd Harri tua pymtheg oed, bu ganddo Lydawes yn gariad; ni wyddys ei henw,
ond cafodd blentyn: Rowland Filfel, a ddychwelodd efo Siasbar a Harri i Gymru
flynyddoedd yn ddiweddarach.

Yn dilyn coroni Harri III, cafwyd llawer o fân wrthryfela ledled Lloegr gydag
ymateb y brenin newydd yn hynod o llawdrwm, a dihangodd llawer o bobl i Lydaw at
Harri. Yn haf 1483 cydgordiodd mamau Harri ac Elisabeth o Efrog, sef Margaret
Beaufort ac Elizabeth Woodville wrthryfel arall, fyddai'n digwydd ar yr un adeg
ag ymosodiad Harri ar Loegr. Cytunodd y dug Francis II brenin Llydaw i ddanfon
saith llong gyda 517 o filwyr arfog, a gostiodd iddo dros 13,000 coron. Ond ar
18 Hydref, trodd y gwynt yn storm a gorfodwyd y cychod yn ôl i Lydaw. Roedd si
o'r gwrthryfel wedi cyrraedd Richard III ac aeth ati i ddial; daliwyd Henry
Stafford, ail ddug Buckingham a lladdwyd ef yng nghanol yr Amwythig. Yn dilyn ei
farwolaeth, priododd Siasbar Tudur ei weddw Catherine. Methodd y gwrthryfel am
ddau reswm, yn gyntaf roedd rebeliaid Caint wedi codi wythnosau cyn y dyddiad a
gytunwyd, a thrwy hynny daeth Richard i glywed am y cynlluniau. Yn ail, nid
ymunodd y Cymry gyda'r gwrthryfel.

Tyngodd Harri Tudur lw o ffyddlondeb i Elizabeth ar Ddiwrnod Nadolig 1483 yn
Eglwys Gadeiriol Gwened (Vannes), gyda thua 500 o'i ffyddloniaid wedi ymgynull.
Tyngodd hwythau lw o ffyddlondeb i Harri. I deuluoedd y Woodvilles a'r Iorciaid,
roedd hyn yn golygu parhad y gwaed Iorcaidd ym mrenhiniaeth Lloegr; ac yn uno'r
Iorciaid gyda'r Lancastriaid. Oherwydd hyn dyfnhaodd y teimlad mai Harri oedd
gwir frenin Lloegr. O safbwynt Cymru, roedd yn uno'r Iorciaid fel Guto'r Glyn
a'r Lancastriaid, ac felly'n uno Cymru dan faner y Tuduriaid, drwy'r Cymro Harri
Tudur.

Ymgasglodd llu enfawr ym Mhorthladd Ffrengig Honfleur yn niwedd Gorffennaf 1485,
tua 500 ohonynt yn Saeson a Chymru. Yn hanes 'John Major' a gyhoeddwyd yn 1521
sonir i Siarl VIII, brenin Ffrainc gynnig 5,000 o filwyr i Harri, gyda mil o'r
rheiny'n dod o'r Alban, gyda Syr Alexander Bruce yn eu harwain. Ond nid yw'n
glir faint yn union o Ffrancwyr a ddaeth ar fwrdd y llongau. Yn rhyfeddol, ni
sonia'r un hanesydd o Loegr am yr Albanwyr hyn. Wedi'r frwydr fe welwn i Harri
wobrwyo Bruce gyda thaliad blynyddol o £20. Mae'r hanesydd Saesneg Chris
Skidmore yn awgrymu fod dros hanner milwyr y llynges yn Ffrancwyr, llawer
ohonynt o arsiwn Phillipe de Crevecoeur, Arglwydd Esquerdes. Cytuna Croniclwr
Crowland gyda hynny, pan ddywedodd fod cymaint o Ffrancwyr ag oedd o 'Saeson'.
Yn ôl Commynes roedd y 3,000 o Ffrancwyr a gasglodd 'ymhlith y dynion mwyaf
didrefn Normandi cyfan!' Mae'n bosibl fod cadw'r rhain ar wahân i fyddin Rhys ap
Thomas wedi bod yn ffactor pam y trafeiliodd y ddwy garfan ar wahân drwy Gymru.

Gadawodd 30 o longau Honfleur ar 1 Awst 1485 a chafwyd 'gwynt teg a ffafriol' y
tu ôl iddynt. Saith diwrnod yn ddiweddarach cyrhaeddodd y llynges arfordir
Penfro gan lanio ym Mae Pont y Pistyll, ger Dale ar 7 Awst.

Wedi cyrraedd arfordir Penfro, ar y 7fed o Awst, aeth rhan o'r fyddin gan
gynnwys Harri ar y lan ac ni chafwyd ymosodiad arnynt o fath yn y byd, a
chysgodd byddin Harri o fewn tafliad carreg i Gastell Dale. Yn y bore, martsiodd
y fyddin i Hwlffordd, dinas weinyddol Sir Benfro yr adeg honno, a chawsant gryn
groeso gan y dinasyddion, yn enwedig gan fod y gwir 'Iarll Penfro', sef Siasbar
Tudur yn un o'r criw. Ymunodd y Cymro Arnold Butler gyda Harri gan fynegi fod y
cyfan o Benfro y tu ôl iddo; roedd y ddau wedi cyfarfod misoedd ynghynt yn
Llydaw i drefnu'r ymosodiad. Cyfaill agosaf Arnold Butler oedd Rhys ap Thomas,
ac roedd hyn yn allweddol i lwyddiant y Cymry. Ymunodd dau arall: Gruffydd Rede
o Gaerfyrddin a'i filwyr a John Morgan o Dredegar, Gwent. Ar yr ail o Awst,
dringodd y fyddin drwy Fwlch-y-gwynt a thros Mynyddoedd y Preselau ac ymlaen i'r
gogledd tuag at y Fagwyr Lwyd, ychydig i'r de o Gilgwyn.

Yn hytrach na theithio'n uniongyrchol i Lundain i ymladd am Goron Lloegr,
teithiodd Harri i'r gogledd - i Fachynlleth, tref a oedd yn orlawn o symboliaeth
cenedlaethol Gymreig, gan mai yno y bu Senedd Owain Glyn Dŵr. Yma hefyd y
brwydrodd hynafiaid Harri yn erbyn Harri IV, brenin Lloegr. Ar ei ffordd i
Fachynlleth, casglodd llu enfawr, ac yn gyfochrog i'w daith, teithiodd Rhys ap
Thomas (1449 – 1525), un o uchelwyr mwyaf grymus De Cymru gan gasglu dros 3,000
o Gymry. Wedi cyrraedd Machynlleth, a thrafod gyda Gwyr Gwynedd, trodd Harri ei
fyddin tua Lloegr ac ar 16 Awst unwyd y ddwy fyddin ar gopa bryn gwastad enfawr
ychydig i'r dwyrain o'r Trallwng sef Cefn Digoll, ger y ffin â Swydd Amwythig.

Wedi cyfnod byr yng Nghaerlŷr, ar y 3ydd o Fedi, teithiodd Harri a'i osgordd i
Lundain gan arwain prosesiwn o Shoreditch i Eglwys Gadeiriol Sant Paul gan osod
y Ddraig Goch a dwy faner arall i orffwys wrth yr allor. Pythefnos yn
ddiweddarach daeth wyneb yn wyneb â'i fam am y tro cyntaf ers pan oedd yn 14 oed
(1470); daeth hithau i Lundain i fyw yn un o'i dai: Coldharbour, ar lan y
Tafwys.

Gwobrwywyd llawer o gefnogwyr Cymreig, wedi'r frwydr, gan gynnwys Siasbar Tudur
(Dug Bedford) a Rhys ap Thomas (marchog). Erbyn 1496 aeth y rhan fwyaf o swyddi
cyhoeddus Cymru i ddwylo'r Cymry ac ehangodd eu cyfle yn Lloegr i ddal swyddi a
gwneud gyrfa iddynt eu hunain yno. Dyrchafwyd hefyd lawer o Gymry'n esgobion a
swyddi eraill yn yr Eglwys yng Nghymru; cafwyd esgobion Cymreig yn Nhyddewi
(1496), Llanelwy (1500) a Bangor (1542). Daeth arglwyddi'r Mers hefyd i ben ac
erbyn 1509, tri'n unig oedd ar ôl: Buckinham (Brycheiniog a Chasnewydd), Charles
Somerset (Cas-Gwent, Cruchywel, Rhaglan a Gŵyr) ac Edward Grey (rhan o Bowys).

Ymhlith y rhai dderbyniodd anrhydeddau neu nawdd roedd ei dad gwyn, Thomas
Stanley, a dderbyniodd faenorau yn Fflint, Caer a Warwick. Gwnaed Rhys ap Thomas
yn Farchog ac yn Siambrlaen De Cymru a'i ewyrth Siasbar yn Arglwydd Brif Ustus
De Cymru ac Adam ap Jevan ap Jenkins yn Dwrnai'r Brenin yng Nghaerfyrddin ac
Aberteifi. Gwobrwywyd hefyd lawer o Gymry a ymunodd â Harri ar eu taith drwy
Gymru, gan gynnwys: Morris Lloyd, Owen Lloyd (Cwnstablaeth Castell Aberteifi) ac
William Gruffudd (William Griffith) yn Siambrlaen Gogledd Cymru a William
Stanley (perthynas teulu'r Stanley) yn Arglwydd Brif Ustus Gogledd Cymru.
Gwobrwywyd meddyg Elizabeth Woodville, sef Lewis o Gaerleon a heriodd farwolaeth
sawl tro yn mynd a negeseuon rhwng Elizabeth a Margaret Beaufort, mam Harri,
gyda nawdd blynyddol o £40. Yn ôl J. M. Edwards, chwaraeodd y telu Mostyn ran
blaenllaw iawn yn y frwydr; dywed i un o'r teulu, Huw Conwy o Fodrhyddan ddilyn
Harri i Lydaw gyda neges am y trefniadau diweddaraf. Noda hefyd i Richard ap
Howell, Mostyn arwain 1,600 o ddynion i gyfarfod Harri, ychydig cyn y frwydr. Am
hyn derbyniodd gleddyf a gwregys Harri.

Roedd ganddo hefyd blentyn anghyfreithlon, ers ei ddyddiau yn Llydaw, sef Roland
de Velville. Llydawes oedd ei fam.



https://cy.wikipedia.org/wiki/Gwlad_Tai

Gwlad annibynnol yn ne-ddwyrain Asia yw Teyrnas Gwlad Tai neu Gwlad Tai (hefyd
weithiau Gwlad y Thai). Mae hi'n ffinio â Laos a Chambodia i'r dwyrain, Laos a
Myanmar i'r gogledd, Malaysia a Gwlff Gwlad Thai i'r de a Myanmar a'r Môr
Andaman i'r gorllewin. Mae ei ffiniau morwrol yn cynnwys Fietnam yng Ngwlff
Gwlad Thai i'r de-ddwyrain, ac Indonesia a'r India yn y Môr Andaman i'r
de-orllewin. Siam oedd enw'r wlad hyd 11 Mai 1949. Ystyr "Tai" yn yr iaith
genedlaethol yw "rhyddid" a dyna yw enw prif grŵp ethnig y wlad hefyd. Bangkok
yw prifddinas a dinas fwyaf y wlad. Bangkok hefyd yw canolfan wleidyddol,
fasnachol, diwydiannol a diwylliannol y wlad.

Gwlad Tai yw 50fed gwlad fwyaf y byd o ran arwynebedd (er ychydig yn llai na
Iemen ac ychydig yn fwy na Sbaen), gydag arwynebedd o tua 513,000 km2 (198,000
milltiroedd sgwâr). Hyhi yw'r 20fed wlad fwyaf poblog, gydag oddeutu 68 miliwn o
bobl. Mae 75% o'r boblogaeth yn bobl gynhenid o Wlad Tai, 14% o gefndir
Tsieineaidd, a 3% o dras ethnig Malay; daw'r gweddill o grwpiau ethnig
lleiafrifol yn cynnwys Mons, Khmers ac amryw o lwythau mynyddig. Iaith swyddogol
y wlad yw Tai. Mae tua 95% o'r boblogaeth yn dilyn Bwdhaeth.

Ceir brenhiniaeth gyfansoddiadol yng Ngwlad Tai gyda'r Brenin Bhumibol
Adulyadej, y nawfed brenin o Dŷ Chakri, yn teyrnasu. Mae'r Brenin wedi bod yn
teyrnasu am dros hanner canrif, sy'n golygu mai ef yw brenin sydd wedi teyrnasu
hiraf yn y byd. Ystyrir y Brenin yn Bennaeth ar y Wladwriaeth, yn Bennaeth ar y
Lluoedd Arfog, Cynhaliwr y ffydd Bwdhaeth am Amddiffynnwr y Ffydd. Gwlad Tai
yw'r unig wlad yn Ne-ddwyrain Asia na chafodd ei goloneiddio gan wledydd
Ewropeaidd. Yn ystod yr Ail Ryfel Byd fodd bynnag, meddiannwyd y wlad gan Fyddin
Imperialaidd Japan.

Profodd Wlad Tai dwf economaidd cyflym rhwng 1985 a 11995 ac erbyn heddiw mae'n
wlad newydd-ddiwydiannol gyda phwyslais ar allforion a diwydiant twristiaeth
lewyrchus, o ganlyniad i gyrchfannau gwyliau byd-enwog fel Pattaya, Bangkok, a
Phuket.

Gellir cymharu siâp Gwlad Tai â siâp eliffant. Mae rhan fwyaf o'r tir mawr i'r
gogledd o'r Gwlff Thai â rhan gul yn ymestyn i lawr i Malaysia, gan ffinio â
Myanmar i'r gorllewin am rai cannoedd o gilomedrau. Yn ogystal, mae nifer fawr o
ynysoedd ym Môr Andaman ac yn y Gwlff, gan gynnwys ynysoedd Phi Phi, Samui a
Krabi.

Gydag arwynebedd o 514,000 km2 (198,000 milltir sgwâr), Gwlad Tai yw'r 50fed
wlad fwyaf yn y byd o ran daearyddiaeth, tra'i bod yr 20fed wlad fwyaf o ran
poblogaeth. Gellir cymharu poblogaeth y wlad i wledydd fel Ffrainc a'r Deyrnas
Unedig, tra bod arwynebedd ei thir yn debyg i Ffrainc neu Galiffornia yn yr Unol
Daleithiau; mae ychydig dros ddwywaith maint y Deyrnas Unedig ac 1.4 gwaith yn
fwy na'r Almaen. Mae'r hinsawdd leol yn drofannol a nodweddir hyn gan fonsynau.
Ceir monsŵn yn y de-orllewin sy'n gymylog a glawog o ganol Mai tan fis Medi, yn
ogystal â monsŵn yn y gogledd-ddwyrain sy'n sychach ac oerach o fis Tachwedd tan
ganol mis Mawrth. Mae'r culdir deheuol bob amser yn boeth ac yn glos.

Mae Gwlad Tai yn gartref i nifer o ardaloedd daearyddol penodol. Mae gogledd y
wlad yn fynyddig, gyda'r man uchaf Doi Inthanon 2,565 medr uwch lefel y môr
(8,415 troedfedd). Mae'r gogledd-ddwyrain, Isan, yn cynnwys y Llwyfandir Khorat,
sy'n ffinio gyda'r Afon Mekong i'r dwyrain. Yn gyffredinol, dominyddir canol y
wlad gan ddyffryn llyfn yr afon Chao Phraya sy'n llifo i mewn i Gwlff Gwlad
Thai. Mae'r de yn cynnwys Culdir Kra sy'n lledaenu i mewn i Benrhyn Malay. Yn
wleidyddol, ceir chwe ardal ddaearyddol sy'n wahanol o ran poblogaeth, adnoddau
naturiol, ffurfiannau naturiol a lefel eu datblygiad cymdeithasol ac economaidd.
Y gwahaniaeth hwn yn yr ardaloedd sy'n amlygu gwahaniaethau ffisegol Gwlad Tai
yn fwyaf amlwg.

Mae'r afonydd Chao Phraya a'r Mekong yn adnodd adnewyddadwy yng nghefn gwlad
Gwlad Tai. Mae cynhyrchu cnydau ar lefel ddiwydiannol yn dibynnu ar yr afonydd
hyn a'r afonydd sy'n eu bwydo. MAe Gwlff Gwlad Tai yn gorchuddio 320,000 km² a
chaiff ei fwydo gan yr afonydd Chao Phraya, Mae Klong, Bang Pakong a'r Tapi.
Cyfranna hyn at y diwydiant twristiaeth yn sgil eu dyfroedd bas a chlir ar hyd
arfordiroedd y De a'r Culdir Kra. Mae Gwlff Gwlad Tai hefyd yn ganolfan
ddiwydiannol yng Ngwlad Tai gyda phrif borthladd y deyrnas yn Sattahip yn fan
mynediad i Borthladd Morol Mewndirol Bangkok. Ystyrir y Môr Andaman fel adnodd
naturiol mwyaf gwerthfawr Gwlad Tai am mai yno y ceir y mwyafrif o gyrchfannau
gwyliau a chyrchfannau mwyaf moethus Asia. Lleolir Phuket, Krabi, Ranong, Phang
Nga a Trang a'u traethau godidog ar hyd arfordir y Môr Andaman ac er gwaethaf
Tsunami 2004, parha'r traethau i fod yn gyrchfan i gyfoethogion Asia a
thwristiaid eraill ledled y byd.

Mae pobl wedi bod yn byw yn yr ardal a adwaenir fel Gwlad Tai ers y cyfnod
paleolithig, tua 10,000 o flynyddoedd yn ôl. Cyn cwymp yr Ymerodraeth Khmer yn y
13g, mae sawl talaith wedi datblygu yno, megis yr amryw deyrnasoedd Tai, Mon,
Khmer a Malay, a gwelir hyn yn y safleoedd archaeolegol amrywiol a'r gwrthrychau
sydd i'w darganfod yn y dirwedd Siamese. Cyn y 12g fodd bynnag, yn draddodiadol
ystyrir mai'r dalaith Tai neu Siamese cyntaf oedd y deyrnas Fwdhaidd Sukhothai,
a gafodd ei sefydlu ym 1238.

Ar ôl dirywiad a chwymp y deyrnas Khmer yn y 13eg - 14eg ganrif, esgynnodd y
deyrnas Fwdhaidd Tai - Sukhothai, Lanna a Lan Chang. Fodd bynnag, ganrif yn
ddiweddarach, lleihawyd pŵer Sukhothai gan deyrnas newydd Ayutthaya, a gafodd ei
sefydlu yng nghanol y 14eg ganrif yn ardal isaf yr Afon Chao Phraya, neu'r ardal
Menam. Canolbwyntiai ehangiad Ayutthaya ar yr ardal ar hyn y Menam tra bod
Teyrnas Lanna a dinas-daleithiau bychain eraill yn y dyffryn gogleddol yn
rheoli'r ardal.

Wedi cwymp yr Ayutthaya yn 1767 i Bwrma, symudodd y Brenin Taksin Fawr
brifddinas Gwlad Tai i Thonburi am tua 15 mlynedd. Dechreuodd y cyfnod
Rattanakosin presennol yn hanes Gwlad Tai ym 1782, wedi i Bangkok gael ei
sefydlu fel prifddinas yr ymerodraeth Chakri o dan reolaeth y Brenin Rama Fawr
1.

Parhaodd Gwlad Tai ei thraddodiad o fasnachu gyda thaleithiau cyfagos, o Tsieina
i'r India, Persia a thiroedd Arabaidd. Datblygodd Ayutthaya yn un o ganolfannau
masnachu mwyaf blaenllaw Asia. Cyrhaeddodd masnachwyr Ewropeaidd yn ystod y 16g,
gan gychwyn gyda'r Portigeaid, ac yna'r Ffrancod, Iseldirwyr a'r Saeson.

Er gwaethaf y dylanwadau Ewropeaidd, Gwlad Tai oedd yr unig genedl yn
Ne-ddwyrain Asia nas wladychwyd. Y ddau brif reswm am hynny oedd bod gan Wlad
Tai hanes hir o arweinwyr abl iawn yn ystod y 1880au, a llwyddodd y wlad i
gymryd mantais o'r tensiwn a'r elfen gystadleuol rhwng Ffrainc a Phrydain. O
ganlyniad, parhaodd y wlad yn rhyw fath o dalaith byffer rhwng y rhannau o
Dde-ddwyrain Asia a wladychwyd gan y ddwy wlad. Er hyn, arweiniodd dylanwad
gwledydd y gorllewin at newidiadau mawr yn ystod y 19g a chyfaddawdau sylweddol
ar ran Gwlad Tai, yn fwyaf amlwg drwy golli darn helaeth o dir ar ochr
ddwyreiniol y Mekong i Ffrainc ac yna Prydain yn cipio Taleithiau Shan (Thai
Yai) States (yn Bwrma bellach) a Phenrhyn Malay. I ddechrau, roedd eu colledion
yn cynnwys Penang a Tumasik ac yn y pen draw roedd yn cynnwys colli pedair
talaith ddeheuol. Yn ddiweddarach, daeth y taleithiau hyn yn bedair talaith
ogleddol Malaysia, o dan Gytundeb Eingl-Siamese 1909.

Mae Gwlad Tai yn economi datblygol ac ystyrir y wlad yn Wlad Newydd Ddiwydiannu.
Wedi cyfnod o dwf lle Gwlad Tai oedd y wlad a oedd yn tyfu yn gyflymaf yn y byd
o 1985 tan 1996 - ar gyfartaledd o 9.4% yn flynyddol - arweiniodd pwysau
ychwanegol ym 1997 ar arian y wlad, y baht i'r economi grebachu o 1.9%.
Arweiniodd hyn yn ei dro at argyfwng lle gwelwyd gwendidau yn y sector ariannol
a gorfodwyd gweinyddiaeth Chavalit Yongchaiyudh i godi benthyciad ar arian
cyfredol y wlad. Gorfodwyd y Prif Weinidog Chavalit Yongchaiyudh i ymddiswyddo
pan feirniadwyd ei gabinet am eu hymateb araf i'r argyfwng. Arhosodd y baht ar
25 i'r ddoler Americanaidd o 1978 tan 1997. Fodd bynnag, cyrhaeddodd y baht ei
fan isaf o 56 i'r ddoler Americanaidd ym mis Ionawr 1998 a chrebachodd yr
economi o 10.8% eleni. Arweiniodd hyn ar argyfwng ariannol Asia.

Mae'r sector twristiaeth yn bwysig iawn i economi'r wlad, sy'n denu nifer o
ymwelwyr, yn bennaf o wledydd Ewrop, Japan ac o Awstralia.



https://cy.wikipedia.org/wiki/Genws

Rheng tacson yw genws (lluosog: genera, genysau) neu dylwyth a ddefnyddir i
ddosbarthu'n wyddonol organebau byw (anifeiliaid, planhigion ayb). Mae hefyd yn
cael ei ddefnyddio ar gyfer ffosiliau ac organebau a ddifodwyd o fewn bywydeg.

Yn hierarchaeth y dosbarthu, mae genws yn uwch na rhywogaeth ac yn is na theulu.
O ran enwau deuol, mae genws yn ffurfio rhan gyntaf enw'r rhywogaeth e.e. mae
Felis catus a Felis silvestris yn ddwy rywogaeth wahanol o fewn y genws Felis.
Mae Felis, felly'n genws o fewn y teulu Felidae.

Mae'r union ddosbarthiad yn cael ei benderfynu gan dacsonomegwyr. Nid yw'r
dosbarthiadau hyn wedi'u naddu mewn gwenithfaen, ac mae awdurdodau gwahanol yn
aml yn nodi dosbarthiad gwahanol ar gyfer y genera. Ceir canllawiau ymarferol,
fodd bynnag, er mwyn cysoni'r gwaith, gan gynnwys y cysyniad y dylai unrhyw
genws newydd fod yn driw i'r tri maen prawf canlynol:

O'r Lladin y daw'r term genws ("ffynhonnell; math; grŵp; cenedl"),, enw sy'n
gytras â gignere ("beichiogi; geni"). Linnaeus a wnaeth y gair yn boblogaidd, a
hynny yn 1753 pan gyhoeddodd Species Plantarum, ond ystyrir y botanegydd Joseph
Pitton de Tournefort (1656–1708) fel sylfaenydd y cysyniad modern o genera.



https://cy.wikipedia.org/wiki/Dylan_Thomas

Roedd Dylan Marlais Thomas (27 Hydref 1914 - 9 Tachwedd 1953) yn fardd
poblogaidd yn ysgrifennu yn Saesneg, ac yn dod o Abertawe. Cafodd ei eni a'i
fagu yn rhif 5, Cwmdonkin Drive yn ardal yr Uplands. Er ei fod wedi treulio ei
holl blentyndod yng Nghymru oherwydd agwedd gwrth-Gymraeg ei dad ni ddysgodd yr
iaith ond fe wyddir ei fod yn hoff iawn o'i wlad.

Mae'n enwog am fod yn fardd ddeiliadon ac am ei ddatganiadau hynod o'i weithiau.
Mae hefyd yn enwog am or-yfed. Honnodd, "An alcoholic is someone you don't like,
who drinks as much as you do." Priododd Caitlin a chawsant dri o blant. Ym 1995
agorwyd Canolfan Dylan Thomas yn ardal y Marina yn Abertawe.

Ganwyd Dylan Thomas ym 5 Cwmdonkin Drive, yn ardal yr Uplands o Abertawe, Cymru
ar y 27ain o Hydref 1914. Roedd yr Uplands yn un o ardaloedd mwyaf llewyrchus y
ddinas a gadwodd Thomas i ffwrdd o ardaloedd diwydiannol y ddinas. Roedd ei dad,
David John Thomas, yn dysgu llenyddiaeth Saesneg yn yr ysgol ramadeg leol. Roedd
ei fam, Florence Hannah Thomas (gynt Williams), yn wniadwraig a anwyd yn
Abertawe. Roedd gan Dylan chwaer, Nancy, a oedd wyth mlynedd yn hŷn nag ef.
Magwyd y plant i siarad Saesneg yn unig, er bod eu rhieni yn medru'r Gymraeg.

Ynganer ei enw fel 'Dyl-an' yn y Gymraeg ac ar ddechrau ei yrfa cafodd ei enw ei
ynganu yn y ffordd Gymreig. Fodd bynnag, hoffai Dylan yr ynganiad Seisnig
'Dill-an'. Roedd enw canol Dylan yn deyrnged i'w hen ewythr, y Gweinidog
Undodaidd William Thomas a chanddo'r enw barddol Gwilym Marles.

Treuliodd y mwyafrif o'i blentyndod yn Abertawe, gyda theithiau rheolaidd yn yr
haf i ymweld â'i fodryb Ann Jones ar ochr ei fam pan oeddent yn denantiaid ar
fferm laeth Fern Hill, Llangain, Sir Gaerfyrddin (sy'n adeilad rhestredig ) a
pherthnasau eraill yng nghyffiniau Llansteffan. Cyferbynnai'r teithiau gwledig
hyn gyda'i fywyd yn y dref, gan ysbrydoli llawer o'i weithiau, yn benodol ei
straeon byrion, traethodau radio a'i gerdd Fern Hill. Roedd Thomas yn blentyn a
ddioddefodd lawer o salwch ac fe'i ystyriwyd yn rhy wanllyd i frwydro yn yr Ail
Ryfel Byd. Gwasanaethodd y rhyfel drwy ysgrifennu sgriptiau ar gyfer y
llywodraeth. Dioddefodd o lid y bronci ac asma er ei fod yn chwarae ar ei salwch
o dro i dro.

Dechreuodd Thomas addysg ffurfiol yn Ysgol Fonheddig Mrs. Hole, ysgol breifat a
leolwyd ychydig strydoedd i ffwrdd ar Mirador Crescent, a disgrifiodd ei
brofiadau yno yn Quite Early One Morning.

Ym mis Hydref 1925, mynychodd Thomas ysgol i fechgyn sef Ysgol Ramadeg Abertawe,
yn ardal Mount Pleasant y ddinas. Cyhoeddwyd cerdd gyntaf Thomas yng
nghylchgrawn yr ysgol ac yn ddiweddarach daeth yn olygydd y cylchgrawn hwn. Yn
ystod ei gyfnod yn yr ysgol, cyfarfu a Daniel Jones, a fyddai'n gyfansoddwr pan
yn ddyn, a bu'r ddau'n chwarae gemau o ffug-ddarlledu a datgan barddoniaeth.
Gadawodd yr ysgol yn 16 er mwyn bod yn ohebydd gyda'r papur newydd lleol sef y
South Wales Daily Post. Gadawodd y swydd 18 mis yn ddiweddarach ym 1932 oherwydd
y pwysau. Ymunodd â chymdeithas ddrama amatur yn y Mwmbwls, ond parhaodd i
weithio fel newyddiadurwr annibynnol am rai blynyddoedd.

Treuliai Thomas ei ddiwrnodau yn y sinema yn yr Uplands, yn cerdded ar hyd Bae
Abertawe ac yn mynychu tafarndai Abertawe, yn enwedig y rhai yn ardal y Mwmbwls
gan gynnwys yr 'Antelope Hotel' a 'The Mermaid Hotel'. Roedd Thomas hefyd yn
gwsmer rheolaidd yng Nghaffi Kardomah ar y Stryd Fawr yng nghanol y ddinas.
Roedd y caffi yn agos i'r papur newydd y gweithiai iddo ac arferai gymysgu â
chyfoedion amrywiol, megis ei ffrind agos Vernon Watkins a oedd hefyd yn fardd.
Adnabyddir y beirdd, cerddorion a'r artistiaid hyn fel y 'The Kardomah Gang'.

Ym mis Chwefror 1941, bomiwyd Abertawe gan y Luftwaffe dros gyfnod o dair noson
o 'blitz'. Roedd y Stryd Fawr a nifer o strydoedd eraill wedi'u dinistrio'n
ddifrifol gan gynnwys siopau a 'Chaffi'r Kardomah'. Yn hwyrach, ysgrifennodd
Thomas am hyn yn ei ddrama radio Return Journey Home, lle mae'n disgrifio bod y
caffi wedi'i "razed to the snow". Darlledwyd Return Journey Home am y tro cyntaf
ar y 15fed o Orffennaf 1947, ychydig flynyddoedd yn unig wedi'r ymgyrch fomio.
Cerddai Thomas ar hyd strydoedd chwaledig y ddinas gyda'i ffrind Bert Trick. Pan
welodd yr olygfa a oedd ar y ddinas, meddai "Our Swansea is dead". Yn
ddiweddarach, ail-agorwyd 'Caffi'r Kardomah' ar Stryd Portland, nid nepell o'i
safle gwreiddiol.

Ysgrifennodd Thomas hanner o'i gerddi a'i straeon byrion pan yn byw yng
nghartref ei rieni yng Nghwmdonkin Drive, ac ysgrifennwyd And death shall have
no dominion, un o'i gerddi enwocaf, yn y man hwn. Cyhoeddwyd ei gyfrol gyntaf o
farddoniaeth, 18 Poems ar y 18fed o Ragfyr 1934, yr un flwyddyn ag y symudodd i
Lundain. Pan gyhoeddwyd 18 Poems, cynyddodd ei boblogrwydd ym myd barddoniaeth.
Serch hynny, dyma oedd y cyfnod hefyd pan ddatblygodd ei gamddefnydd o alcohol.

Ar drothwy'r Ail Ryfel Byd, rhoddwyd statws C3 i Thomas a olygai y gallai, mewn
theori, gael ei alw i wasanaethu ei wlad. Teimlai'n drist wrth weld ei
gyfeillion yn ymfyddino gan ei adael ef ar ôl. Parhaodd Thomas i yfed gan
frwydro i gynnal ei deulu'n ariannol. Ysgrifennodd at gyfarwyddwr adran
ffilmiau'r Weinyddiaeth Wybodaeth yn gofyn am waith ond wedi iddo gael ei wrthod
dechreuodd weithio i Strand Films. Cynhyrchai Strand Films ffilmiau ar gyfer y
Weinyddiaeth Wybodaeth a ysgrifennodd Thomas o leiaf bum ffilm ym 1942 gyda
theitlau megis This Is Colour, New Towns For Old, These Are The Men ac Our
Country (taith sentimental o amgylch Prydain).

Roedd cyhoeddi Deaths and Entrances ym 1946 yn drobwynt allweddol yn ei yrfa.
Roedd Thomas yn enwog am fod yn siaradwr amryddawn a huawdl, ac yn fwyaf enwog
am ddarllen ei gerddi. Llwyddodd ei lais pwerus i ddal sylw cynulleidfaoedd
Americanaidd yn ystod y teithiau siarad ar ddechrau'r 1950au. Gwnaeth dros 200 o
ddarllediadau ar gyfer y BBC. Yn aml, ystyrir Under Milk Wood (Dan y Wenallt yn
Gymraeg) fel un o'i weithiau enwocaf, drama radio sy'n ymdrin â chymeriadau'r
pentref Llareggub, pentref pysgota Cymreig dychmygol. Ceir hiwmor yn enw'r
pentref am fod Llareggub yn sillafu 'Bugger All' am yn ôl, sy'n awgrymu nad oedd
unrhyw beth i'w wneud yn y pentref. Actiodd Richard Burton yn y darllediad
cyntaf; ymunodd Elizabeth Taylor ag ef yn y ffilm a ddilynodd.

Yng Ngwanwyn 1936, cyfarfu Dylan Thomas â dawnswraig o'r enw Caitlin Macnamara.
Cyfarfu'r ddau yn nhafarn y Wheatsheaf, yn ardal Fitzrovia o West End Llundain.
Cawsant eu cyflwyno i'w gilydd gan Augustus John, sef cariad Macnamara ar y
pryd. Ceir hanesion bod MacNamara wedi parhau ei pherthynas gyda John ar ôl iddi
briodi Thomas. Gofynnodd y Thomas meddw iddi ei briodi yn yr unfan a dechreuodd
y ddau ganlyn.

Ar yr 11eg o Orffennaf 1937, priododd Thomas a MacNamara mewn swyddfa gofrestru
yng Nghernyw. Ym 1938 rhentodd y pâr fwthyn ym mhentref Talacharn yn Sir
Gaerfyrddin. Ganwyd eu plentyn cyntaf, mab o'r enw Llewelyn Edouard, ar y 30ain
o Ionawr 1939. Bu farw ef yn 2000. Cawsant blentyn arall, merch o'r enw Aeronwy
ar y 3ydd o Fawrth 1943. Ganwyd ail fab iddynt, Colm Garan Hart, ar y 24ain o
Orffennaf 1949.

Roedd perthynas Thomas a Macnamara yn un cythryblus, gyda hanesion am berthynas
tu allan i'r briodas ar y ddwy ochr. Yn 2004 gwerthwyd llythyrau serchus
Macnamara mewn ocsiwn.

Roedd Thomas yn hoff o frolio am ei arferion yfed, gan ddweud, "An alcoholic is
someone you don't like, who drinks as much as you do."

Roedd Thomas yn hoffi blas cwrw ac er iddo yfed cryn dipyn mae'n bosib fod faint
yr oedd yn yfed wedi cael ei or-ddweud. Ar ôl i'r bardd o Albanwr, Ruthven Todd,
gyflwyno Thomas i'r White Horse Tavern, daeth y dafarn hon yn un o ffefrynnau'r
Cymro. Mewn digwyddiad ar y 3ydd o Dachwedd 1953, dychwelodd Thomas i'r Chelsea
Hotel yn Efrog Newydd o'r White Horse Tavern gan ddatgan "I've had eighteen
straight whiskies, I think that is a record." Yn ddiweddarach fodd bynnag,
dywedodd perchennog y dafarn, a weinodd ar Thomas bryd hynny, nad oedd Thomas
wedi yfed hanner y diodydd yr oedd yn honni iddo wneud.

Bu farw Dylan Thomas yn Efrog Newydd ar y 9fed o Dachwedd 1953. Yn wreiddiol,
cafwyd sibrydion ei fod wedi cael gwaedlif ar ei ymennydd ac yna cafwyd suon ei
fod wedi cael ei fygio. Yn fuan iawn ar ôl hyn, daeth straeon am ei alcoholiaeth
a'i fod wedi yfed ei hun i farwolaeth. Yn ddiweddarach, credai rhai iddo farw o
effaith cyffuriau a chlefyd y siwgr.

Roedd Thomas eisoes yn sal pan gyrhaeddodd Efrog Newydd ar yr 20fed o Hydref.
Roedd ef yno er mwyn cymryd rhan yn Dan y Wenallt yng Nghanolfan Farddoniaeth
uchelael y ddinas. Roedd gan Thomas hanes o lewygu a phroblemau gyda'i fynwes ac
arferai ddefnyddio anadlwr er mwyn helpu gyda'i anadlu.

Cyfarwyddwr y Ganolfan oedd John Brinnin. Ef hefyd oedd trefnwr taith Thomas,
gan gymryd canran helaeth o 25% o'r arian a wnaed. Er ei ddyletswydd i ofalu am
Thomas, arhosodd Brinnin yn ei gartref ym Moston gan drosglwyddo'r cyfrifoldeb
i'w gynorthwyydd uchelgeisiol, Liz Reitell.. Cyfarfu Reitell â Thomas ym maes
awyr Idlewild a sylweddodd yn gyflym iawn ei fod yn ŵr tost. Serch hynny, roedd
Reitell yn benderfynol y byddai'r sioe yn lwyddiant a gweithiodd Thomas drwy
pedwar ymarfer a dau berfformiad o'r sioe mewn cyfnod o bump diwrnod yn unig.

Fodd bynnag, roedd Brinnin angen ei siâr ef o enillion Thomas. Roedd Brinnin
mewn trafferthion ariannol dwys, yn wynebu torriad yn ei gyflog a'i ddyledion yn
cynyddu o'i amgylch. O ganlyniad, anwybyddodd salwch Thomas a dychwelodd i
Foston. Galwodd Reitell ei doctor ei hun, Milton Feltenstein, i weld Thomas. Yn
ddiweddarach, disgrifiodd Feltenstein fel doctor gwyllt a gredai y gallai
chwystrelliad iachau unrhyw salwch. Rhoddodd chwystrelliad iddo a llwyddodd
Thomas i weithio drwy'r ddau berfformiad o Dan y Wenallt ond syrthiodd yn syth
ar ddiwedd y sioe.

Dihunodd Thomas am ganol dydd ar y 4ydd o Dachwedd a dywedodd wrth Reitell ei
fod yn mogu. Roedd ei lais mor ddwfn a garw fel ei fod yn swnio fel Louis
Armstrong yn ôl un o'i ffrindiau. Roedd gan Thomas haint respiradu difrifol, a
ddechreuodd yn ei lwnc ac a ymestynnodd i'w ysgyfaint.

Y diwrnod hwnnw, daeth Feltenstein i'w weld deirgwaith ond methodd a sylwi ar yr
afiechyd ar ei frest. Rhoddodd gwrs o chwystrelliadau peryglus o forffîn iddo
hefyd. Roedd Thomas mewn sefyllfa peryglus. Roedd yr haint ar ei fron yn dechrau
effeithio ar ei anadlu a gwaethygodd y morffîn ei gyflwr ymhellach. Am ganol nos
ar y 4ydd/5ed o Dachwedd, aeth Thomas i mewn i goma. Mae'n bosib y gallai fod
wedi goroesu pe bai Reitell wedi galw am ambiwlans. Fodd bynnag, aeth Reitell i
banig a gwastraffodd amser gwerthfawr yn ceisio cael gafael ar Feltenstein.

Aeth dwy awr heibio cyn y cyrhaeddodd Thomas ysbyty cyfagos St Vincents. Erbyn
hyn, roedd ganddo niwed i'w ymennydd. Darganfu'r doctoriaid a oedd ar
ddyletswydd froncitis ymhob rhan o'i froncia, ar yr ochr dde a'r chwith.
Dangosodd belydr-X niwmonia ac roedd y ffaith i'w nifer o gelloedd gwyn gynyddu
yn dangos fod haint ganddo. Bu farw Thomas ar 9 Tachwedd.

Roedd arddull lafar Thomas yn cyferbynnu â ffurfiau penillion caeth.
Strwythurwyd ei ddelweddau mewn patrwm pendant ac un o'i brif themâu oedd yr
undod rhwng popeth byw, y broses barhaus o fywyd a marwolaeth a'r bywyd newydd
sy'n cysylltu cenedlaethau. Gwelai Thomas fioleg fel trawsnewidiad rhyfeddol a
gynhyrchai undod allan o amryfaliaeth ac ystyriai ei gerddi fel modd o ddathlu'r
amrywiaeth hwn. Gwelai ddynion a menywod mewn cylch parhaus o dyfu, caru,
atgynhedlu, tyfiant newydd, marwolaeth ac yna bywyd newydd unwaith eto. Yn aml,
deuai ei ddelweddau o'r Beibl, chwedloniaeth Gymreig, a Freud.

Gall twristiaid ymweld â cherflun ohono yn ardal y marina o'r ddinas, Theatr
(Fechan) Dylan Thomas a Chanolfan Dylan Thomas. Bellach, mae Canolfan Dylan
Thomas yn ganolfan lenyddol lle cynhelir arddangosfeydd a darlithoedd, ac yno y
cynhelir Gwyl Dylan Thomas yn flynyddol. Ceir carreg goffa iddo ym Mharc
Cwmdonkin, un o'i hoff lefydd pan yn blentyn ac nepell o'i fan enedigol yn 5
Cwmdonkin Drive. Mae'r carreg goffa mewn gardd caëdig o fewn y parc. Ar y
garreg, gwelir y geiriau o linellau olaf y gerdd Fern Hill:

Yn 2004, sefydlwyd gwobr llenyddol newydd, Gwobr Dylan Thomas, er cof amdano.
Caiff ei rhoi i'r llenor cyhoeddedig gorau o dan 30 oed.

Ym 1982, dadorchuddiwyd plac er cof am Dylan Thomas yng Nghornel y Beirdd, yn
Abaty San Steffan.



https://cy.wikipedia.org/wiki/Daearyddiaeth

Astudiaeth wyddonol o wyneb y Ddaear yw daearyddiaeth, yn ogystal ag asturdiaeth
o'i nodweddion, ei thrigolion a ffenomenâu amrywiol. Y gair Groeg am y maes hwn
oedd γεωγραφία ('geograffia', sef 'disgrifiad o'r Ddaear') ac fe'i defnyddiwyd
yn gyntaf gan Eratosthenes (276–194 BC). Yn grynno, rhennir y pwnc yn ddwy ran,
sef: nodweddion ffisegol, naturiol (daearyddiaeth ffisegol) a daearyddiaeth
ddynol.

Mae daearyddiaeth fodern yn ddisgyblaeth eang sy'n ceisio deall gwahanol rannau
o'r Ddaear (llefydd, cyfandiroedd, gwledydd), sut y daethant i fodolaeth (sy'n
cynnwys elfennau o ddaeareg), ffenomenau naturiol a dynol a'r berthynas rhwng
dyn a'r tir.

Prif faes daearyddiaeth ffisegol yw gwyddor Daear. Mae'n ceisio deall y
lithosffer, yr hydrosffer, yr atmosffer, y pedosffer a phatrymau fflora a ffawna
(sef y bioseffer). Gellir dosbarthu daearyddiaeth ffisegol fel hyn:

Y termau arferol am Ddaearyddiaeth ffisegol yn Saesneg yw: Physical geography,
geosystems a physiography.

Mae daearyddiaeth ddynol yn cael ei chyfri'n un o'r 'gwyddorau cymdeithas' ac yn
cynnwys astudiaeth o'r Ddaear, ei phobl a'u cymuned, eu diwylliant, economeg a
sut y mae pobl yn parchu neu'n amharchu eu hamgylchedd.

Mae'n cynnwys agweddau dynol, gwleidyddol, diwylliannol, cymdeithasol, ac
economaidd, sef yr hyn a elwir yn wyddorau cymdeithas. Er nad prif canolbwynt
daearyddiaeth ddynol yw tirwedd ffisegol y Ddaear (gwelwch daearyddiaeth
ffisegol) mae bron yn amhosib i drafod daearyddiaeth ddynol heb gyfeirio at y
tirwedd ffisegol ble mae gweithgareddau dynol yn digwydd, ac mae daearyddiaeth
amgylcheddol yn ymddangos fel cyswllt pwysig rhwng y ddau.



https://cy.wikipedia.org/wiki/Canabis

Mae Cannabis (Lladin fotanegol: Cán-na-bis) yn genws o blanhigyn blodeuol sy'n
cynnwys tri rhywogaeth: Cannabis sativa, Cannabis indica a Cannabis ruderalis
Janisch. Mae'r dair rywogaeth yn frodorol o ganolbarth Asia a'r ardaloedd o'i
hamgylch.

Cynhyrchwyd cywarch ac olew cywarch ers canrifoedd gan ddefnyddio plangigion
Cannabis wedi'u dewis er mwyn cynhyrch cyn gymaint o ffibr a phosib gyda chyn
lleied o lefelau o THC (Δ9- tetrahydrocannabinol), un o'r molecylau
seicoweithredol sy'n cynhyrchu'r high sy'n gysylltiedig â marijuana. Caiff y
cyffur cannabis ei gynhyrchud o'r planhigyn yn ogystal a'r fersiwn meddygol a
ddefnyddir i atal poen. Mae'r cyffur yn cynnwys blodau a dail wedi'u sychu, o
blanhigion wedi eu dewis i gynhyrchu lefelau uchel o TCH. Cynhyrchir hefyd nifer
o echdynion yn cynnwys hashish ac olew hash. Mae tyfu a meddiannau Cannabis ar
gyfer defnydd hamddenol yn anghyfreithlon yn rhanfwyaf o wledydd y byd.

Yn fyd-eang yn 2013, cynhyrchwyd 60,400 cilogram o gannabis cyfreithiol. Yn 2013
credir fod rhwng 128 a 232 miliwn o bobl wedi defnyddio cannabis er mwyn difyrru
eu hunain (2.7% - 4.9% o boblogaeth y byd rhwng 15 a 65 oed.

Planhigyn blynyddol deuoecaidd yw cannabis, sydd hefyd yn berlysieuyn blodeuol.
Mae'r dail yn sgleiniog ac ar ffurf dail palmwydd, danheddog. Ceir 7 - 13
isddeilen ar bob gwir ddeilen.



https://cy.wikipedia.org/wiki/Calendr_Gregori

Calendr Gregori ydy'r calendr mwyaf cyffredin drwy'r byd; caiff ei ddefnyddio
drwy Ewrop. Cafodd ei dderbyn (yn answyddogol) fel y dull rhyngwladol o fesur
amser a dyddiadau ers degawdau yn y byd cyfathrebu, teithio a diwydiant, a
chaiff ei adnabod gan sefydliadau rhyngwladol megis y Cenhedloedd Unedig.

Fe'i mabwysiadwyd gan y Pab Gregory XIII ar 24 Chwefror 1582, er fod y ddogfen
wreiddiol wedi'i dyddio '1581'.

Roedd y flwyddyn yn Y Calendr Iwliaidd, a wnaed yn nheyrnasiad Iŵl Cesar, yn
cynnwys 365.25 o ddyddiau yn union, ond mae'r flwyddyn drofannol yn union
365.2422 diwrnod, felly pob 4 canrif roedd y Calendr Iwliaidd yn cynnwys tridiau
yn ormod! Cafodd hyn ei gywiro yn y diwygiad Gregori yn 1582, sy'n cyflwyno'r
dyddiau naid mewn dull gwahanol. O ganlyniad i hyn mae'r Calendr Iwlaidd 13
diwrnod y tu ôl i'r Calendr Gregori h.y. y 1af o Ionawr ar y Calendr Iwliaidd
ydy'r 14eg ar y Calendr Gregori.

Roedd yr Eglwys Gatholig eisiau calendr a fyddai'n caniatáu iddynt ddathlu'r
Pasg ar yr amser a benodwyd gan Gyngor Cyntaf Nicaea yn y flwyddyn 325, sef y
dydd Sul wedi 14eg dydd y Lleuad sydd ar (neu wedi'r) Cyhydnos Wanwynol, tua 21
Mawrth yn amser y cyngor. Yn y flwyddyn 325 roedd y nam hwn wedi'i weld, ond, yn
hytrach na thrwsio'r calendr symudodd y cyngor ddyddiad y Cyhydnos o 24 Mawrth
neu 25 Mawrth i 21 Mawrth! Erbyn y 16eg canrif roedd y cyhydnos wedi symud
llawer mwy a mynnodd yr Eglwys Babyddol ddiwygio'r drefn. Y gwledydd Pabyddol,
felly, oedd y gwledydd cyntaf i fabwysiadu'r calendr newydd hwn.

Roedd dau newid sylfaenol felly yn y calendr newydd: yn gyntaf, addasu'r hen
galendr Iwliaidd ac yn ail addasu calendr y lleuad a ddefnyddid gan yr eglwys i
nodi dyddiadau'r Pasg. Meddyg o Galbria, sef Aloysius Lilius (neu Lilio), fu'n
bennaf gyfrifol am y gwaith o'u cymhathu a'u diwygio. Yn gonglfaen i'w waith
nododd fod angen lleihau'r nifer o ddyddiau naid o fewn pob pedair canrif o 100
i 97, gan wneud 3 allan o'r 4 blwyddyn yn gyffredin yn hytrach na blwyddyn naid.



https://cy.wikipedia.org/wiki/Brwydr_Coed_Mametz

Coed Mametz oedd nod yr 38ain Adran (Gymreig) yn ystod Brwydr Gyntaf y Somme.
Digwyddodd yr ymosodiad dros gefnen i gyfeiriad y gogledd, a ffocysodd ar
safleoedd yr Almaenwyr yn y goedwig rhwng y 7 Gorffennaf a'r 12 Gorffennaf 1916.
Rhwystrwyd y milwyr Cymreig rhag cyrraedd y goedwig ar y 7fed o Orffennaf gan
ynnau peiriant yr Almaenwyr. Ni lwyddodd ymosodiadau'r 17eg Adran a ddilynodd ar
yr 8fed o Orffennaf i wella'u safle.

Wedi ei gynddeiriogi gan ddiffyg symudiad y fyddin Gymreig, ymwelodd Syr Douglas
Haig a Henry Rawlinson â phencadlys yr Adran Gymreig er mwyn mynegi eu
hanfodlonrwydd. O ganlyniad cafodd yr Uwchfrigadydd Ivor Phillips, y swyddog a
reolai'r Uned Gymreig, ei ryddhau o'i swydd.

Aeth y 14eg Fataliwn Cymreig (Abertawe) i'r ymosodiad gyda 676 o ddynion a
chollwyd dros 400 ohonynt, naill ai drwy farwolaeth neu drwy anafiadau.
Dioddefodd bataliynau eraill golledion tebyg. Fodd bynnag, erbyn y 12
Gorffennaf, roedd yr Almaenwyr wedi eu clirio o'r goedwig. Roedd yr Adran
Gymreig wedi colli tua 4,000 o ddynion, wedi'u lladd neu'u hanafu yn y brwydro
ffyrnig. Ni fyddai'r Adran Gymreig yn cael ei defnyddio mewn ymosodiad torfol
arall tan yr 31 Gorffennaf 1917.

Ym Mametz y gwnaeth y bardd rhyfel Siegfried Sassoon ei ymosodiad unigol ar
ffosydd y gelyn ar y 4 Gorffennaf 1916, yn ôl ei gofiannau.

Ceir disgrifiad byw o'r brwydro yng Nghoed Mametz yn In Parenthesis, nofel
fodernaidd a ysgrifennwyd gan y bardd a'r artist gweledol Seisnig o dras
Gymreig, David Jones, a gymrodd ran yn y frwydr.

Saif y goedwig yno heddiw, wedi'i hamgylchynu gan dir amaethyddol. Gellir gweld
ffosydd a lle glaniodd bomiau o hyd. Mae yno gofeb i'r 38ain Adran ger lôn gul
sydd tua Lat: 50:00:36N (50.0099) Lon: 2:45:02E (2.7504). Gellir cyrraedd y man
hwn trwy deithio o bentref Mametz ar yr heol D64. Mae'r gofeb ar ffurf Draig
Goch sy'n rhwygo weiren bigog ar ben plinth 3 medr o uchder.



https://cy.wikipedia.org/wiki/BDSM

Math o chwarae erotig rhwng un, dau neu ragor o bobl ydy BDSM (talfyriad neu
acronym o'r geiriau Saesneg: Bondage and Discipline, Dominance and Submission,
Sadism and Masochism) sy'n creu tensiwn rhywiol drwy bŵer a phoen. Fe ddefnyddir
y term BDSM bron ym mhob iaith.

Mae sawl rôl gan gynnwys y domineiddiwr a'r derbyniwr, y sadydd a'r masocydd,
sy'n ddibynnol ar ei gilydd. Mae'r ddau yn derbyn pleser o'r chwarae rôl a hwnnw
yn bleser rhywiol.

Dyma ddau isddosbarth o BDSM ac mae'r ddau yn wahanol iawn, ond eto mae nhw'n
cael eu cysylltu'n gryf â'i gilydd. Mewn bondais (Saesneg: bbondage), mae'r syb
yn cael ei glymu neu ei chlymu gan y dom.

Cysyllir BDSM yn aml gyda phoen corfforol, camdrin y corff, torri neu dyllu'r
corff, sydd i'r derbynydd yn boen derbyniol. Defnyddir y term "stres corfforol"
yn aml a disgrifir y mwynhad a dderbynir yn dilyn rhyddhau endorphinau yn y
cyfnod ar ôl yr orgasm neu'r Alldafliad. Dro arall, mae unigolyn yn gweithredu
nid er mwyn derbyn pleser personol ond er mwyn sicrhau fod ei bartner y derbyn
pleser.

Mae rhai pobl yn cael gwefr o daro person arall gyda'r llaw, neu declyn
pwrpasol. Dywed rhai seicolegwyr mai cof sydd yma o'r person ei hun yn cael ei
daro gan riant neu athro pan oedd yn blentyn.

Gellir olrhain BDSM yn ôl i'r 9ed ganrif C.C. - i Artemis Orthia, sef un o
ardaloedd mwyaf crefyddol Sparta ble roedd chwipio'r corff yn rhan o ddefod y
crefydd. Dyma efallai'r cofnod cyntaf ohono. Mae'r Kama Sutra'n manylu ar 4 math
o roi poen ar gorff y syb - ac yn mynnu na ddylid gwneud hynny oni bai fod y syb
yn cytuno.

Mae'r enwau Marquis de Sade a Leopold von Sacher-Masoch yn enwau pwysig ym myd y
sadydd a'r masocydd. Yn wahanol i'r Kama Sutra (a rheolau BDSM modern), fodd
bynnag, doedd Sade ddim yn cytuno gyda'r rheol y dylai'r syb roi ei ganiatâd.



https://cy.wikipedia.org/wiki/Augustus

Augustus (Lladin IMP•CAESAR•DIVI•F•AVGVSTVS 23 Medi, 63 CC–19 Awst, 14 OC), enw
gwreiddiol Gaius Octavianus, oedd Ymerawdwr cyntaf Rhufain. Ni ddefnyddiai
Augustus y gair "Imperator", gan ddewis ei alw ei hun yn Princeps.

Ganed ef yn Rhufain neu Velletri ar 23 Medi, 63 CC. Bu farw ei dad yn 58 CC pan
oedd Augustus yn bedair oed. Yr oedd yn berthynas i Iŵl Cesar ac yn 46 CC
gwasanaethodd yn y fyddin dan Cesar yn Hispania (Sbaen).

Wedi i Cesar gael ei lofruddio yn 44 CC, datgelwyd yn ei ewyllys ei fod wedi
nodi Octavius fel ei etifedd. Cymerodd Octavius yr enw Gaius Julius Caesar.
Ymunodd mewn cynghrair a Marcus Antonius a Marcus Aemilius Lepidus a chodwyd
byddin i wrthwynebu y blaid oedd wedi llofruddio Cesar, oedd yn cael ei harwain
gan Marcus Junius Brutus a Gaius Cassius. Wedi gorchfygu Brutus a Cassius ym
Mrwydr Philippi, datblygodd cweryl rhwng Octavius a Marcus Antonius, oedd yn
cael ei gefnogi gan Cleopatra, brenhines yr Aifft. Gorchfygwyd Antonius a
Cleopatra ym Mrwydr Actium, a daeth Octavius yn unig reolwr yr ymerodraeth.

Cymerodd yr enw "Augustus" a'r teitl "Princeps". Dangosodd allu gwleidyddol
anghyffredin i gadarnhau ei safle tra'n cadw llawer o nodweddion y cyfnod
gweriniaethol, megis y Senedd. I bob golwg, y Senedd oedd yn rheoli Rhufain, ond
mewn gwirionedd gan Augustus yr oedd y grym. Cymerodd rai blynyddoedd i
ddatblygu fframwaith ar gyfer rheoli'r ymerodraeth. Ni dderbyniodd swydd
dictator fel Iŵl Cesar pan gynigiwyd hi iddo gan bobl Rhufain. Rhoddodd y Senedd
hawliau tribwn y bobl a censor iddo am oes, a bu'n gonswl hyd 23 CC. Yn rhannol,
deilliai ei rym o'r ffaith mai ef oedd a rheolaeth dros y fyddin, ond deilliai
hefyd o'i auctoritas (awdurdod) ef ei hun.

Er gwaethaf yr ymladd ar ffiniau'r ymerodraeth, dechreuodd teyrnasiad Augustus
gyfnod o heddwch oddi mewn i'r ymerodraeth ei hun, y Pax Romana ("Heddwch
Rhufeinig"). Heblaw am flwyddyn o ryfel cartref yn 69, parhaodd hwn am dros ddwy
ganrif.

Bu Augustus farw ar 19 Awst, 14 OC, a dilynwyd ef gan Tiberius. Cafodd mis Awst
ei enwi ar ei ôl.



https://cy.wikipedia.org/wiki/Yr_Ymerodraeth_Fysantaidd

Yr Ymerodraeth Fysantaidd yw'r enw a roddir ar ran ddwyreiniol yr Ymerodraeth
Rufeinig ar ôl i'r ymerodraeth fawr honno'n ymrannu'n dderfynol. Fe'i gelwir yr
Ymerodraeth Fysantaidd am ei bod yn cael ei llywodraethu o ddinas hynafol
Caergystennin a elwid yn Fysantium yn Roeg; Istanbul yw ei henw heddiw, dinas
mwyaf Twrci ar lannau'r Bosphorus.

Mae'n anodd dweud pryd daeth yr Ymerodraeth Rufeinig i ben a phryd dechreuodd yr
Ymerodraeth Fysantaidd. Rhannodd yr ymerodr Diocletian yr ymerodraeth yn ddwy
ran, yr Ymerodraeth Ddwyreinol a'r Ymerodraeth Orllewinol, am bwrpasau
gweinyddol, yn y flwyddyn 284. Gellir dyddio'r Ymerodraeth Fysantaidd o
deyrnasiad Cystennin I, yr ymerodr Cristnogol cyntaf, a symudodd y brifddinas i
Gaergystennin. Gellir hefyd ei dyddio i deyrnasiad Valens; lladdwyd ef yn ymladd
yn erbyn y Gothiaid ym Mrwydr Adrianople yn 378, ac mae'r flwyddyn hon yn un o'r
dyddiadau traddodiadol ar gyfer dechrau yr Oesoedd Canol. Arcadius a Theodosius
I oedd yr ymerodron olaf i reoli'r cyfan o'r ymerodraeth, gorllewin a dwyrain.

Mae eraill yn dadlau bod yr ymerodraeth Fysantaidd wedi ddechrau mor hwyr ag yn
oes Heraclius (a wnaeth yr iaith Roeg yn iaith swyddogol), ac mae arbenigwyr
arian bath yn ei gyfri o ddiwygiad ariannol Anastasius I yn 498. Dylid cofio,
fodd bynnag, mai term a ddefnyddir gan haneswyyr diweddar yw "yr Ymerodraeth
Fystantaidd", ac mai fel "yr ymerodraeth Rufeinig" y byddai ei thrigolion yn ei
hystyried hyd ei diwedd yn 1453.

Daeth Diocletian yn ymerawdwr Rhufain yn 284, a gwnaeth newidiadau mawr yn
nhrefn rheoli'r ymerodraeth. Sefydlodd y Tetrarchiaeth, oedd yn rhannu'r
ymerodraeth yn bedwar. Yn rheoli'r rhannau hyn yr oedd dau "Augustus", sef
Diocletian ei hun a Maximinus, a dau "Cesar", Galerius a Constantius Chlorus. Yr
oedd Diocletian, fel Augustus y dwyrain, yn gyfrifol am Thracia, Asia a'r Aifft;
Galerius yn gyfrifol am y Balcanau heblaw Thracia, Maximinus fel Augustus y
gorllewin yn rheoli Italia, Hispania ac Affrica, a'r Cesar Constantius Chlorus
yn gyfrifol am Gâl a Phrydain. Yr oedd pob Augustus i fod i ymddeol ar ôl 20
mlynedd, gyda'r ddau Gesar yn dod yn Augustus yn eu lle. Ar 1 Mai 305 ymddeolodd
Dioclecian a Maximianus yn ôl y cynllun; y tro cyntaf i ymerawdwr Rhufeinig
ymddeol yn wirfoddol.

Ar farwolaeth Constantius, yn Efrog ar 25 Gorffennaf 306, cyhoeddodd ei lengoedd
ei fab Cystennin yn "Augustus". Yn ystod y deunaw mlynedd nesaf bu Cystennin yn
brwydro, yn gyntaf i ddiogelu ei safle fel cyd-ymerawdwr ac yn nes ymlaen i
uno’r ymerodraeth. Ym Mrwydr Pont Milvius (312) enillodd fuddugoliaeth derfynol
yn y gorllewin, ac ym Mrwydr Adrianople ( 323) gorchfygodd ymerawdwr y dwyrain,
Licinius, a dod yn unig ymerawdwr (Totius orbis imperator).

Dywedir i Cystennin gael gweledigaeth cyn brwydr Pont Milvius. Gwelodd groes o
flaen yr haul, yn darogan ei fuddugoliaeth. Wedi’r frwydr cymerodd arwydd
Cristnogol, y ‘’Crismon’’ , fel baner. Credir i’w fam, Helena, oedd o deulu
Cristionogol, gael dylanwad mawr arno. Yn 325 bu Cystennin yn gyfrifol am alw
Cyngor Cyntaf Nicaea a wnaeth y grefydd Gristionogol yn gyfreithlon yn yr
ymerodraeth am y tro cyntaf. Er hynny ni chafodd ei fedyddio yn Gristion ei hun
nes oedd ar ei wely angau. Ail-sefydlodd Cystennin ddinas Byzantium fel
Caergystennin (Constantini-polis), Istanbul heddiw.

O 375 ymlaen, roedd tri ymerawdwr yn rheoli darnau o'r ymerodraeth: Valens,
Valentinian II a Gratian. Pan laddwyd Valens ym Mrwydr Adrianople yn 378,
penododd Gratian Theodosius yn ei le fel cyd-augustus yn y dwyrain. Lladdwyd
Gratian mewn gwrthryfel yn 383, a bu farw Valentinian II yn 392, gan adael
Theodosius yn unig ymerawdwr. Teyrnasodd Theodosius hyd 395; ef oedd yr
ymerawdwr olaf i deyrnasu dros yr ymerodraeth gyfan. Gwnaeth Gristionogaeth yn
grefydd swyddogol yr ymerodraeth.

Dilynwyd Theodosius gan ei ddau fab, Honorius yn y gorllewin ac Arcadius yn y
dwyrain, ac ni chafodd y ddau ran eu had-uno eto. Erbyn hyn roedd y Fisigothiaid
dan eu brenin Alaric I yn bygwth yr ymerodraeth. Yn 401 gwnaeth gytundeb ag
Arcadius a'i galluogodd i arwain ei fyddin tua'r gorllewin. Ym mis Awst 410
cipiodd ddinas Rhufain a'i hanrheithio, y tro cyntaf i'r ddinas gael ei chipio
gan elyn ers 390 CC.

Cynhaliwyd Cyngor Chalcedon dan nawdd yr ymerawdwr Marcianus (450 - 457) yn
ninas Chalcedon yng ngorllewin Asia Leiaf yn y flwyddyn 451. Dyma'r pedwaredd
cyngor eglwysig i gael ei gynnal gan yr Eglwys gynnar. Ynddo comdemniwyd
dysgeidiaeth monoffisiaeth, sy'n honni fod natur ddynol Crist wedi ei llwyr
lyncu gan ei natur ddwyfol. Y ddysgeidiaeth a dderbyniwyd gan y Cyngor oedd "dwy
natur mewn un person". Ynyswyd rhai o'r eglwysi dwyreiniol, Eglwysi'r tri
cyngor, mewn canlyniad, gan gynnwys yr Eglwys Goptaidd yn yr Aifft. Roedd y
rhain yn credu mewn un natur, a bu ymryson rhwng y monoffisiaid a'r
Chalcedoniaid yn nodwedd o hanes yr ymerodraeth am y ddwy ganrif nesaf.

Daeth Leo I yn ymerawdwr yn 457, yr olaf o gyfres o ymerodron a osodwyd ar yr
orsedd gan y cadfridog Alanaidd Aspar. Gwnaeth Leo gynghrair a'r Isawriaid, gan
briodi ei ferch i'w harweinydd Tarasicodissa, a olynodd Leo fel yr ymerawdwr
Zeno yn ddiweddarach. Trwy'r cynghrair yma, gallodd ddod yn rhydd o reolaeth
Aspar. Bu'n ymladd llawer yn erbyn y Gothiaid dwyreiniol a'r Hyniaid a
dechreuodd ymgyrch yn erbyn y Fandaliaid yn 468, ond fe'i gorchfygwyd oherwydd
brad ei frawd-yng-nghyfraith Basiliscus.

Pan fu farw yn 474, olynwyd ef Leo II, mab ei ferch Ariadne a'i gadfridog Zeno.
Bu farw Leo II yn ddiweddarach y flwyddyn honno, a daeth Zeno yn ymerawdwr ar ei
ben ei hun. Nid oedd yn boblogaidd gyda'r bobl, oherwydd mai tramorwr a ystyrid
yn farbariad ydoedd. Bu gwrthryfel yn ei erbyn, a'i gorfododd i ffoi i Antioch,
a daeth Basiliscus yn ymerawdwr yn 475. Fodd bynnag, aeth Basiliscus yn
amhoblogaidd yn fuan, a gallodd Zeno ddychwelyd y flwyddyn wedyn, ac alltudio
Basiliscus i Phrygia.

Roedd sefyllfa ymerodraeth y gorllewin wedi dirywio'n raddol yn ystod y 5g. Yn
455, llofruddiwyd dau ymerawdwr, a bu un arall farw mewn terfysg. Ar 4 Medi, 476
diorseddwyd yr ymerawdwr Rhufeinig yn y gorllewin, Romulus Augustus, gan
Odoacer, pennaeth yr Heruli. Bu raid i Zeno dderbyn hyn am y tro, ond llwyddodd
i drefnu cytundeb heddwch a Geiseric, a roddodd ddiwedd ar ymosodiadau y
Fandaliaid. Bu raid iddo dalu i arweinwyr yr Ostrogothiaid , Theodoric Fawr a
Theodoric Strabo, i'w cadw rhag ymosod ar Gaergystennin. Yn ddiweddarach, daeth
Theodoric yn frenin yr holl Ostrogothiaid wedi marwolaeth Theodoric Strabo, ond
cafodd Zeno wared ohono o'r dwyrain trwy ei berswadio i ymosod ar Odoacer yn yr
Eidal. Bu farw Zeno ar 9 Ebrill 491, a dewisodd ei weddw, Ariadne, Anastasius I
fel ei olynydd.

Daeth Justinianus I yn ymerawdwr yn 527, ond mae'n bosibl ei fod eisoes yn
rheoli'r ymerodraeth yn rhan olaf teyrnasiad ei ewythr, Justinus I (518–527). Yn
532, diogelodd Justinianus ei ffîn ddwyreiniol trwy wneud cytundeb heddwch a
Khosrau I, brenin Persia. Yr un flwyddyn bu terfysgoedd Nika yng
Nghaergystennin; dywedir i'r rhain arwain at farwolaeth 30,000 o'r trigolion.

Dechreuodd Justinianus ymgyrch i geisio adennill y tiriogaethau a gollwyd yn y
gorllewin. Penododd y cadfridog Belisarius yn arweinydd ymgyrch yn erbyn y
Fandaliaid yng Ngogledd Affrica rhwng 533 a 534. Ym Mrwydr Ad Decimum (13 Medi
533) gerllaw Carthago, gorchfygodd Gelimer, brenin y Fandaliaid. Enillodd
fuddugoliaeth arall ym mrwydr Ticameron, ac ildiodd Gelimer tua dechrau 534.

Yn 535 gyrrwyd Belisarius ar ymgyrch i geisio adennill tiriogaethau'r
Ymerodraeth Rufeinig yn y gorllewin. Glaniodd yn yr Eidal, oedd ym meddiant yr
Ostrogothiaid a chipiodd ddinas Rhufain yn 536, yna symudodd tua'r gogledd i
gipio Mediolanum (Milano heddiw) yna yn 540 Ravenna, prifddinas yr
Ostrogothiaid. Dywedir i'r Ostrogothiaid gynnig derbyn Belisarius fel Ymerawdwr
y Gorllewin; cymerodd yntau arno dderbyn y cynnig a defnyddio'r cyfle i gymeryd
brenin yr Ostrogothiaid yn garcharor. Yn ddiweddarach galwyd ef o'r Eidal i
wynebu ymgyrch Bersaidd yn Syria 541 -542).

Dychwelodd Belisarius i'r Eidal yn 544, lle roedd y sefyllfa wedi newid yn fawr,
a'r Ostrogothiaid dan eu brenin newydd Totila wedi adfenniannu gogledd yr Eidal,
yn cynnwys Rhufain. Llwyddodd Belisarius i ail-gipio Rhufain am gyfnod, ond
roedd yr ymerawdwr yn amau ei deyrngarwch, a galwyd ef yn ôl o'r Eidal, gyda
Narses yn cymeryd ei le.

Yn ystod teyrnasiad Justinianus yr adeiladwyd eglwys Hagia Sophia rhwng 532 a
537 yng Nghaergystennin, a ystyrir yn un o gampweithiau pensaernïaeth
Fysantaidd. Y penseiri oedd dau Roegwr, Antemios o Tralles ac Isidoros o
Miletus. Bu Justinianus hefyd yn gyfrifol am ail-ysgrifennu Cyfraith Rhufain, y
Corpus Juris Civilis sy'n parhau i fod yn sylfaen y gyfraith sifil mewn llawer o
wledydd. Rhoddwyd diwedd ar gynlluniau mwyaf uchelgeisiol Justinianus gan Bla
Justinianus, yn ôl pob tebyg y Pla Du, a darawodd yr ymerodraeth yn y 540au
cynnar gan achosi nifer fawr o farwolaethau. Cafodd Justinianus ei hun y pla,
ond roedd ef yn un o'r ychydig a lwyddodd i wella ohono. Ceir hanes y cyfnod yng
ngwaith yr hanesydd Procopius.

Olynwyd Justinianus gan Justinus II, mab ei chwar Vigilantia. Bu ef yn llawer
llai llwyddiannus fel ymerawdwr; cipiwyd yr Eidal gan y Lombardiaid yn 568, bu'n
ymladd yn aflwyddiannus yn erbyn yr Afariaid a chollodd Syria i'r Persiaid.
Erbyn diwedd ei deyrnasiad roedd yn dioddef o afiechyd meddyliol.

Dyrchafwyd Tiberius II Cystennin, oedd yn gyfaill i Justinus, yn gyd-ymerawdwr
yn 574 ar gyngor yr ymerodres Sophia, a bu'n rheoli'r ymerodraeth ar y cyd a hi
hyd ar farwolaeth Justinus, pan ddaeth yn ymerawdwr ar ei ben ei hun.
Gorchfygodd y Persiaid yn Armenia, a diogelwyd tiriogaethau'r ymerodraeth yn
Sbaen a Gogledd Affrica. Ni allodd atal y Slafiaid rhag ymosod ar y Balcanau.
Enwodd ei fab-yng-nghyfraith, Mauricius, fel ei olynydd ychydig cyn ei
farwolaeth yn 582; roedd sibrydion ei fod wedi ei wenwyno.

Eifeddodd Mauricius yr ymerodraeth ar gyfnod anodd, gyda thrafferthion ariannol,
yr angen i dalu arian i aral yr Afariaid rhag ymosod a'r rhyfel yn erbyn Persia
yn parhau. Gorchfygodd y Persiaid ger Dara yn 586. Ddwy flynedd yn ddiweddarach,
bu rhyfel catref ym Mhersia, a rhoddodd Mauricius fenthyg byddin i roi Chosroes
II ar yr orsedd. Enillodd rannau o Mesopotamia ac Armenia yn gyfnewid am ei
gymorth. Wedi cael heddwch ar ei ffîn ddwyreiniol, bu Mauricius yn ymladd yn y
Balcanau, gan ad-ennill Singidunum oddi wrth yr Afariaid yn 592; ac enillodd ei
gadfridog Priscus gyfres o fuddugoliaethau yn 593.

Yn 602, gorchymynodd yr ymerawdwr fod ei fyddin i dreulio'r gaeaf tu hwnt i Afon
Donaw, a dechreuodd gwrthryfel dan arweiniad Phocas. Bu terfysg yng
Nghaergystennin, a chymerwyd Mauricius yn garcharor wrth iddo geisio ffoi.
Llofruddiwyd ef ar 27 Tachwedd, 602; dywedir i'w dri mab gael eu lladd o flaen
ei lygaid yn gyntaf. Cyhoeddwyd Phocas yn ymerawdwr.

Achubodd Khosrau, brenin Persia, y cyfle i ddiddymu ei gytundeb a Mauricius ac
ail-gipio Mesopotamia. Roedd Phocas yn amhoblogaidd a bu nifer o gynllwynion yn
ei erbyn. Yn y diwedd, diorseddwyd ef gan Heraclius yn 610. Ymosododd y Persiaid
ar Asia Leiaf, gan gipio Damascus a Jeriwsalem a dwyn y Wir Groes i Ctesiphon.
Llwyddodd Heraclius i ddinistrio'r fyddin Bersaidd ger Ninefeh yn 627, a
dychwelyd y Wir Groes i Jeriwsalem yn 629. Roedd yr ymladd wedi gwanhau yr
ymerodraeth Fysantaidd a'r Persiaid fel ei gilydd, gan ei gwneud yn anodd iddynt
wrthsefyll y byddinoedd Arabaidd a ymosododd arnynt yn y blynyddoedd nesaf.
Gorchfygwyd y Bysantiaid gan yr Arabiaid ym Mrwydr Yarmuk yn 636, tra syrthiodd
Ctesiphon iddynt yn 634.

Heraclius oedd yr ymerawdwr cyntaf i ddefnyddio'r teitl Groeg Basileus
(Βασιλεύς) yn lle'r teitl Lladin traddodiadol Augustus, a dechreuwyd defnyddio
Groeg yn lle Lladin mewn dogfennau swyddogol. Roedd llawer o ddadleuon
diwinyddol rhwng y monoffisiaid a'r Chalcedoniaid, ac awgrymodd Heraclius
gyfaddawd, monotheletiaeth, a gyhoeddwyd mewn dogfen a roddwyd ar narthex eglwys
Hagia Sophia yn 638. Erbyn hyn roedd yr Arabiaid wedi cipio Syria a Palesteina,
a syrthiodd yr Aifft iddynt yn 642.

Llwyddodd Heraclius i sefydlu brenhinllin yr Heracliaid, a barhaodd hyd 711.
Olynwyd ef gan ei fab, a fu'n farw'n fuan wedyn, yna gan ei ŵyr Constans II.
Llofruddiwyd ef yn 668, a daeth ei fab, Cystennin IV i'r orsedd. Yn 670, cipiodd
yr Arabiaid Benrhyn Cyzicus ac yn 674 gosodasant ddinas Caergystennin ei hun dan
warchae. Gorfodwyd hwy i godi'r gwarchae ac encilio yn 678, yn rhannol oherwydd
arf newydd oedd wedi ei ddyfeisio gan y pensaer a mathenategydd Kallinikos, y
Tân Groegaidd a roddodd fantais fawr i'r ymerodraeth. Bu farw Cystennin yn 685,
ac olynwyd ef gan ei fab, Justinianus II. Cafodd ef nifer o fuddugoliaethau dros
yr Arabiaid ar y cychwyn, ond yn ddiweddarach collwyd Armenia iddynt yn 691 a
Carthago yn 697.

Yn raddol, collwyd gafael ar diriogaethau yn y dwyrain a'r gorllewin. Yn 717
daeth Leo III i'r orsedd. Bu Leo yng ngwasanaeth yr ymerawdwr Justinianus II,
yna apwyntiwyd ef yn stratēgos y thema Atolig gan yr ymerawdwr Anastasios II.
Pan ddiorseddwyd Anastasios II, gwnaeth Leo gynghrair ag Artabasdus, stratēgos y
theme Armeniac, yn erbyn yr ymerawdwr newydd, Theodosios III. Meddiannodd Leo
Gaergystennin a dod yn ymerawdwr yn 717.

Yn fuan wedyn daeth Caergystennin dan warchae gan fyddin Arabaidd Ummayad o
80,000 o wŷr wedi eu gyrru gan y Califf Sulayman ibn Abd al-Malik. Llwyddodd Leo
i amddiffyn y ddinas, a bu raid i'r Arabiaid encilio. Yn ddiweddarach enillodd
Leo nifer o fuddugoliaethau dros yr Arabiaid, yn enwedig Brwydr Akroinon yn 740.
Bu hefyd yn gyfrifol am ddiwygiadau cymdeithasol, gan droi'r taeogion yn
ddosbarth o denantiaid rhyddion.

Cefnogai Leo y mudiad eiconoclastig, oedd yn gwrthwynebu'r defnydd o ddelwau
mewn addoliad. Rhwng 726 a 729 cyhoeddodd nifer o orchymynion yn gwahardd y
defnydd o ddeilau ac eiconau. Bu cryn dipyn o wrthwynebiad i hyn.

Adferwyd y defnydd o eiconau mewn addoliad gan yr ymerodres Irene (797-802).
Ganed Irene yn Athen, a daethwwyd a hi i Gaergystennin fel merch amddifad gan yr
ymerawdwr Cystennin V. Yn 769 priododd fab Cystennin V, Leo IV. Yn 771 cafodd
Irene a Leo fab, a ddaeth yn ymerawdwr fel Cystennin VI pan fu farw Leo IV yn
780. Oherwydd ei oed, gweithredai Irene fel rheolwr y deyrnas. Llwyddodd i
orchfygu nifer o wrthryfeloedd yn ei herbyn, a bu'n ymladd yn erbyn y
Ffranciaid, a gipiodd Istria a Benevento yn 788, ac yn erbyn y Califfiaid
Abbasaidd Al-Mahdi a Harun al-Rashid.

Wrth i Gystennin VI ddod yn hŷn, daeth yn anfodlon fod y grym yn nwylo ei fam.
Bu gwrthryfel yn 790, pan gyhoeddodd milwyr y gard Armenaidd Cystennin fel unig
ymerawdwr. Yn 797 cymerodd Irene ei mab yn garcharor, a'i ddallu. Bu farw o'i
anafiadau rai dyddiau'n ddiweddarach. Nid oedd Pab Leo III yn barod i gydnabold
merch fel rheolwr, ac yn 800 coronodd Siarlymaen fel Ymerawdwr Glân Rhufeinig.
Gwaethygodd hyn y berthynas rhwng yr Eglwys Gatholig a'r Eglwys Uniongred, er y
dywedir i Irene gynnig priodi Siarlymaen.

Yn 802, bu cynllwyn yn ei herbyn, a daeth Nikephoros I yn ymerawdwr. Alltudiwyd
Irene i ynys Lesvos, lle gorfodwyd hi i ennill ei chynhaliaeth trwy nyddu. Bu
farw y flwyddyn wedyn.

Dechreuodd sefyllfa'r ymerodraeth wella o ganlyniadau i newidiau a wnaed yn
ystod teyrnasiad yr ymerawdwr Mihangel III (842–867) gyda chymorth cynghorydd ei
wraig, Theoktistos, a wnaeth lawr i wella'r sefyllfa economaidd. Dilynwyd ef ar
yr orsedd gan Basileios I (867–886), sylfaenydd y frenhinllin Facedonaidd. Erbyn
hyn roedd y mudiad eiconoclastig wedi gwanhau yn fawr, felly roedd llai o
ymryson crefyddol.

Dechreuodd rhyfel rhwng yr ymerodraeth a Simeon I, ymerawdwr Bwlgaria pan
ymyrrodd Leo VI a marsiandïwyr Bwlgaraidd yn yr ymerodraeth. Ymosododd Simeon ar
y Bysantiaid, gan ennill buddugoliaeth fawr, ond bu raid iddo encilio i ddelio
ag ymosodiad gan y Magyar. Cytunwyd i gadoediad yn 895. Gorchfygodd Simeon y
Magyar yn 896, cyn ymosod ar y Bysantiaid eto a'u gorchfygu ym Mrwydr
Bulgarophygon. Gosododd Gaergystennin dan warchae, ond llwyddodd Leo VI i
amddiffyn y ddinas, yn rhannol trwy roi arfau i garcharorion Arabaidd i ymnladd
yn erbyn y Bwlgariaid. Gwnaed cytundeb heddwch, gyda'r Ymerodraeth Fysantaidd yn
talu teyrnged flynyddol i Simeon.

Pan fu farw Leo VI yn 912, gwrthododd ei frawd Alexander, oedd yn rhaglaw dros
fab Leo, Cystennin VII, dalu'r deyrnged flynyddol. Ymosododd Simeon ar yr
Ymerodraeth Fysantaidd eto, gan obeithio gwireddu ei uchelgais o gipio
Caergystennin. Bu farw Alexander yn 913, a bu terfysgoedd yng Nghaergystennin.
Perswadidwyd Simeon i wneud cytundeb heddwch gan y Patriarch Nicholas; cytunwyd
i dalu'r deyrned a bod Cystennin VII i briodi un o ferched Simeon, a fyddai'n
cael ei gydnabod yn swyddogol gan y Patriarch fel Ymerawdwr Bwlgaria.

Bu rhyfel arall rhwng Simeon a'r Bysantiaid yn 917, pan ymosododd byddin
Fysantaidd dan Leo Phokas ar Fwlgaria. Gorchfygodd Simeon hwy ym Mrwydr
Anchialos, gan ladd nifer mawr ohonynt. Yn dilyn y frwydr yma, aeth y cadfridog
Romanos Lekapenos i Gaergystennin, lle roedd yr ymerodres Zoe Karvounopsina yn
rheoli ar ran yr ymerawdwr ieuanc Cystennin VII. Llwyddodd Romanos i ennill grym
oddi wrth Zoe a'i chefnogwr Leo Phokas, ac yn mis Mai 919 priododd ei ferch
Helena Lekapene a Chystennin. Ym mis Rhagfyr 920 cyhoeddwyd Romanos yn
gyd-ymerawdwr fel Romanos I Lekapenos, gan ddod yn rheolwr yr ymerodraeth.
Parhaodd yr ymladd yn erbyn y Bwlgariaid am rai blynyddoedd, Simeon yn cipio
Adrianople yn 921. Cyfarfu Simeon a Romanos yn 924 a gwnaed cytundeb heddwch.

Wedi marwolaeth Simeon yn 927, gwnaed cytundeb heddwch a'r Bwlgariaid a barhaodd
am ddeugain mlynedd. Gyrrodd Romanos ei gadfridog Ioan Kourkouas i ymgyrchu yn y
dwyrain yn erbyn llinach yr Abbasid, ac enillodd Ioan frwydr bwysig ym Melitene
yn 934, gan gipio'r ddinas. Yn 941 ymosodwyd ar Gaergystennin gan Rus Kiev, ond
gorchfygwyd hwy gan Ioan Kourkouas ac yn 944 gwnaed cytundeb heddwch ag Igor I,
tywysog Kiev. Yn 943 bu Kourkouas yn ymgyrchu yng ngogledd Mesopotamia, a bu'n
gwarchae ar Edessa yn 944.

Yn ei henaint, aeth Romanos i boeni am farn ddwyfol oherwydd iddo gymeryd yr
orsedd oddi wrth Cystennin VII. Roedd ei feibion, Steffan a Cystennin, yn poeni
y byddai Romanos yn gadael i Gystennin VII ei olynu yn hytach na hwy, ac yn
Rhagfyr 944 cymerasant eu tad i'r ddalfa a'i orfodi i fynd yn fynach ar Ynysoedd
y Tywysogion. Fodd bynnag, roedd pobl Caergystennin o blaid Cystennin VII, a
gyrrwyd hwythau i alltudiaeth.

Bu farw'r ymerawdwr Romanos II yn 963, pan nad oedd ei fab hynaf ond pump oed.
Ail-briododd ei wraig, Theophano, ag un o gadfridogion Romanos, a ddaeth yn
ymerawdwr fel Nikephoros II Phokas. Llofruddiwyd Nikephoros yn 969, a daeth
cadfridog arall, Ioan I Tzimiskes, yn ymerawdwr. Erbyn iddo ef farw ar 10
Ionawr, 976, roedd mab hynaf Romanos II yn ddigon hen i ddod i'r orsedd fel
Basileios II.

Roedd Basileios yn filwr galluog, a bu'n ymladd llawer yn erbyn yr Arabiaid,
oedd yn gwarchae ar Aleppo ac yn bygwth Antioch. Enillodd Basileios nifer o
fwydrau yn eu herbyn yn Syria yn 995, gan anrheithio dinasoedd cyn belled a
Tripoli ac ychwanegu'r rhan fwyaf o Syria at yr ymerodraeth. Bu'n ymladd llawer
yn erbyn Samuil, ymerawdwr Bwlgaria hefyd, gan warchae ar Sredets (Sofia) yn
986. Methodd gipio'r ddinas, a gorchfygwyd ef ym Mrwydr Trayanovi Vrata ar y
ffordd yn ôl i Thrace. Collwyd Moesia i'r Bwlgariaid am gyfnod, ond gallodd
Basileios ei hennill yn ôl yn 1001 - 1002. Cipiodd Skopje yn 1003 a Durazzo yn
1005. Ar 29 Gorffennaf, 1014, enillodd Basileios fuddugoliaeth fawr dros y
Bwlgariaid ym Mrwydr Kleidion. Dywedir iddo gymeryd 15,000 o garcharorion, a
dallu 99 o bob cant ohonynt. Ildiodd Bwlgaria yn derfynol yn 1018, ac yn
ddiweddarach ildiodd y Serbiaid hefyd, gan ddod a ffîn yr ymerodraeth at Afon
Donaw am y tro cyntaf mewn pedair canrif. Bu hefyd yn ymladd yn erbyn y Khazar,
a chipiodd dde y Crimea oddi wrthynt.

Yn ddiweddarach, bu'n ymladd yn erbyn y Persiaid, gan ennill Armenia yn ôl i'r
ymerodraeth am y tro cyntaf ers dwuy ganrif. Concrwyd rhan o dde yr Eidal hefyd,
a phan fu Basileios farw ar 15 Rhagfyr 1025, roedd ar ganol cynllunio ymgyrch i
ad-ennill ynys Sicilia.

Cyhaeddodd y Sgism Fawr, ymraniad yr Eglwys Uniongred Ddwyreiniol a'r Eglwys
Gatholig oddi wrth ei gilydd, ei uchafbwynt cyntaf yn 1054 pan ysgymunwyd y
patriarch Cerularius o Gaergystennin (1043 - 1058) gan y Pab am iddo feirniadu
gwyryfdod fynachaidd orfodol y Gorllewin a defnyddio bara heb ei godi yn yr
offeren fel arferion hereticaidd.

Yn 1068 daeth Romanos IV Diogenes yn gyd-ymerawdwr gyda Mihangel VII,
Konstantios Doukas, ac Andronikos Doukas, ond ganddo ef yr oedd y pwer.
Ymladdodd dair ymgyrch lwyddiannus yn erbyn y Twrciaid Seljuk, gan eu gyrru tu
draw i Afon Ewffrates yn 1068 - 1069. Yn 1071 dechreuodd ymgyrch arall yn erbyn
dinas Manzikert. Wedi rhai llwyddiannau ar y dechrau, gorchfygwyd Romanos ym
Mrwydr Manzikert ar 26 Awst, 1071. Cymerwyd Romanos yn garcharor gan y Swltan
Alp Arslan. Rhyddhawyd ef yn gyfnewid am dâl sylweddol.

Cymerodd gelynion Romanos yng Nghaergystennin fantais ar hyn i gynllwynio yn ei
erbyn. Ymosodwyd arno gan Cystennin ac Andronikos Doukas, meibion Ioan Doukas.
Gosodwyd gwarchae arno mewn caer yn Cilicia, ac ildiodd Romanos gan addo encilio
i fynachlog. Dallwyd ef ar 29 Mehefin, 1072) a'i alltudio i Ynys Proti. Bu farw
o'i glwyfau yn fuan wedyn.

Tua 1081, ymosododd y Normaniaid dan Robert Guiscard ar ardal Dyrrhachium. Pan
gynullwyd y fyddin i'w gwrthwynebu, perswadiwyd Alexios Komnenos, nai y
cyn-ymerawdwr Isaac I Komnenos, i ymuno a chynllwyn yn erbyn yr ymerawdwr
Nikephoros III, a chyhoeddwyd ef yn ymerawdwr gan ei filwyr. Cipiodd y fyddin
ddinas Caergystennin ar 1 Ebrill 1081, gan orfodi Nikephoros III i ymddeol i
fynachlog, a daeth Alexios ym ymerawdwr fel Alexios I.

Bu raid i Alexios ymladd yn barhaus yn ystod ei deyrnasiad o 37 mlynedd. Cipiwyd
Dyrrhachium gan Robert Guiscard a'i fab Bohemund). Llwyddodd Alexios i oresgyn y
perygl, yn rhannol trwy roi 360,000 o ddarnau aur i Harri IV, yr Ymerawdwr Glan
Rhufeinig, i ymosos ar y Normaniaid yn yr Eidal. Bu Alexios hefyd yn ymladd yn
Thrace, yn erbyn gwrthryfel y sectau Bogomil a'r Pauliciaid, a bu ymosodiadau
gan y Pecheneg. Gyda chymorth y Cumaniaid llwyddodd Alexios i orchfygu'r
Pechenegs yn Levounion yn Thrace yn 1091.

Gyrrodd Alexios lysgenhadon at y Pab Urban II i ofyn am gymorth yn erbyn y
Twrciaid. Ei fwriad oedd cael milwyr hur o'r gorllewin, ond yn ddiweddarach y
flwyddyn honno, pregethodd y Pab yr angen am Groesgad, a dechreuodd y Groesgad
Gyntaf. Pan gyrhaeddodd prif fyddin y croesgadwyr i Gaergystennin, llwyddodd
Alexios i'w defnyddio i ennill nifer o diriogaethau yn ôl i'r ymerodraeth.
Ildiodd Nicaea i'r ymerawdwr yn 1097, ac wedi buddugoliaeth ym Mrwydr Dorylaeum,
adfeddiannodd ran helaeth o orllewin Asia Leiaf.

Dilynwyd Alexios gan ei fab Ioan II Komnenos, a deyrnasodd hyd 1143. Heblaw bod
yn enwog am ei dduwioldeb ac am ei gyfiawnder, roedd Ioan yn gadfridog galluog,
a pharhaodd waith ei dad i adfer yr ymerodraeth yn dilyn Brwydr Manzikert,
hanner canrif ynghynt. Arweiniodd ymgyrchoedd yn erbyn y Pecheneg yn y Balcanau
ac yn erbyn y Twrciaid yn Asia Leiaf. Llwyddodd i ad-ennill llawer o'r
tiriogaethau a gollwyd i'r Twrciaid, gan ymestyn ffîn yr ymerodraeth o Afon
Maeander yn y gorllewin cyn belled a Cilicia a Tarsus yn y gorllewin. Arweiniodd
fyddin Gristnogol oedd yn cynnwys gwladwriaethau'r croesgadwt i Balesteina, ond
bu raid iddo encilio pan wrthododd y croesgadwyr ymladd.

Olynydd Ioan oedd ei bedwerydd mab, Manuel I Komnenos, fu'n ymgyrchu yn y
dwyrain a'r gorllewin. Gwnaeth gynghrair a Theyrnas Jeriwsalem a gyrrodd lynges
fawr i gymeryd rhan mewn ymosodiad ar yr Aifft. Ymestynnodd ei awdurdod dros
wladwriaethau'r croesgadwyr, gyda Raynald, Tywysog Antioch ac Amalric, brenin
Jeriwsalem yn gwneud cytundebau oedd yn cydnabod ei awdurdod. Gyrrodd fyddin i'r
Eidal yn 1155, ond bu raid iddi encilio oherwydd anghydfod gyda'i gyngheiriaid.
Ymosododd ar Deyrnas Hwngari yn 1167, gan orchfygu'r Hwngariaid ym Mrwydr
Sirmium. Erbyn 1168 roedd bron y cyfan o arfordir dwyreiniol y Môr Adriatig yn
nwylo'r ymerodraeth. Gwnaeth nifer o gytundebau a'r Pab ac a theyrnasoedd
Cristionogol y gorllewin, a llwyddodd i sicrhau fod byddinoedd yr Ail Groesgad
yn mynd trwy ei diriogaethau heb drafferth. Yn y dwyrain, gorchfygwyd ef gan y
Twrciaid ym Mrwydr Myriokephalon yn 1176, ond llwyddodd ei gadfridog, Ioan
Vatatzes, i adfer y sefyllfa.

Wedi marwolaeth Manuel, dechreuodd grym yr ymerodraeth edwino. Dilynwyd ef ar yr
orsedd gan Alexius II Komnenos (1180 - 1183) ac (Andronicus I Komnenos (1183 -
1185), yr olaf o frenhinllin y Konmeniaid. Daeth Isaac II Angelus yn ymerawdwr
yn 1185 ond diorseddwyd ef yn 1195.

Bwriad y Bedwaredd Groesgad (1202 - 1204) oedd cipio Jeriwsalem oddi wrth luoedd
Islam, gan ymosod trwy yr Aifft. Yn 1198 daeth Pab Innocent III yn Bab, a
dechreuodd bregethu'r angen am groesgad arall. Gyda chymorth pregethu Fulk o
Neuilly, codwyd byddin o groesgadwyr. Etholwyd Thibaut III, Cownt Champagne yn
arweinydd yn 1199, ond bu ef farw yn 1200 a chymerwyd ei le gan Eidalwr,
Boniface o Montferrat. Gyrrodd yr arweinwyr lysgenhadon at Fenis a Genoa i
geisio trefnu llongau, a chytunodd Fenis i gludo'r croesgadwyr.

Cychwynnodd y mwyafrif o'r croesgadwyr o Fenis yn Hydref 1202; y rhan fwyaf
ohonynt o Ffrainc. Cychwynnodd rhai o borthladdoedd eraill, megis Marseilles a
Genoa. Roedd Fenis wedi gofyn am 85,000 o farciau arian am eu cludo, ond dim ond
51,000 y gallai'r croesgadwyr ei dalu. Oherwydd hyn, roedd gwŷr Fenis yn chwilio
am gyfle i ad-ennill eu colledion ariannol. Yn dilyn yr ymosodiadau ar dramorwyr
yng Nghaergystennin yn 1182, roedd marsiandïwyr Fenis wedi eu gorfodi i adael y
ddinas. Oherwydd hyn, roedd y Fenetiaid a'u Doge Dandolo yn elyniaethus i
Gaergystennin. Awgrymodd Dandolo y dylai'r croesgadwyr dalu'r gweddill o'u dyled
trwy ymosod ar borthladd Zara yn Dalmatia (Zadar yn Croatia heddiw), oedd yn
rhan o'r Ymerodraeth Fysantaidd.

Daeth y croesgadwyr i gysylltiad a'r tywysog Bysantaidd Alexius Angelus, mab yr
ymerawdwr Isaac II Angelus oedd wedi ei ddiorseddu'n ddiweddar. Roedd Alexius yn
alltud yn llys Philip o Swabia, a chynigiodd arian a milwyr i'r croesgadwyr pe
baent yn ymosod ar Gaergystennin, diorseddu'r ymerawdwr Alexius III Angelus a
rhoi Isaac II yn ôl ar yr orsedd.

Cyrhaeddodd y croesgadwyr ddinas Caergystennin, oedd a phoblogaeth o 150,000 yr
adeg yma, gyda garsiwn o 30,000. Cipiwyd Chalcedon a Chrysopolis, cyn iddynt
ymosod ar Gaergystennin ei hun. Llosgwyd rhan o'r ddinas a ffôdd Alexios III.
Dychwelwyd Isaac II i'r orsedd gyda'i fab Alexius yn gyd-ymerawdwr fel Alexios
IV. Cafodd Alexios drafferth i godi'r arian yr oedd wedi ei addo i'r
croesgadwyr, a bu raid dinistrio llawer o eiconau i gael yr aur a'r arian
ohonynt. Gwaethygodd y berthynas rhwng trigolion Caergystennin a'r croesgadwyr,
a bu tân arall a losgodd ran helaeth o'r ddinas. Gwrthryfelodd Alexius Ducas, a
diorseddodd Alexios IV a'i ladd, gan ddod i'r orsedd ei hun fel Alexius V; bu
farw Isaac yn fuan wedyn.

Mynnodd y croesgadwyr a'r Fenetiaid fod yr ymerawdwr newydd yn cadw at y
cytundeb a'i ragflaenydd, ond gwrthododd. Ymosododd y croesgadwyr ar y ddinas
eto, ac ar 12 Ebrill 1204, cipiwyd y ddinas wedi ymladd ffyrnig. Anrheithiwyd
Caergystennin yn llwyr; dywedir i werth 900,000 o farciau arian gael ei gymeryd
o'r ddinas.

Gosododd y croesgadwyr Baldwin o Fflandrys ar yr orsedd, a rhannwyd yr
Ymerodraeth. Y pwysicaf o'r rhannau oedd Ymerodraeth Nicaea dan Theodore
Lascaris, Ymerodraeth Trebizond ac Unbennaeth Epirus.

Yn fuan ar ôl marwolaeth yr ymerawdwr Theodore II Doukas Laskaris, llywodraethwr
Ymerodraeth Nicaea, yn 1258, daeth Mihangel VIII Palaiologos yn raglaw dros yr
ymerawdwr ieuanc Ioan IV Doukas Laskaris, yna yn 1259 yn gyd-ymerawdwr. Ar 25
Gorffennaf, 1261, llwyddodd cadfridog Mihangel VIII, Alexios Strategopoulos, i
ennill dinas Caergystennin yn ôl oddi wrth olynwyr y croesgadwyr, gan ail-greu'r
Ymerodraeth Fysantaidd. Yn Awst yr un flwyddyn, dallwyd Ioan IV, a'i yrru i
fynachlog.

Llwyddodd Mihangel VIII i orchfygu Epirus, a bu llawer o ymladd yn erbyn y
gelynion oedd yn ei hamgylchynu, ond roedd yr ymerodraeth wedi ei gwanychu'n
fawr gan ddigwyddiadau'r blynyddoedd cynt. Parhaodd yr ymladd dan Andronikos II
a'i ŵyr Andronikos III, ond roeddynt yn gorfod dibynnu'n drwm ar filwyr hur.

Erbyn hyn yr Ymerodraeth Ottoman oedd y bygythiad mwyaf i'r Bysantiaid. Collwyd
y rhan fwyaf o Asia Leiaf, ac yn 1354 dinistriwyd y gaer yn Gallipoli gan
ddaergryn, gan alluogi'r Twrciaid i groesi i Ewrop. Enillasant fuddugolaeth ym
Mrwydr Kosova a daethant i reoli'r rhan fwyaf o'r Balcanau. Collwyd mwy o
diriogaethau, a gostyngodd poblogaeth Caergystennin yn sylweddol iawn.

Ar 2 Ebrill, 1453, gosododd byddin y Swltan Ottomanaidd Mehmed II ddinas
Caergystennin dan warchae. Wedi gwarchae o ddau fis, syrthiodd y ddinas ar 29
Mai, 1453. Yr olaf a welwyd o'r ymerawdwr olaf, Cystennin XI Palaiologos, oedd
cip arno taflu ei regalia ymerodrol i ffwrdd ac ymuno yn yr ymladd wedi i'r
gelyn ddod dros y muriau.



https://cy.wikipedia.org/wiki/Yr_Oesoedd_Canol

Cyfnod hanesyddol sy'n ymestyn yn fras o gwymp yr Ymerodraeth Rufeinig ar
ddiwedd y 4g i gyfnod y Dadeni a chychwyn y Diwygiad Protestannaidd (1515) yw'r
Oesoedd Canol (neu'r Oesau Canol/Canol Oesoedd). Fe'i rhagfleinir yn hanesiaeth
draddodiadol Ewrop gan y cyfnod Clasurol (Gwareiddiad Rhufain a Groeg yr Henfyd)
ac fe'i olynir gan y Dadeni Dysg a'r Cyfnod Diweddar, sy'n parhau hyd heddiw.

Yn naturiol mae hyd y cyfnodau hyn yn amrywio cryn dipyn o wlad i wlad.
Defnyddir y term i ddisgrifio cyfnodau cyffelyb yn hanes gwledydd eraill hefyd,
yn arbennig yn achos gwledydd Gogledd Affrica, y Dwyrain Canol ac Asia.

Ar ôl cwymp Ymerodraeth Rhufain yr oedd hi'n gyfnod ansefydlog iawn yn Ewrop.
Roedd pobl o sawl rhan o'r byd yn symud trwy'r cyfandir ac felly roedd y
gymdeithas yn newid. Ar wahân i'r anhrefn ar ôl i'r Mongoliaid ddod i Ewrop,
roedd y sefyllfa yn gwella ar ôl 1000.

Roedd yr Oesoedd Canol yn gyfnod o afiechydon mawr hefyd, gyda'r Pla Du yn lladd
tuag 1/3 o boblogaeth Ewrop yn y 14g.

Anturiaethau milwrol gan Wledydd Cred (gwledydd Cristnogol gorllewin Ewrop) a
drefnid yn bennaf er mwyn adfeddiannu lleoedd cysegredig Palesteina oddi ar y
Mwslemiaid oedd y Croesgadau, a hynny rhwng 1095 a diwedd y 13eg ganrif.
Cydnabyddir saith croesgad hanesyddol ond mae eu diffinio felly yn tueddu i
anwybyddu'r ffaith fod hon yn broses barhaol gyda'r croesgadau "swyddogol" yn
cynrychioli penllanw neu drobwynt yn ei hanes. Roedd croesgadu yn digwydd yn
nwyrain Ewrop hefyd, yn erbyn "paganiaid" y Baltig.

Ymladdwyd y Croesgadau yn y Lefant yn bennaf, yn enwedig ym Mhalesteina a Syria
ond hefyd yn yr Aifft ac Asia Leiaf. Nid y Mwslemiaid yn unig a ddioddefodd.
Creuwyd cryn anhrefn yn yr Ymerodraeth Fysantaidd a gyfranodd yn y pen draw at
gwymp yr ymerodraeth Gristnogol honno. Pan gyrhaeddwyd Caersalem bu cyflafan
erchyll ar Iddewon y ddinas a lladdwyd miloedd o bobl diniwed gan y milwyr
buddugoliaethus.

Ar yr ochr bositif, agorodd y Croesgadau ffenestr newydd i'r Gorllewin ar ddysg
y Groegiaid. Daeth llawysgrifau o weithiau gan Aristotlys ac eraill i orllewin
Ewrop ac roedd hyn yn sail i'r adfywiad dysg a welid yn ystod y Dadeni.
Cyfoethogwyd Ewrop gan mathemateg y Mwslemiaid yn ogystal, yn arbennig ym maes
algebra (oedd yn ddiarth i Ewropeiaid cyn hynny).



https://cy.wikipedia.org/wiki/Y_Ddraig_Goch

Y Ddraig Goch yw prif symbol cenedlaethol Cymru, sydd i'w weld ar faner
genedlaethol y wlad (a adnabyddir ar lafar fel "Y Ddraig Goch"). Ceir sawl
chwedl am y Ddraig Goch, o'r Oesoedd Canol Cynnar ymlaen. Cysylltir y ddraig â
Dinas Emrys yn Eryri ac mae ei gwreiddiau fel symbol o'r Cymry a'u gwlad yn hen.

Yn y chwedl Cymraeg Canol Cyfranc Lludd a Llefelys, a gyfrifir fel rheol yn un
o'r Mabinogion, mae'r ddraig goch yn ymladd â draig wen sy'n ceisio goresgyn
Ynys Brydain. Mae sgrechiadau'r ddraig honno yn peri i wragedd feichiog golli eu
plant ac yn troi anifeiliad a phlanhigion yn anffrwythlon. Â Lludd, brenin y
Brythoniaid, i geisio cymorth ei frawd doeth Llefelys yn Ffrainc. Mae Llefelys
yn dweud wrtho i gloddio twll yng nghanol Ynys Brydain, ei lenwi â medd, a'i
orchuddio â llen. Gwna Lludd hyn, ac mae'r ddwy ddraig yn yfed y fedd ac yn
syrthio i gysgu. Mae Lludd yn eu dwyn a'u carcharu, wedi eu lapio yn y llen o
hyd, yn Ninas Emrys yn Eryri.

Mae Nennius yn ail-gydio yn y chwedl yn ei Historia Brittonum (tua dechrau'r
9fed ganrif). Mae'r dreigiau dan Ddinas Emrys o hyd pan ddaw'r brenin Gwrtheyrn
yno, ar ffo ar ôl Brad y Cyllyll Hirion, a cheisio codi castell. Ond mae'n
syrthio bob nos. Ymgynghora Gwrtheyrn a'i ddoethion, sy'n ei gynghori i gael hyd
i fachgen heb dad naturiol, a'i aberthu ar y graig. Mae negeswyr Gwrtheyrn yn
cael hyd i fachgen (a enwir yn Fyrddin mewn fersiynau diweddarach) yng
Nghaerfyrddin. Ar ôl clywed am ei dynged, mae'r bachgen rhyfeddol yn dweud wrth
Wrtheyrn gwir ystyr y dreigiau sy'n ei boeni. Mae Gwrtheyrn yn cloddi'r graig ac
yn rhyddhau'r dreigiau. Maent yn parhau i gwffio nes bod y ddraig goch wedi
gorchfygu'r ddraig wen. Yna mae'r bachgen yn esbonio wrth y brenin fod y ddraig
wen yn cynrychioli'r Eingl-Sacsoniaid (cyndeidiau'r Saeson) a bod y ddraig goch
yn cynrychioli'r Brythoniaid, cyndeidiau'r Cymry.

Ceir ymhelaethiad rhamantus ar yr un chwedl gan Sieffre o Fynwy yn ei Historia
Regum Britanniae (dechrau'r 12eg ganrif), lle portreadir y ddraig goch fel
arwydd sy'n darogan dyfodiad Arthur fel Mab Darogan. Ceir nifer o gyfeiriadau at
y ddraig yng ngherddi brud y cyfnod yn ogystal.

Gelwir sawl arwr yn "ddragon" fel trosiad am ryfelwr nerthol yng ngwaith beirdd
yr Oesoedd Canol. Ceir enghraifft yn enw Uthr Bendragon, tad Arthur.

Gorymdeithiodd byddin Owain Glyndŵr dan faner yn cynnwys draig aur ar gefndir
gwyn pan ymosododd ar gastell Caernarfon yn 1401.

Pan laniodd Harri Tudur ym Mhenfro yn 1485, cododd baner gyda llun o ddraig goch
Cadwaladr Fendigaid ar faes gwyrdd a gwyn arno, a ddaeth i gynrychioli Tŷ'r
Tuduriaid, a raliodd nifer o Gymry ato ar ei ffordd i Faes Bosworth. Cynwyswyd y
Ddraig Goch yn arfbais y Tuduriaid wedyn.

O ddechrau'r 19g ymlaen, daeth y Ddraig Goch i fri cenedlaethol eto ac fe;i
defnyddwyd gan sawl cymdeithas gwladgarol ac fel arwydd cyffredinol o Gymru a'r
Cymry.

Yn 1953, mabwysiadodd y Swyddfa Gymreig yr arwyddair "Y ddraig goch ddyry
cychwyn" ar ei arwyddlun brenhinol. Ni wyddys pwy a gynghorodd y Swyddfa Gymreig
i wneud hynny, ond mae'r llinell, sy'n dod o gerdd gan y bardd Deio ab Ieuan Du,
yn cyfeirio at darw yn hytrach na draig, a'r "cychwyn" yw'r weithred o genhedlu
gyda buwch yn yr un cae.



https://cy.wikipedia.org/wiki/Y_Carib%C3%AE

Rhanbarth o'r Amerig sy'n cynnwys Môr y Caribî, ei ynysoedd, a'r arfordiroedd
cyfagos yw'r Caribî (Ffrangeg: Caraïbe, Antilles; Iseldireg: Cariben, Caraïben,
Antillen; Saesneg: Caribbean; Sbaeneg: Caribe). Lleolir yn ne-ddwyrain Gogledd
America, i ddwyrain Canolbarth America, ac i ogledd-orllewin De America.

Mae'r ardal, a leolir yn bennaf ar y Blât Garibïaidd, yn cynnwys mwy na 7000 o
ynysoedd, ynysigiau, riffiau, a chaion. Mae India'r Gorllewin yn cynnwys yr
Antilles, a rannir yn Antilles Fwyaf sy'n arffinio'r môr ar y gogledd ac
Antilles Leiaf ar y de a'r dwyrain (yn cynnwys Antilles Gysgodol), a'r Bahamas.
Lleolir Bermiwda ymhellach yng ngogledd Môr yr Iwerydd, ond mae'n rhan o India'r
Gorllewin.

Yn ddaearwleidyddol, ystyrir India'r Gorllewin fel isranbarth o Ogledd America a
rhannir yn 28 o diriogaethau yn cynnwys gwladwriaethau sofranaidd, adrannau
tramor, a tiriogaethau dibynnol. Rhwng 1958 a 1962, bu wladwriaeth o'r enw
Ffederasiwn India'r Gorllewin oedd yn cynnwys deg tiriogaeth Caribïaidd Saesneg.



https://cy.wikipedia.org/wiki/Y_Blaid_Geidwadol_(DU)

Mae'r Blaid Geidwadol ac Unoliaethol (Saesneg:The Conservative and Unionist
Party) yn blaid wleidyddol canol-dde yn y Deyrnas Unedig. Fe'i hadnabyddir hefyd
fel Y Blaid Geidwadol, Ceidwadwyr, y Blaid Doriaidd neu'n llai ffurfiol Torïad.

Sefydlwyd y blaid yn ei ffurf bresennol pan unodd gyda'r 'y Rhyddfrydwyr
Unoliaethol' (Liberal Unionist Party) a newidiwyd yr enw i 'Blaid Geidwadol ac
Unoliaethol', sy'n parhau i fod yr enw syddogol a chyfreithiol. Yn hanesyddol
fe'i hystyrir yn brif blaid yr asgell dde gymhedrol. Yn 2014 roedd ganddi fwy o
Aelodau Seneddol yn Nhŷ'r Cyffredin ac yn llywodraethu mewn clymbaid gyda'r
Rhyddfrydwyr Democrataidd. Yn ystod yr 20g, hi oedd un o'r ddwy blaid gryfaf;
bu'n llywodraethu am 57 mlynedd, gan gynnwys dan arweinyddiaeth Winston
Churchill (1940–45, 1951–55) a Margaret Thatcher (1979–90). Erbyn diwedd yr
20fed ganrif, y Ceidwadwyr hefyd oedd y prif wrthwynebydd i'r Senedd Ewropeaidd.

Yn Etholiad Cyffredinol 1997 collodd y blaid bob un o'i seddi yng Nghymru, ond
yn Etholiad Cyffredinol 2005, fe ailgipiwyd tair ohonynt.

Yn dilyn Etholiad Cynulliad Cenedlaethol Cymru, 2007, bu gan y blaid 12 o'r 60
sedd; erbyn 2013 hi oedd ail blaid fwyaf Cymru (o ran nifer yr aelodau
seneddol), gyda Phlaid Cymru'n drydedd.



https://cy.wikipedia.org/wiki/Tyrceg

Iaith a siaredir yn Nhwrci a chan leiafrifoedd yng ngwledydd eraill a fu'n rhan
o Ymerodraeth yr Otomaniaid yw Tyrceg (hefyd: Twrceg). Mae'r iaith yn perthyn i
gangen ddeheuol (Orghuz) o deulu'r ieithoedd Tyrcaidd, sydd yn ei dro yn gangen
o'r ieithoedd Altaidd (sylwer bod anghytundeb ymhlith ieithyddion am berthynas
Tyrceg â theuluoedd ieithyddol eraill).

Daeth yr iaith i'w diriogaeth bresennol yn Asia Leiaf, y Balcanau a'r Dwyrain
Canol yn y 13g a'r 14g gyda goresgyniad y llwythau Tyrcaidd a fudodd o
Ganolbarth Asia. Hyd at ddechrau'r 20g ysgrifennid Tyrceg yn yr ysgrifen Arabeg,
ond yn 1929 fe'i newidiwyd ar orchymyn Mustafa Kemal Atatürk ac heddiw mae'n
defnyddio gwyddor Rufeinig ac mae gramadeg yr iaith safonol wedi'i symleiddio
a'i rheoleiddio'n sylweddol.

Yn ôl cyfrifiad Bwlgaria 2001, mae 762,516 o bobl yn siarad Tyrceg fel mamiaith
ym Mwlgaria (9.6% o'r boblogaeth). Mae mwyafrif y siaradwyr Tyrceg yn byw yn
ardaloedd Kardzhali (yn ne Bwlgaria) a Razgrad (yn y gogledd-ddwyrain). Tyrceg
yw iaith y mwyafrif yn nwyrain Cyprus yn ogystal.



https://cy.wikipedia.org/wiki/Teledu

Peiriant telathrebu y gellir edrych a gwrando ar luniau symudol, fideo, raglenni
a ffilmiau drwyddo yw teledu. Gall y gair gyfeirio at y "bocs" ei hun neu at y
cynnwys, sef y rhaglenni. yn draddodiadol, cânt eu darlledu o drosglwydydd i
erial a gysylltwyd i'r teledu (teledu "terrestial"); erbyn 2004 roedd 21.4% o
holl gartrefi gwledydd Prydain yn derbyn teledu lloeren. Erbyn 2012, gyda
datblygiad technoleg band-llydan, roedd y teledu clyfar yn galluogi cyfuno'r gwe
fyd-eang ochr yn ochr â'r rhaglenni traddodiadol hyn.

Ar ôl datblygiad radio fe weithiodd sawl dyfeisiwr i ddatblygu ffordd o
ddarlledu lluniau gyda'r sŵn. Un nodweddiadol ym Mhrydain oedd yr albanwr John
Logie Baird. Yn gyffredinol fe gyfrir Philo T Farnsworth o Rigby, Idaho yn yr
Unol Daleithiau fel dyfeisydd y system modern o deledu ym 1928. Roedd teledu ar
gael i'r cyhoedd o'r tridegau hwyr ymlaen ac mae nawr yn rhan cyffredin o
fywydau pobl trwy'r byd, yn arbennig y byd cyntaf.

Dechreuodd teledu darlledu gyda lluniau du a gwyn ond newidwyd i luniau lliw
(dechreuodd y newid hwn yn y chwedegau ym Mhrydain). Yn y saithdegau fe
ddatblygwyd ffurf masnachol i'r cyhoedd recordio teledu - y recordydd caset
fidio (neu VCR yn Saesneg) - a hefyd defnyddiwyd y casetiau hyn i werthu
ffilmiau i'r cyhoedd i wylio gartref. Erbyn hyn defnyddir DVDau i wylio ffilmiau
a weithiau i'w recordio. Mae datblygiadau diweddar ym myd teledu yn cynnwys
teledu digidol, defnyddio Gyrrianau Caled i recordio ffilmiau, a theledu
diffiniad uchel (HDTV).

Bathodd Cassie Davies, Dan Richards ac Urien Wiliam y term 'teledu' yn 1953 a
hynny ar wahan i'w gilydd.

Mae ymchwilwyr o brifysgol Maryland wedi darganfod bod pobl sy'n gwylio teledu
yn fwy anhapus na phobl sy'n darllen ac yn cymdeithasu.

Ar hyn o bryd yn y DU mae yna newid technoleg darlledu y gorsafoedd daearol o
analog i ddigidol. Mae hwn yn digwydd yn raddol a bwriedir gorffen y gwaith yn
2013. Mae mwy o fanylion ar sawl wefan yn cynnwys safle Digital UK a hon. Mae
Cymru yn cael ei heffeithio o ganol 2009 hyd at hydref 2010.



https://cy.wikipedia.org/wiki/Taiwan

Gwladwriaeth yn Nwyrain Asia ydy Taiwan, a gaiff ei adnabod yn swyddogol fel
Gweriniaeth Tsieina (Tsieineeg traddodiadol: 台灣), Pescadores, Quemoy, Matsu,
Pratas. Prifddinas y wladwriaeth yw Taipei, ar ynys Taiwan. Yn ffinio â'r
weriniaeth mae Gweriniaeth Pobl Tsieina i'r gorllewin, Japan i'r dwyrain a'r
gogledd-ddwyrain a Gweriniaeth Y Philipinau (neu'r Philipinau) i'r de. Taipei
ydy'r brifddinas swyddogol yn ogystal â chanolbwynt diwylliant ac economeg y
wlad.

Hyd at 10,000 o flynyddoedd yn ôl, pan gododd lefel y môr, roedd yr ynys yn
sownd yn y tir mawr. Cafwyd hyd i olion dyn ar yr ynys sy'n dyddio'n ôl i rhwng
20,000 a 30,000 o flynyddoedd. Ychydig dros 4,000 o flynyddoedd yn ôl ymfudodd
ffermwyr o dir mawr Tsieina i'r ynys; credir mai'r rhain yw cyndeidiau Brodorion
Taiwan. Roedd eu hiaith yn perthyn i ieithoedd Awstralaidd. Yn y 13eg ganrif
setlodd Tsieiniaid Han ar ynysoedd Penghu ond roedd brodorion Taiwan yn
anghroesawgar tuag atynt. Dim ond ychydig bysgotwyr fedrai sefydlu yno, tan yr
16eg ganrif.

Gwladychwyd rhannau o'r ynys gan Iseldirwyr (the Dutch East India Company) a
Sbaenwyr yn 1626. Roeddent ill dau'n awyddus i ddefnyddio'r ynys fel troedle i
farchnata. Yn dilyn cwymp Brenhinllin Ming daeth unoliaethwr Mingaidd i'r ynys,
sef dyn o'r enw Koxinga gan hel yr Iseldirwyr (1662) ac ymosod ar dir mawr
Tsieina. Lladdwyd ei ŵyr yn 1683 gan Shi Lang o de Fujian, fe unwyd Taiwan gyda
Qing.

Saif ynys Taiwan tua 180 kilometr i'r de-ddwyrain o Tsieina, ar draws Culfor
Taiwan ac mae ganddo arwynebedd o 35,883 km2 (13,855 millt sg). Mae cryn
wahaniaeth rhwng dau draean dwyreiniol yr ynys a'r traean gorllewinol. Mae'r
ochr ddwyreiniol yn bum rhes o fynyddoedd geirwon sy'n rhedeg o'r gogledd i'r
de. Mynydd uchaf Taiwan ydyYu Shan sy'n 3,952 m o uchder. Ceir pum copa arall
sydd dros 3,500 metr ar yr ynys. Dyma, felly bedwaredd ynys uchaf ar y Ddaear.



https://cy.wikipedia.org/wiki/Swahili

Fe berthyn Swahili i deulu ieithyddol yr ieithoedd Niger-Congo ac is-deulu’r
ieithoedd Bantu, gyda geirfa helaeth wedi ei fenthyg o’r Arabeg, a nifer o
ieithoedd eraill.

Mae Swahili yn iaith frodorol i lwythau'r Swahili, sy’n byw ar nifer o’r
ynysoedd ger Dwyrain Affrica gan gynnwys Sansibar a Pemba a Mayotte, ac ar
arfordir Dwyrain Affrica, o ddeheudir Somalia, trwy Cenia a Tansanïa hyd at
ogledd Mosambic. Mae hefyd yn famiaith i lawer sy’n byw yn Nwyrain Affrica nad
ydynt o dras Swahili, yn enwedig yn y dinasoedd a’r trefi mawrion amlhiliol. Yn
sgil twf diweddar y trefi mae Swahili yn disodli ieithoedd brodorol gwreiddiol y
trefi a’r dinasoedd, yn Tansanïa yn enwedig. Mae’r iaith hefyd wedi ymfudo gydag
ymfudwyr o Ddwyrain Affrica i bedwar ban byd, gan gynnwys cymunedau yn Oman, yr
Emiradau Arabaidd Unedig, De Affrica ac Unol Daleithiau America. Mae'r
amcangyfrif o'r rhai sydd â Swahili yn famiaith iddynt yn amrywio o 5 miliwn i
10 miliwn o bobl.

Siaredir Swahili fel lingua franca yn helaeth trwy Ddwyrain Affrica, yn bennaf
yn Tansanïa, Cenia, Iwganda, Dwyrain Congo, Rwanda a Bwrwndi. Mae’r amcangyfrif
o’r sawl sy’n siarad Swahili fel ail iaith yn amrywio o 45 miliwn hyd at 85
miliwn. Fe addysgir trwy gyfrwng Swahili yn ysgolion cynradd Tansanïa. Fe
astudir Swahili mewn nifer o brifysgolion dros y byd. Swahili a Saesneg yw
ieithoedd swyddogol Cenia a Tansanïa.

Dechreuodd Swahili yn iaith frodorol i’r bobl Swahili sy’n byw ar arfordir
Dwyrain Affrica. Dilyna datblygiad yr iaith ddatblygiad masnach ar hyd cefnfor
India trwy gysylltiadau â masnachwyr o Persia, India, Portiwgal ac yn bennaf
Arabia. Rhoi benthyg geiriau i Swahili a wnaeth yr ieithoedd eraill hyn, o'r
Arabeg yn bennaf, yn hytrach na dylanwadu ar ei gramadeg. Rhyw 30-40% o eirfa
Swahili sydd o dras Arabeg. Credir bod Swahili yn iaith eang ei ddefnydd erbyn
ail hanner y pymthegfed ganrif. Ehangai’r defnydd o Swahili ar hyd y ffyrdd
masnach a arweiniai o’r arfordir tuag at y gorllewin. Byddai carafannau taith
masnach yn cynnwys cannoedd os nad miloedd o borthorion.

Ysgrifennwyd Swahili yn gyntaf yn yr orgraff Arabaidd. Yn ogystal â chadw
cofnodion masnachol a gweinyddol ysgrifennwyd llenyddiaeth yn Swahili, yn
enwedig barddoniaeth.

Datblygodd yr iaith ymhellach o dan ddylanwad gweinyddiaethau Almaenig ac i
raddau llai Prydeinig. Hybwyd Swahili gan genhadon Cristnogol y 19eg ganrif a
ddechreuodd ysgrifennu’r iaith yn yr orgraff Rufeinig a chreu geiriaduron a
llyfrau gramadeg ar gyfer Swahili. Ludwig Krapf a ysgrifennodd y gramadeg a'r
geiriadur cyntaf tua 1848. Cyhoeddwyd y papur newydd cyntaf yn Swahili, Habari
ya Mwezi yn 1895 gan genhadon. Erbyn heddiw yr orgraff Rufeinig a ddefnyddir i
ysgrifennu Swahili modern. Cafwyd benthyg peth geirfa o'r Almaeneg a llawer yn
rhagor o'r Saesneg. Mae Swahili yn dal i fenthyca o'r Saesneg on hyd yn hyn
cymharol fychan yw cyfran y geiriau bath newydd o dras Saesneg yn Swahili, o'i
gymharu â chyfran y geiriau bath newydd o dras Saesneg yn aml i iaith yn Ewrop.

Er bod Swahili yn iaith swyddogol yn ogystal â Saesneg, Saesneg yw prif iaith y
llywodraeth. Ar y cyfan mae statws Saesneg yn uwch na statws Swahili. Nid yw
defnydd yr iaith wedi treiddio’r boblogaeth cystal ag yn Tansanïa, yn rhannol
oherwydd mai Saesneg yw cyfrwng addysg Cenia. Serch hynny mae Swahili yn bwnc
gorfodol yn ysgolion uwchradd Cenia ers 1986 (nid pawb sy'n derbyn addysg
uwchradd yn Nwyrain Affrica) ac fe'i defnyddir gan yr heddlu a'r fyddin. Ceir un
papur newydd yn Swahili a rhai rhaglenni radio a theledu. Defnyddir Saesneg yn
helaeth gan y cyfryngau ac hefyd rhai o ieithoedd brodorol eraill Cenia. Mae'r
ffaith bod rhai llwythau niferus o ran canran y boblogaeth (e.e. y Kikuyu a'r
Luo) a nifer sylweddol o bobl yng ngogledd gorllewin Cenia yn siarad ieithoedd
nad ydynt yn rhan o'r teulu iaith Bantu yn rhwystro'r iaith Swahili rhag
treiddio'n rhwydd fel ail iaith cyffredin yn Cenia.

Ymdrechwyd i hybu statws rhyngwladol Swahili trwy nifer o gyrff rhyngwladol,
e.e. yr Undeb Affricanaidd a’r Cenhedloedd Unedig, a thrwy astudiaeth o’r iaith
mewn prifysgolion ledled y byd. Swahili a ddewiswyd yn iaith y trafodaethau yn
uwch gyfarfod yr Undeb Affricanaidd yng Ngorffennaf 2004. Sefydlwyd Sefydliad
Ymchwil Swahili ym mhrifysgol Dar Es Salaam. Rhan o waith y sefydliad yw bathu
termau Swahili yn rhan o’r ymdrech i gystadlu â’r Saesneg fel iaith safonol y
gellid dysgu drwyddi hyd at lefel prifysgol. Mae yn dasg enfawr i ddatblygu
digon o adnoddau dysgu i gynnal addysg trwy gyfrwng Swahili ymhob pwnc hyd at
lefel prifysgol. Hyd yn hyn trwy’r Saesneg yr addysgir hyd yn oed yn y
dosbarthiadau uwch yn yr ysgolion uwchradd yn Tansania.

Yn Cenia ac yn Tansanïa mae Swahili a Saesneg ill dwy yn ieithoedd swyddogol.
Mae tynfa yn bodoli rhwng yr awydd i ddefnyddio iaith Affricanaidd yn hytrach
nag iaith imperialaidd gynt fel prif iaith y wlad, a’r awydd i ddefnyddio a
dysgu Saesneg er mwyn cystadlu’n well yn economaidd yn y byd.

Mae nifer o orsafoedd radio rhyngwladol yn cynnal gwasanaethau yn Swahili gan
gynnwys Voice of America, y BBC, Deutschewelle, Radio Moscow rhyngwladol, Radio
China rhyngwladol, All India Radio, a Radio Iran.

Mae rhyw 16 tafodiaith yn perthyn i’r Swahili. Dim ond tair o’r rhain, Kiunguja,
Amu a Mwita sydd wedi ymledu’n eang. Kiunguja yw tafodiaith tref Sansibar.
Dyma’r dafodiaith a ysgrifennwyd fwyaf pan aethpwyd ati i ysgrifennu yn yr
orgraff Rufeinig ac erbyn y 1930'au hi a fabwysiadwyd yn sylfaen y geiriaduron
a’r gramadegau. Oddi wrthi hi felly y tardd Swahili safonol.

Ceir tipyn o wahaniaeth rhwng y Swahili safonol a siaredir yn gyffredinol yn
Tansania ac yn Cenia. Yn fras mae Swahili Tansania wedi cadw rhai o'r
rhag-ddodiaid sydd wedi eu colli yng Nghenia. Ceir hefyd rhai gwahaniaethau mewn
geirfa. Yn Nairobi mae tafodiaith Sheng wedi datblygu sy'n gymysgedd o Swahili,
Saesneg, Kikuyu a rhai ieithoedd brodorol eraill.

Mae traddodiad barddonol Swahili yn un cryf. Yn ogystal â barddoni ar lafar mae
cerddi ysgrifenedig Swahili ar gael ers tair canrif. Cred ysgolheigion yr iaith
bod rhai o'r llawysgrifau cynharaf i oroesi yn arddangos patrymau iaith cyfnod
cynharach o rai canrifoedd. Credant bod traddodiad o ysgrifennu Swahili yn
bodoli ers y 13eg ganrif ond nad oes llawysgrifau wedi goroesi o'r cyfnod cynnar
gan fod defnydd ysgrifennu yn dirywio yng ngwres a lleithder a thrychfilod
arfordir Dwyrain Affrica. Cerddi maethion yw trwch y cerddi cynharaf. Mae'r
gerdd cynnar hwyaf oll yn farwnad i'r proffwyd Mohamed ac yn 45,000 llinell o
hyd. Mae barddoni yn dal i ffynnu mewn papurau newydd ac ar y radio yn Cenia a
Tansanïa. Un o’r beirdd Swahili modern enwocaf yw Robert Shaaban (1902-1962) a
oedd hefyd yn awdur ysgrifau. Mae llenyddiaeth modern Swahili yn cynnwys storïau
a nofelau a llyfrau chwedlau, gan gynnwys cyfieithiadau i'r Swahili o chwedlau
brodorol Dwyrain Affrica'n gyffredinol.

Un o’r caneuon Swahili mwyaf adnabyddus tu allan i Ddwyrain Affrica yw ‘Malaika’
o Cenia, yn arbennig yn y fersiwn a recordiwyd gan Miriam Makeba.

Yn ogystal â cherddi (ushairi) ceir yn Swahili drysorfa helaeth o ddiarhebion
(methali), dywediadau (misemo), damhegion (mafumbo) a phosau (vitendawili).
Mae’n arfer i gyfansoddi penillion i ddathlu achlysur arbennig. Yn aml caiff
cyfres o gerddi moliant (mashairi) eu datgan mewn dathliad, a pharti yn datgan y
cerddi ar lafar neu ar gân, a phob un yn datgan pennill yn ei dro, gyda chytgan
i’w adrodd gan bawb.

Daw’r pwyslais ar eiriau Swahili ar y sill cyn yr olaf (fel yn Gymraeg), heblaw
am eithriadau ar gyfer rhai geiriau benthyg o’r Arabeg ac ieithoedd eraill. Gan
amlaf, os gwelwch ddwy lafariad wedi eu hysgrifennu un ar ôl y llall maent yn
cyfrif fel dwy sill. Felly yn y gair kioo (drych) ceir 3 sill ac mae pwyslais y
gair ar yr o gyntaf. Mae m o flaen cytsain arall ar ddechrau gair weithiau yn
sill wrth ei hunan.

Ysgrifennir Swahili yn ôl y sain. Yngenir y cytseiniaid yn ddigon tebyg i’r un
cytseiniaid yn Saesneg heblaw am r sy’n debycach i r Gymraeg. Mae w ac y yn
gytseiniaid yn Swahili. Yngenir ng yn ng-g. Yngenir ng’ rhywbeth yn debyg i ng
Gymraeg, e.e. ng’ombe (buwch). Yngenir dh fel dd Gymraeg. Yngenir gh rhywle
rhwng ch Gymraeg a sŵn garglio.

Yngenir llafariaid Swahili (a, e, i, o, u) yn ddigon tebyg i lafariaid y Gymraeg
heblaw bod u yn cael ei ynganu fel w Gymraeg. Mae’r llafariaid fel arfer yn
weddol fyr ond bod u ryw hanner ffordd rhwng yr w yn y gair 'twr' a’r gair 'tŵr'
yn Gymraeg. Pan dyblir llafariaid maent yn hir.

Mae ieithoedd cyflynol yn adeiladu geiriau cyfansawdd trwy ychwanegu rhag- ac
ôlddodiaid at gnewyllyn gair. Ceir nifer fawr o ragddodiaid yn Swahili, o flaen
berfau, enwau ac ansoddeiriau. Er enghraifft, Ki- yw’r rhagddodiad mewn nifer o
ieithoedd Bantu sy’n dynodi, ymhlith pethau eraill, iaith. M- yw’r rhagddodiad
sy’n dynodi person neu anifail. U- yw’r rhagddodiad sy’n dynodi tir neu enw
haniaethol. Felly:

Nid yw ‘Swahili’ yn air sy’n bod ar ei ben ei hun o gwbl. Gyda llaw, mae’r
cnewyllyn -swahili yn dod o’r Arabeg As-Sawahili sydd yn golygu rhywbeth yn
debyg i ‘drigolion yr arfordir’.



https://cy.wikipedia.org/wiki/Stumog

Organ ar ffurf bag o gyhyrau ydy'r stumog, ac fe'i ceir yn y rhan fwyaf o
famaliaid. Organ sy'n dal bwyd a'i dreulio'n rhannol fel rhan o'r system
dreulio. Daw o'r gair Lladin stomachus (Groeg - στόμαχος), sy'n golygu "stumog",
"gwddf" neu "falchder".

Bydd yr erthygl hon yn canolbwyntio'n bennaf ar stumogau dynol, er bod cryn
debygrwydd rhyngddo â'r rhan fwyaf o anifeiliaid, ar wahân i'r fuwch sy'n hollol
wahanol.

Mae tri phrif bwrpas i'r stumog: lladd bacteria, torri'r darnau bwyd yn ddarnau
llai er mwyn cael mwy o arwynebedd a chynnal y bwyd am oriau a'i ollwng yn araf
ac yn gyson. Ceir hylif asidig cryf ynddo i wneud y gwaith hwn, asid hydroclorig
ydy hwnnw gyda pH o rhwng 1 a 2 - yn dibynnu ar ffactorau megis pa ran o'r
diwrnod ydyw, y swm o fwyd a fwytawyd, cynnwys arall megis cyffuriau a ffactorau
eraill. Yn yr hylif hwn y torrir y moleciwlau mawr yn rhai llai, fel y rhan
gyntaf o'r broses dreulio - cyn gwthio'r bwyd i'r cam nesaf sef y coluddyn bach.
Mae'r stumog ddynol yn creu rhwng 2.2 a 3 litr o'r asid gastrig hwn y dydd. Mae
mwy ohono'n cael ei greu fin nos nac yn y bore. Gall y stumog ddal rhwng 2 a 4
litr o fwyd, gan ymestyn pan fo raid.



https://cy.wikipedia.org/wiki/Rio_de_Janeiro

Rio de Janeiro (sy'n meddwl "Afon Ionawr" ym Mhortiwgeg) yw ail ddinas fwyaf
Brasil a De America, tu ôl São Paulo a Buenos Aires. Fe'i lleolir ar arfordir
ddwyreiniol canolbarth Brasil sy'n enwog am ei thraethau godidog a Mynydd y
Dorth Siwgr. Roedd y ddinas yn brifddinas ar Brasil am bron i ddwy ganrif, o
1763 tan 1822 yn ystod cyfnod trefedigaethol Portiwgal, ac o 1822 tan 1960 pan
oedd yn wlad annibynnol. Rio de Janeiro oedd cyn-brifddinas yr Ymerodraeth
Portiwgeaidd hefyd (1808 - 1821). Caiff y ddinas ei hadnabod yn aml fel Rio, ac
mae ganddi'r ffugenw A Cidade Maravilhosa, neu "Y Ddinas Fendigedig".

Mae Rio de Janeiro yn enwog am ei lleoliad naturiol, dathliadau ei charnifal,
samba a cherddoriaeth arall, a'r traethau twristaidd, fel Copacabana ac Ipanema.
Yn ogystal â'r traethau, mae'r ddinas yn enwog am ei cherflun enfawr o Grist,
sy'n cael ei adnabod fel Crist y Iachawdwr ('Cristo Redentor') sydd ar ben
mynydd Corcovado. Mae'r ddinas yn enwog hefyd am Fynydd y Dorth Siwgr (Pão de
Açúcar) gyda'r cherbydau gwifren; y Sambódromo, stand gorymdaith parhaol a
ddefnyddir yn ystod Carnifal a Stadiwm Maracanã, sy'n un o stadiymau peldroed
mwyaf y byd.

Er gwaethaf ei phrydferthwch, ystyrir Rio fel un o ddinasoedd mwyaf treisgar y
byd, sydd wedi ysbrydoli ffilmiau fel Bus 174, City of God ac Elite Squad sydd
oll wedi amlygu nifer o faterion cymdeithasol difrifol. Lleolir llawe o'r
troseddau treisgar yn y favelas neu'r trefi shanti ond fe'u gwelir hefyd mewn
cymdogaethau dosbarth canol ac uwch. Yn wahanol i nifer o ddinasoedd eraill,
lleolir nifer o'r slymiau gyferbyn â rhai o ardaloedd mwyaf cefnog y ddinas.



https://cy.wikipedia.org/wiki/Rhyfel_Cartref_America

Ymladdwyd Rhyfel Catref America (1861 - 1865) rhwng Unol Daleithiau America ac
unarddeg talaith yn y De oedd yn dymuno gadael yr Unol Daleithiau. Dechreuodd y
rhyfel yn dilyn etholiad Abraham Lincoln yn Arlywydd yr Unol Daleithiau yn 1861.
Prif asgwrn y gynnen oedd caethwasiaeth; yr oedd pob un o'r taleithiau oedd yn
dymuno gadael yr Undeb yn rhai lle roedd caethwasiaeth yn elfen bwysig. Tra nad
oedd Lincoln wedi bygwth dileu caethwasiaeth, ystyrid ef yn elyn i'r gyfundrefn.
Dewisodd y gwrthryfelwyr Jefferson Davis fel Arlywydd.

Dechreuodd yr ymladd ar 12 Ebrill, 1861, pan ymosododd y gwrthryfelwyr ar Fort
Sumter yn nhalaith De Carolina. Erbyn 1862 yr oedd brwydro ar raddfa eang wedi
datblygu, gyda niferoedd mawr yn cael eu lladd. Ym mis Medi 1862, cyhoeddodd
Lincoln ryddid y caethion. Erbyn hyn yr oedd y de wedi darganfod cadfridogion o
athrylith yn Robert E. Lee a "Stonewall" Jackson, ac enillasant nifer o
fuddugoliaethau dros yr Undebwyr. Lladdwyd Jackson mewn camgymeriad gan ei
filwyr ei hun ym mrwydr Chancellorsville ym Mai 1863, a gorchfygwyd Lee ym
Mrwydr Gettysburg yn nhalaith Pennsylvania ym mis Gorffennaf 1863. Yn y
gorllewin, cipiodd byddin dan Ulysses S. Grant Vicksburg yn nhalaith
Mississippi, a thrwy hynny enillodd yr Undebwyr reolaeth ar Afon Mississippi.

Erbyn 1864 yr oedd y diwedd yn nesau, wrth i fanteision yr Undeb o ran
poblogaeth fwy ac ecomomi gryfach ddechrau cael effaith. Bu brwydro ffyrnig
rhwng Grant a Lee yn nhalaith Virginia yn ystod haf 1864 a chipiodd William
Tecumseh Sherman Atlanta, Georgia. Yn 1865, ildiodd Lee ei fyddin i Grant yn
Appomatox a daeth y rhyfel i ben. Rhyddhawyd y caethion i gyd.

Nodyn diddorol yw y dywedir fod y ddau Arlywydd oedd yn gwrthwynebu ei gilydd yn
y rhyfel, Abraham Lincoln a Jefferson Davis, o dras Cymreig.



https://cy.wikipedia.org/wiki/Rhyfel_Annibyniaeth_America

Ymladdwyd Rhyfel Annibyniaeth America, a elwir hefyd y Chwyldro Americanaidd,
rhwng byddin Prydain Fawr a'r 13 talaith yng Ngogledd America oedd wedi gwneud
cynghrair a'i gilydd i hawlio annibyniaeth. Cafodd yr Americanwyr gymorth
Ffrainc. Ymladdwyd y rhyfel rhwng 1775 a 1783, a'r canlyniad oedd creu
gwladwriaeth annibynnol, Unol Daleithiau America.

Dechreuodd y rhyfel yn 1775, pan gymerodd y gwrthryfelwyr feddiant o lywodraeth
pob un o'r tair talaith ar ddeg; digwyddiad pwysig oedd Brwydr Bunker Hill ym
mis Mehefin, buddugoliaeth i'r byddin Prydeinig, ond gyda cholledion mawr. Yn
1776, cyhoeddasant y gwrthryfelwyr eu hannibyniaeth gyda Datganiad Annibyniaeth
yr Unol Daleithiau. Yn 1777, llwyddodd y gwrthryfelwyr i gymeryd byddin
Brydeinig yn garcharorion ym Mrwydr Saratoga, ac o ganlyniad, ymunodd Ffrainc
a'r rhyfel at ochr y gwrthryfelwyr yn gynnar yn 1778.

Yn dilyn buddugoliaeth llynges Ffrainc dros lynges Prydain ym Mrwydr y
Chesapeake, bu raid i fyddin Brydeinig arall ildio i'r gwrthryfelwyr yn Yorktown
yn 1781. Diweddwyd y rhyfel gan Gytundeb Paris yn 1783, gyda'r llywodraeth
Brydeinig yn derbyn annibyniaeth yr Unol Daleithiau. Daeth George Washington,
oedd wedi bod yn un o brif gadfridogion y gwrthryfelwyr yn ystod y rhyfel, yn
Arlywydd cyntaf y wlad.



https://cy.wikipedia.org/wiki/Rheilffordd_St%C3%AAm_Strathspey

Mae Rheilffordd Stêm Strathspey yn rheilffordd dreftadaeth, 10 milltir o hyd, yr
un hiraf yn yr Alban.

Agorwyd Rheilffordd Inverness a Chyffordd Perth ym 1863. Crewyd Rheilffordd yr
Ucheldir ym 1865 gan uno Rheilffordd Inverness a Chyffordd Perth a Rheilffordd
Inverness a Chyffordd Aberdeen. Ym 1923 Daeth y rheilffordd yn rhan o'r
Rheilffordd Llundain, Canolbarth a'r Alban ac ym 1948, rhan o Reilffyrdd
Prydeinig. Caewyd y lein i deithwyr ym 1965, ac yn gyfan gwbl ym 1968.

Ffurfiwyd Cwmni Rheilffordd Strathspey ym 1971, a Chymdeithas Rheilffordd
Strathspey ym 1972, a chytunodd y cwmni i brynu'r lein rhwng Aviemore a Grantown
oddi wrth Rheilffyrdd Prydeinig am £44,250. Ailddechreuodd gwasanaeth rhwng
Gorsaf reilffordd Aviemore a Gorsaf reilffordd Boat of Garten ym 1978, er doedd
hi ddim posibl defnyddio'r orsaf Rheilffyrdd Prydeinig yn Aviemore tan 1998,
oherwydd polisiau Rheilffyrdd Prydeinig; Creuwyd gorsaf dros dro, Gorsaf
reilffordd Aviemore (Glannau Spey). Estynwyd y lein i orsaf newydd, Broomhill yn
2002, ac mae gwaith yn mynd ymlaen i estyn y lein yn ôl i Grantown.



https://cy.wikipedia.org/wiki/Puteindra

Y weithred o gael cyfathrach rywiol neu wasanaethau rhywiol eraill am arian yw
puteindra. Fe'i gelwir yn aml "yr alwedigaeth hynaf yn y byd" am fod gan yr
arfer hanes hir iawn. Mae'r sefyllfa gyfreithiol yn amrywio'n fawr o wlad i wlad
ac mae wedi newid hefyd o gyfnod i gyfnod; mewn rhai gwledydd mae'n gyfreithlon
ond mewn ambell wlad mae'n drosedd ddifrifol. Cysylltir puteindra â merched sy'n
cynnig eu gwasanaethau i ddynion yn bennaf, ond ceir puteiniaid gwrywaidd hefyd,
naill ai'n hoyw neu fel cwmni i ferched. Gelwir y rhain yn "jigolos".

Ceir sawl enw Cymraeg i ddisgrifio rhywun sy'n puteinio ei hunan. Y mwyaf
cyffredin yw putain, hwr a hwran.

O ran lleoliad, ceir puteiniaid sy'n gweithio ar y stryd (puteindra stryd), mewn
adeiladau neilltuol (puteindai), neu drwy asiantaethau hebrwng/escort). Mae
lleoliadau eraill yn cynnwys tafarnau, clybiau nos a sawnau.

Mae testunau Cyfraith Hywel yn cydnabod bodolaeth puteindra yng Nghymru yn yr
Oesoedd Canol. Ceir cymalau yn y llyfrau cyfraith am statws y butain, gan
ddefnyddio'r gair hwnnw; o blith merched a gwragedd, dim ond y butain sydd heb
yr hawl i iawndal os caiff ei threisio. Ceir cyfeiriadau hefyd at "ferched perth
a llwyn" (cymharer y dywediad "plentyn perth a llwyn" am "blentyn siawns"), ond
mae'n aneglur os oedd y merched hynny yn cael eu hystyried yn buteiniaid fel y
cyfryw gan fod cariadon yn cwrdd yn y goedwig hefyd - sy'n olygfa ystrydebol yng
nghanu serch y cyfnod - er bod awgrym fod rhai ohonynt yn buteiniaid. Mae gan y
bardd Prydydd Breuan (fl. canol y 14eg ganrif) gerdd filain a phersonol iawn ei
naws i ferch anhysbys o'r enw Siwan Morgan o Aberteifi. Mae'n gerdd syfrdanol o
fras a masweddus sy'n darlunio Siwan fel putain flonegog aflan, dwyllodrus, sydd
wedi cael "saith cant cnych" (sef 'saith can cnychiad') neu ragor.

Yn fwy diweddar, roedd ardal Bae Caerdydd (a dinas Caerdydd yn gyffredinol) yn
adnabyddus am ei phuteiniaid. Yn y ddeunawfed ganrif, yn ôl Iolo Morganwg, roedd
"puteiniaid Caerdydd" yn ddywediad cyffredin ym Mro Morgannwg.

Mewn adroddiad gan BBC Cymru yn 2000, honnir fod tua 30 o buteiniaid ifainc,
rhai ohonynt dan oed, yn gweithio ar y stryd mewn un ardal yng nghanol Caerdydd.
Yn 2007, cafodd tri pherson eu deddfrydu i garchar am redeg puteindai mewn tai
preifat yn Rhuddlan, Penmaenmawr a Bae Colwyn yng ngogledd Cymru. Merched o
dde-ddwyrain Asia, yn cynnwys Tsieina, oedd yn gweithio yno, ac roedd y busnes
yn cael ei rhedeg gan Gymro, Sais a merch o dras Tsieineaidd.



https://cy.wikipedia.org/wiki/Portiwgaleg

Mae Portiwgaleg (hefyd Portiwgeeg; português neu'n llaw: língua portuguesa) yn
iaith Romáwns a siaredir hi'n bennaf ym Mrasil, Portiwgal a rhai gwledydd eraill
yn Affrica a De-ddwyrain Asia gan gynnwys Angola, Penrhyn Verde, Gini Bisaw a
Mosambic. Mae ganddi statws swyddogol hefyd yn Nwyrain Timor, Gini Gyhydeddol, a
Macau.

Mae'n iaith sydd'n agos iawn at y Galisieg, Sbaeneg a Chatalaneg, ac mae iddi
elfennau sy'n debyg i'r Eidaleg a Ffrangeg gan fod ga y dair iaith ywreiddiau
Lladin.

Bom dia = Bore da Boa tarde = Prynhawn da Boa noite = Noswaith dda / Nos da Oi =
Helô Olá = Helô Como vai? = Sut mae? Como estás?= Sut mae? Bem = iawn ...,
obrigado = ..., diolch (g) ..., obrigada = ..., diolch (b)

(Eu) Sou [João] = [Siôn] ydw i (Tu) és [Angharad] = [Angharad] wyt ti
(anffurfiol, Brasil) (Você) é [Carlos] = [Siarl] wyt ti (Ele) é [...] = [...]
ydy e(o) (Ela) é [...] = [...] ydy hi (Nós) somos [...] e [...] = [...] a [...]
ydyn ni (A gente) é [...] = [...] ydyn ni (anffurfiol, Brasil) (Vós) sois [...]
= [...] ydych chi (Vocês) são [...] = [...] ydych chi (anffurfiol, Brasil)
(Eles) são [...] = [...] ydyn nhw (g) (Elas) são [...] = [...] ydyn nhw (b)

Você é professor = Athro wyt ti Você é professor? = Athro wyt ti? (Ydy e'n
gywir?) Ela não é médica > Ela não é médica? [médica = meddyg]



https://cy.wikipedia.org/wiki/Neges_Heddwch_ac_Ewyllys_Da_yr_Urdd

Pob flwyddyn ers 1922 mae plant Cymru wedi anfon Neges Heddwch ac Ewyllys da ar
draws y byd. Datblygwyd y neges I ymateb I ddigwyddiadau cyfoes, ac yn aml yn
derbyn ymatebion o gwledydd eraill. Mae'r broses o anfon neges ar ran bobl ifanc
Cymru i bobl ifanc yng ngweddill y byd wedi bod yn ysgogi ac yn ysbrydoli
gweithgarwch dyngarol a rhyngwladol. Ers 1955 mae Urdd Gobaith Cymru sydd wedi
bod yn cyfrifol am darlledu'r neges.

Mae'r Neges Heddwch ac Ewyllys da yn cael ei rhannu ar y 18fed o Fai, dyddiad y
gynhadledd heddwch gyntaf yn yr Hag yn 1899. Danfonwyd y Neges Heddwch ac
Ewyllys da gyntaf ar ffurf cod Morse trwy'r Swyddfa Bost am y tro cyntaf ar
Fehefin 28ain 1922, gan Y Parch Gwilym Davies o Gwm Rhymni. Ac wedi eI
gyhoeddi'n ddi-dor ers hynny. Yn 1922 ymatebodd cyfarwyddwr gorsaf radio Tŵr
Eiffel ym Mharis y neges trwy ei ail ddanfon o'r twr Eiffel. Yn 1924 derbynwyd
ymateb gan Archesgob Uppsala ac un wrth gweinidog addysg gwlad Pwyl. Darlledwyd
ar y BBC World Service am y tro Cyntaf ym 1924, mae erbyn hyn yn cael ei
gyfieuthu i dros 30 o ieithoedd ac yn cael ei arddangos ar y we. Rhoddywd
cyfrifoldeb o gyhoeddi'r neges yn flynyddol i Urdd Gobaith Cymru yn 1950au.
Mae'n cael ei ysgrifennu'n flynyddol gan pobl ifanc ardal Eisteddfod
Genedlaethol yr Urdd. Cafwyd 736 o ymatebion i Neges Heddwch ac Ewyllys Da'r
Urdd ym 1938. Daeth 124 o'r ymatebion yma o'r Unol Dalaethiau, a 304 o
'Roumania'.

Ni chafwyd ymateb i'r neges gyntaf yn 1922 er i gyfarwyddwr gorsaf y Twr Eiffel
ddanfon y neges yn ei flaen. Fodd bynnag ymhen 10 mlynedd roedd 68 o wledydd
wedi ymateb i neges bobl ifanc Cymru. Mae rhain yn gofnodion pwysig o farn bobl
ifanc o'r gwledydd hyn ac mae casgliad cynhwysfawr o'r ymatebion ar gael yng
nghasgliad Llyfrgell Genedlaethol Cymru Dewis a chydwybod yw prif thema'r neges
heddwch ac ewyllys da yn 2016, a buodd Ysgol Maes Garmon wrthi yn ei lunio a'i
greu. Gellir lawrlwytho'r neges mewn amryw o ieithoedd ar draws y byd, a'r urdd
sydd y tu ôl i gynllunio'r neges



https://cy.wikipedia.org/wiki/Michael_Herr

Newyddiadurwr ac awdur Americanaidd oedd Michael David Herr (/hɛə/; 13 Ebrill
1940 – 23 Mehefin 2016). Roedd yn ohebydd yn Rhyfel Fietnam ac ysgrifennodd y
llyfr Dispatches (1977) am ei brofiad. Cyd-ysgrifennodd y sgriptiau am
Apocalypse Now a Full Metal Jacket.

Ganwyd yn Lexington, Kentucky, yn fab i Donald Herr a Muriel Herr, Jacobs gynt,
ac roedd ganddo frawd, Steven, a chwaer, Judy. Symudodd y teulu i Syracuse,
Efrog Newydd, ac yno bu ei dad yn gweithio'n gemydd. Disgrifiodd Michael ei
hunan yn "fachgen Iddewig, addysgedig, dosbarth-canol hoffus a chanddo pob tic
ac alergedd posib". Mynychodd Prifysgol Syracuse ac ysgrifennodd i'r cylchgrawn
llenyddol a olygwyd gan Joyce Carol Oates. Gadawodd y brifysgol yn fuan i
deithio'r byd gan efelychu ei hoff lenorion megis Ernest Hemingway.

Ar ôl crwydro Ewrop am flwyddyn, cafodd Herr ei gyflogi'n feirniad ffilm gan y
cylchgrawn adain-chwith New Leader. Collodd ei swydd, yn ôl ei gyffes ei hun,
"am hoffi pob un ffilm anghywir". Gwasanaethodd yn y Fyddin Wrth Gefn a
ysgrifennodd adroddiadau taith i'r cylchgrawn Holiday. Awgrymodd i'w gyfaill
Harold Hayes, golygydd y cylchgrawn Esquire, iddo ysgrifennu colofn fisol o
Fietnam. Teithiodd i ardal y brwydro ar hofrenyddion y fyddin, gan holi'r milwyr
yn y maes ac hyd yn oed ymladd yn erbyn y Vietcong yn Aberdir Mekong. Ei drefn
wrth ddychwelyd o ymgyrch hir oedd i aros yn ei ystafell ac ysmygu canabis ac
ysgrifennu nodiadau am ei brofiadau. Nid oedd yn ohebydd cynhyrchiol a ni
chyhoeddid lawer o'i waith. Treuliodd Herr ddwy mlynedd yn Fietnam ar anterth y
rhyfel (1967–69), adeg Gwarchae Khe Sanh ac Ymosodiad Tet.

Cyn i Herr adael Fietnam, dywedodd y ffotograffydd Sean Flynn iddo i beidio â
cholli'r cyfle i adrodd y rhyfel drwy falu awyr mewn "partïon coctel ym
Manhattan". Wedi iddo ddychwelyd i Efrog Newydd, ymdrechodd Herr i roi ei
brofiadau ar bapur. Ysgrifennodd y mwyafrif o'r llyfr mewn 18 mis cyn iddo
ddioddef waeledd meddyliol ym 1971 a barodd am dair neu bedair mlynedd. Er y
straen ac iselder yn ei fywyd, llwyddodd i greu gwaith sy'n gofiant ac yn
newyddiaduraeth yn rhannol ond hefyd yn cynnwys storïau gwneud a dychmygion sy'n
ychwanegu at ddigwyddiadau go iawn. Mae'r llyfr yn llawn golygfeydd erchyll a
galarus, yn ogystal â threfn bob dydd y milwr a'r gohebydd, a llwydda Herr i
ddarlunio anhrefn y rhyfel yn fanwl. Hunllef tanbaid yw'r canlyniad sy'n llawn
sgwrs, trais a marwolaeth, cyffuriau, a cherddoriaeth roc sy'n adlewyrchu
awyrgylch swreal y rhyfel a gwrthddiwylliant y 1960au. Mae'r gwaith yn
nodweddiadol o newyddiaduraeth oddrychol y cyfnod ac yn dangos taw un o hoelion
wyth mudiad y Newyddiaduraeth Newydd oedd Herr.

Cyhoeddwyd Dispatches ym 1977, dwy mlynedd wedi diwedd y rhyfel, gan ddenu clod
eang. Roedd yn un o'r ychydig o lyfrau i ymdrin â phrofiad diweddar, crai Rhyfel
Fietnam ar gyfer y cyhoedd Americanaidd. Canmoliaeth y nofelydd John le Carré
sy'n addurno argraffiadau hwyrach o'r llyfr: "the best book I have ever read on
men and war in our time". Barn y beirniad toreithiog John Leonard oedd fel a
ganlyn: "beyond politics, beyond rhetoric, beyond ‘pacification’ and body counts
and the ‘psychotic vaudeville’ of Saigon press briefings. . . . It is as if
Dante had gone to hell with a cassette recording of Jimi Hendrix and a pocketful
of pills: our first rock-and-roll war, stoned murder." Er yr oedd Herr yn fodlon
o lwyddiant ei gampwaith, nid oedd yn hoff o'i enwogrwydd newydd ac am weddill
ei oes ceisiodd osgoi trafod ei brofiadau ymhellach. Ystyrir y llyfr yn un o'r
croniclau gorau ar bwnc rhyfel ac yn enghraifft o gelfyddyd newyddiadurol.

Er yr oedd yn amharod i ymhelaethu'n bellach ar ei ryfel personol, bu Herr yn
gweithio ar ddwy ffilm ffuglennol oedd yn ymwneud â Fietnam. Ysgrifennodd yr
adroddiant a draethir gan gymeriad Martin Sheen yn Apocalypse Now (1979). Roedd
y ffilm honno'n seiliedig ar y nofel Heart of Darkness gan Joseph Conrad, ond
adlewyrchir nodweddion Dispatches gan iaith sinematig y cyfarwyddwr Francis Ford
Coppola.

Bu Herr yn cwrdd â chyfarwyddwr ffilm arall, Stanley Kubrick, trwy John le
Carré. Daeth Herr a Kubrick yn gyfeillion oedd yn hoff o drafod llenyddiaeth ar
y ffôn. Dymunodd Kubrick i Herr sgriptio ffilm am yr Holocost, ond yn y pen draw
Fietnam oedd y pwnc unwaith eto. Addaswyd y nofel hunangofiannol The
Short-Timers gan Kubrick, Herr, a'i hawdur Gustav Hasford i greu'r sgript ar
gyfer Full Metal Jacket (1987).

Yn y 1990au gweithiodd Herr fel ailwampiwr di-glod am sgriptiau Hollywood.
Gofynnodd Kubrick iddo "wenieithio'r" sgript ar gyfer Eyes Wide Shut (1999).
Cyhoeddodd Herr dri llyfr arall: The Big Room (1987), casgliad o fywgraffluniau
o sêr oes aur Hollywood; Walter Winchell (1990), nofel fywgraffyddol am y
colofnydd clecs a darlledwr Walter Winchell; a Kubrick (2000), cofiant o'i
gyfaill.

Priododd Valerie Elliott ym 1977, a chafodd ddwy ferch, Claudia a Catherine.
Symudodd i fyw yn Llundain ym 1980, ond dychwelodd i'r Unol Daleithiau ym 1990.
Roedd yn dilyn Bwdaeth Dibetaidd, gan fyfyru er mwyn ymdopi â'i gofion o
Fietnam. Bu farw Michael Herr ger ei gartref yn Delhi, Efrog Newydd, yn 76 oed.



https://cy.wikipedia.org/wiki/Mecsico

Gwlad yng Ngogledd America yw Taleithiau Unedig Mecsico neu Mecsico (Sbaeneg:
Mecsico). Y gwledydd cyfagos yw'r Unol Daleithiau, Gwatemala a Belîs. Mae gan y
wlad arfordir ar y Cefnfor Tawel yn y gorllewin; yn y dwyrain mae ganddi
arfordir ar Gwlff Mecsico a Môr y Caribî. Mecsico yw'r wlad fwyaf gogleddol yn
America Ladin. Y brifddinas yw Dinas Mecsico (Sbaeneg: Ciudad de Mecsico), sy'n
un o ddinasoedd mwyaf poblog y byd.

Mae Mecsico yn wlad fawr sy'n gorwedd rhwng y Cefnfor Tawel i'r gorllewin a Môr
y Caribi i'r dwyrain. Yn y gogledd mae'n ffinio â thaleithiau Califfornia,
Arizona, New Mexico a Texas yn ne'r Unol Daleithiau. Fel yn achos y taleithiau
hynny, mae gogledd Mecsico yn wlad o fynyddoedd uchel (sierras), sych ac
arfordiroedd Canoldirol. Mae'r mynyddoedd sy'n rhedeg trwy ganol y wlad yn
ymffurfio'n ddwy gadwyn, sef y Sierra Madre Gorllewinol a'r Sierra Madre
Dwyreiniol, gyda Llwyfandir Mecsico yn y canol. Yn y gorllewin ceir Gwlff
Califfornia gyda'i fraich allanol Baja California. Yn y dwyrain ceir
gwastadeddau sylweddol ar hyd yr arfordir ar Gwlff Mecsico. Yn y de eithaf mae'r
tir yn culhau i ffurfio gwddw gyda bryniau a llosgfynyddoedd i'r gorllewin a
gorynys Yucatan i'r dwyrain ar y ffin â Belîs a Gwatemala. Mae'r brifddinas,
Dinas Mecsico, yn gorwedd ar ymyl ddeheuol Llwyfandir Mecsico.

Roedd Mecsico yn gartref i wareiddiad y Maya rhwng yr 2g a'r 13g. Yn y cyfnod
rhwng yr 8g a'r 12g flodeuodd diwylliant y Toltec. Olynwyd y gwareiddiadau
cynnar hyn gan wareiddiad yr Azteciaid gyda'u prifddinas yn Tenochtitlán (safle
Dinas Mecsico heddiw).

Yn 1521 goresgynwyd yr Azteciaid gan Hernán Cortés a'r Sbaenwyr a daeth Mecsico
yn rhan o Sbaen Newydd. Dechreuodd yr ymgyrch am annibyniaeth ar Sbaen yn 1810.
Erbyn 1821 roedd Mecsico yn wlad annibynnol. Roedd yn diriogaeth fwy sylweddol
na'r wlad bresennol , yn cynnwys rhannau o dde'r Unol Daleithiau fel Texas a
Califfornia. Arweinydd pwysicaf y wlad oedd Santa Anna. Collwyd y rhan fwyaf o'r
tir hwnnw i'r Unol Daleithiau newydd, yn arbennig ar ôl Rhyfel Mecsico
(1846-1848).

Rheolwyd y wlad gan Maximilian, Archddug Awstria am gyfnod byr (1864-1867), ond
cafodd ei ladd yn 1867 a dilynodd cyfnod ansefydlog a arweiniodd at Chwyldro
Mecsico pan ddiorseddwyd Porfirio Diaz gan Francisco Madera. Dyma gyfnod Zapata
a Pancho Villa. Yn 1917 datganwyd gweriniaeth Mecsico.



https://cy.wikipedia.org/wiki/Mary_Myfanwy_Wood

Roedd Mary Myfanwy Wood (16 Medi 1882 - 22 Ionawr, 1967) yn gennad Cristionogol
yn Tsieina rhwng 1908 a 1951.

Ganwyd Wood yn Llundain yn ferch i Richard Maldwyn Wood, gwerthwr paent, a
Hannah ei wraig. Roedd y tad yn un o Fachynlleth a'r fam o Abertawe, y ddau yn
Gymry Cymraeg ac yn aelodau o Gapel Annibynnol Cymraeg y Boro yn Southwark,
Llundain; ymunodd Mary, ei ddau frawd a'i chware a'r un capel yn ddiweddarach

Ar ôl darfod ei hyfforddiant aeth i ddysgu mewn ysgol gynradd yn Herne Hill,
Llundain; wrth ddysgu bu'n dilyn cyrsiau allanol o Goleg Kings, Llundain
byddai'n ei chymhwyso ar gyfer gwaith y genhadaeth dramor.

Ym 1908 moriodd Wood i Tsieina lle fu'n gweithio fel athrawes mewn ysgol breswyl
yn nhalaith Xiochang yng ngogledd Tsieina. Ym 1915 dychwelodd i wledydd Prydain
a bu'n dilyn cwrs am flwyddyn yng Ngholeg Selbie Rhydychen. Ym 1916 cafodd ei
phenodi'n brifathrawes ysgol ganolradd i ferched yn Beijing. Roedd ei chyfraniad
i addysg merched yn sylweddol a chafodd ei phenodi i Gyngor Ymgynghorol y
wladwriaeth ar addysg i fenywod.

Roedd Wood yn aelod blaenllaw o fudiad Tsieina i Grist gan gael ei phenodi'n
islywydd ym 1920, ond ymddiswyddodd ar ôl cyfnod byr er mwyn caniatáu i frodor o
Tsieina i gyflawni'r swydd. Ym 1922 trefnodd Gynhadledd Gristionogol Tsieina.

Ar ddechrau'r Ail Ryfel Byd dychwelodd i Lundain i ofalu am ei rhieni oedrannus
rhwng 1940 a 1943. Oherwydd ei gwybodaeth am Tsieina a'i iaith bu'n gweithio i
awdurdodau Prydain, yn monitro newyddion o'r wlad ac yn darlithio i swyddogion
milwrol am y wlad.

Ar ddiwedd y rhyfel aeth i'r India am ychydig fisoedd i weithio gyda Chymdeithas
Gristionogol y Gwŷr Ifanc (YMCA) yn cynorthwyo merched milwrol, cyn mynd yn ôl i
ogledd Tsieina i drefnu synod (cyfarfod cyffredinol) Eglwys Crist yn Tsieina.

Rhwng 1952 a 1954 bu Wood yn gweithio i Gyngor Eglwysi Prydain. Ym 1954 cafodd
ei hordeinio yn weinidog a bu'n gwasanaethu capel yr Annibynwyr yn Hambleden,
Swydd Buckingham. Ym 1962 derbyniodd MA er anrhydedd gan Brifysgol Cymru.

Ymddeolodd Wood o'r weinidogaeth ym 1962 yn 80 mlwydd oed a symud i gartref
henoed ar gyfer cyn-genhadon. Bu farw yn Ysbyty Southend ym 1967 ac amlosgwyd ei
chorff yn Brighton cyn cynnal gwasanaeth coffa iddi yn Eglwys y Boro.



https://cy.wikipedia.org/wiki/Malawi

Gwlad yn ne Affrica yw Gweriniaeth Malawi, neu Malawi (yn Saesneg: Republic of
Malawi, yn Chichewa: Dziko la Malaŵi). Y gwledydd cyfagos yw Tansania i'r
gogledd, Sambia i'r gorllewin, a Mosambic i’r de a'r dwyrain. Mae'n annibynnol
ers 1964. Prifddinas Malawi yw Lilongwe.

Gwlad hir a chul, heb arfordir, yw Malawi. Mae rhan ogleddol y wlad ar ochr
orllewinol Llyn Malawi. Yn y gogledd, saif rhwng Sambia yn y gorllewin a
Tansanïa a Mosambic yn y dwyrain, yr ochr draw i Llyn Malawi. Yn y de, mae'r
wlad yn ymestyn i mewn i Mosambic ar hyd dyffryn afon Shire. Nid oes gan Malawi
arfordir, ond mae rheilffordd yn ei chysylltu a phorthladdoedd Nacala a Beira yn
Mosambic.

Rhed y Dyffryn Hollt Mawr ar hyd y wlad o'r gogledd i'r de, a cheir nifer o
lynnoedd yn y dyffryn. Llyn Malawi yw'r trydydd llyn yn Affrica o ran
arwynebedd. Llifa afon Shire o ben deheuol y llyn i ymuno ag afon Zambezi yn
Mosambic. Bob ochr i'r Dyffryn Hollt, mae'r wlad yn un fynyddig. Yn y gogledd,
mae Ucheldir Nyika yn cyrraedd 2,600 medr uwch lefel y môr, ac i'r de o Lyn
Malawi mae Ucheldiroedd Shire, sy'n cyrraedd uchder o 2,130 m ar Ucheldir Zomba
a 3,002 m yn Mynyddoedd Mulanje.

Mae dwysder poblogaeth Malawi yn uchel i wlad yn Affrica. Y ddinas fwyaf, yn ôl
pob tebyg, yw Blantyre, gyda phoblogaeth o tua 500,000, tra mae poblogaeth y
brifddinas, Lilongwe, dros 400,000. Mae'r tywydd yn drofannol, gyda tymor glawog
rhwng Tachwedd ac Ebrill, ac ychydig iawn o law rhwng Mai a Hydref. Ar y tir
isel ceir tymheredd o tua 27° to 29 °C rhwng Medi ac Ebrill, a tua 23° rhwng Mai
a Medi.

Cafwyd hyd i olion hominid yn dyddio'n ôl tua miliwn o flynyddoedd yn yr ardal
yma, ac roedd pobl gynnar yn byw ar lannau Llyn Malawi 50,000 i 60,000 o
flynyddoedd yn ôl. Gelwir y trigolion cynnar yr Akufula neu'r Batwa. Hwy oedd yn
gyfrifol am yr arlunwaith craig i'r de o Lilongwe, yn Chencherere a Mphunzi.

Yn ystod y 16g, sefydlwyd gwladwriaeth Maravi gan gangen o'r bobloedd Bantu o
gwmpas Llyn Malawi. Dywedir fod yr enw "Malawi" yn dod o "Maravi". Tyfodd
tiriogaeth y wladwriaeth i ymestyn o ardaloedd Tumbuka a Tonga yn y gogledd i
ran isaf afon Shire yn y de, ac i'r gorllewin cyn belled a dyffrynoedd Luangwa a
Zambezi. Roedd rheolwyr Maravi yn perthyn i dylwyth y Phiri, ac yn dwyn y teitl
Kalonga. Manthimba oedd eu prifddinas. Prif iaith y Maravi oedd Chichewa.

Yn y 19g, symudodd nifer o bobloedd eraill i'r ardal. Daeth pobl y Ngoni, neu'r
Angoni, o ardal Natal, yn yr hyn sy'n awr yn Dde Affrica, yn ffoi oddi wrth
Ymerodraeth y Zulu, oedd yn ymestyn ei grym dan Shaka Zulu. Grŵp arall o
fewnfudwyr oedd yr Yao neu Ayao, o'r hyn sy'n awr yn ogledd Mosambic. Cyn hir
roedd y Maravi yn dioddef oherwydd ymosodiadau eu cymdogion, y Ngoni a'r Yao, ac
yn aml yn cael eu gwerthu fel caethweision. Roedd yr Yao wedi troi at Islam, ac
wedi datblygu partneriaeth a marsiandïwyr caethion Arabaidd.

Roedd y Portiwgeaid wedi ymsefydlu ar yr arfordir ers yr 16g, ond ymddengys
mai'r Ewropead cyntaf i gyrraedd Llyn Malawi oedd David Livingstone yn 1859. Yn
ystod y blynyddoedd nesaf, sefydlodd cenhadon Albanaidd yn y wlad. Yn 1891,
daeth y diriogaeth yn than o'r Ymerodraeth Brydeinig, ac yn 1907 rhoddwyd yr enw
Nyasaland arni.

Yn ystod y 1950au, bu nifer o ymgyrchoedd i geisio ennill annibyniaeth. Un o'r
arweinwyr oedd Dr Hastings Kamuzu Banda, a ddaeth yn Brif Weinidog pan ddaeth
Malawi yn wlad annibynnol yn 1964, ac yn Arlywydd ddwy flynedd yn ddiweddarach.
Dim ond un blaid a ganiateid, ac yn 1970, cyhoeddwyd Banda yn Arlywydd am Oes.

Yn 1993, pleidleisiodd pobl Malawi mewn refferendwm dros gael system
ddemocrataidd, sydd wedi parhau ers hynny. Bingu wa Mutharika oedd yr arlywydd o
2004 tan ei farwolaeth yn Ebrill 2012.

Yn ogystal â Saesneg mae Chichewa yn iaith swyddogol sy'n cael ei siarad gan
57.2% o'r boblogaeth. Yr ieithoedd brodorol eraill yw Chinyanja (12.8%), Chiyao
(10.1%), Chitumbuka (9.5%), Chisena (2.7%), Chilomwe (2.4%), a Chitonga (1.7%).
Ceir sawl iaith arall (3.6%). (Cyfrifiad 1998, CIA World Factbook).



https://cy.wikipedia.org/wiki/Los_Angeles

Dinas yng Nghaliffornia yn Unol Daleithiau America yw Los Angeles. Hi yw dinas
fwyaf Califfornia, a'r ail-fwyaf ymhlith dinasoedd yr Unol Daleithiau. Yn 2006.
roedd poblogaeth y ddinas ei hun yn 3,849,378, a phoblogaeth yr ardal ddinesig
yn 12,950,129.

Sefydlwyd Los Angeles ar y 4ydd o Fedi, 1781, gan y llywodraethwr Sbaenaidd
Felipe de Neve fel El Pueblo de Nuestra Señora la Reina de los Ángeles de
Porciúncula (yn Gymraeg: Pentref Ein Gwraig, Brenhines Angylion Porziuncola).
Daeth yn rhan o Mexico yn 1821, pan gafodd annibynniaeth wrth Sbaen. Yna yn
1848, ar ddiwedd y Rhyfel Mecsico-America, prynwyd Los Angeles a Chaliffornia
gan yr Unol Daleithiau fel rhan o Gytundeb Guadalupe Hidalgo, a thrwy wneud
hynny, daeth yn rhan o'r Unol Daleithiau. Ymgorfforwyd Los Angeles fel
bwrdeisiaeth ar y 4ydd o Ebrill 1850, pum mis cyn i Galiffornia dderbyn ei
statws fel talaith.

Mae Los Angeles yn un o brif ganolfannau'r byd o ran busnes, masnachu
rhyngwladol, adloniant, diwylliant, y cyfryngau, ffasiwn, gwyddoniaeth,
technoleg ac addysg. Ceir yno sefydliadau yn amrywio o feysydd proffesiynol i
ddiwylliannol, ac mae'n un o ganolfannau economaidd mwyaf sylweddol yr Unol
Daleithiau. Yn gartref i Hollywood, caiff ei ystyried fel "Prifddinas Adloniant
y Byd", gan gynhyrchu ffilmiau, rhaglenni teledu a cherddoriaeth. Oherwydd
pwysigrwydd y diwydiant adloniant, mae nifer o bobl enwog yn byw yn Los Angeles
a'r maesdrefi cyfagos.

Nododd cyfrifiad 2000 boblogaeth o 3,694,820, 1,275,412 o gartrefi, a 798,407 o
deuluoedd yn byw yn y ddinas, gyda dwysedd poblogaeth o 7,876.8 o bobl ymhob
milltir sgwâr (3,041.3/km2). Mae Los Angeles wedi datblygu'n ddinas aml-hil,
gyda niferoedd mawrion o fewnfudwyr Lladinaidd ac Asiaidd yn ystod y degawdau
diwethaf.

Mae Los Angeles yn gartref i bobl o dros 140 o wledydd gwahanol, sy'n siarad 224
o ieithoedd gwahanol. Ceir ardaloedd o leiafrifoedd ethnig fel Chinatown,
Filipinotown Hanesyddol, Koreatown, Little Armenia, Little Ethiopia,
Tehrangeles, Little Tokyo, a Thai Town.

Mae gwasanaeth heddlu Los Angeles wedi gweld lleihad sylweddol yn y nifer o
droseddau ers canol y 1990au, a chyrhaeddodd uchafbwynt yn 2007, gyda 392 o
lofruddiaethau. Mae Antonio Villaraigosa yn aelod o'r grŵp Maeriau yn Erbyn
Gynnau Anghyfreithlon.



https://cy.wikipedia.org/wiki/Llenyddiaeth_Ffriseg

Llenyddiaeth a ysgrifennir yn iaith frodorol y Ffrisiaid yw llenyddiaeth
Ffriseg, yn bennaf Ffriseg y Gorllewin.

Dechreuwyd y traddodiad llenyddol Ffriseg gan Gysbert Japicx (1603–66) a
ysgrifennodd gasgliad o gerddi Friesche Rymlerye (1668) i gadw'r iaith safonol
yn fyw. Er gwaethaf ei ymdrechion, anaml y defnyddid y Ffriseg yn iaith
ysgrifenedig hyd yr 19eg ganrif. Adfywiodd y llên genedlaethol yn yr oes
Ramantaidd. Sefydlodd y brodyr Halbertsma (Eeltsje, Joast, a Tsjalling) fudiad
Llenyddiaeth Ffriseg Newydd ac ysgrifenasant gasgliad o ryddiaith a barddoniaeth
o'r enw Rimen en Teltsjes (1871). Dylanwadau'r cyfnod oedd llên gwerin a hen
farddoniaeth Ellmynaidd. Lansiodd Douwe Kalma y Mudiad Ffrisiaidd Ifanc ym 1915,
gan herio llenorion ifanc i roi'r gorau i daleithioldeb a didactigiaeth y
gorffennol. Ffynodd y ddrama, cyfieithiadau, a beirniadaeth lenyddol ddechrau'r
20fed ganrif. Wedi'r Ail Ryfel Byd, chwalwyd traddodiadau ymhellach yn enwedig
drwy waith Anne Wadman fel beirniad, ysgrifwr a nofelydd. Mae'r mwyafrif o
farddoniaeth a ffuglen Ffriseg fodern yn adlewyrchu themâu a thechnegau
llenyddiaeth yn Ewrop gyfan.



https://cy.wikipedia.org/wiki/Jo_Cox

Gwleidydd Seisnig y Blaid Lafur (DU) oedd Helen Joanne "Jo" Cox (22 Mehefin 1974
– 16 Mehefin 2016). Roedd yn Aelod Seneddol San Steffan dros Batley and Spen
rhwng 8 Mai 2015 a 16 Mehefin 2016.

Bu farw Cox yn Ysbyty Cyffredinol Leeds, wedi ymosodiad gan dyn gyda gwn a
chyllell. Dywedodd Peter Hain, cadeirydd ymgyrch Llafur yng Nghymru dros Aros yn
Ewrop: "Yn wyneb digwyddiadau erchyll heddiw rydym wedi cymryd y penderfyniad i
roi’r gorau i ymgyrchu am y tro."

Ganwyd Cox ar 22 Mehefin 1974 yn Batley, Gorllewin Swydd Efrog, Lloegr, a'i magu
yn Heckmondwike.

Astudiodd Cox Wyddorau Cymdeithasol a Gwleidyddol yng Ngholeg Penfro,
Caergrawnt, a graddiodd o Brifysgol Caergrawnt gyda gradd Baglor yn y
Celfyddydau (BA) ym 1995. Hi oedd y cyntaf o'i theulu i fynychu prifysgol.
Astudiodd yn Ysgol Economeg Llundain yn ddiweddarach.

Ar ôl graddio, gweithiodd Cox fel cynghorydd i Joan Walley, AS Llafur, cyn symud
i Frwsel i dreulio dwy flynedd yn cynghori Glenys Kinnock, a oedd yn Aelod
Senedd Ewrop ar y pryd. Gweithiodd Cox i'r elusennau Oxfam ac Oxfam
International rhwng 2001 a 2009, gan wasanaethu'n gyntaf ym Mrwsel fel arweinydd
ymgyrch y grŵp i ddiwygio masnach, cyn dod yn bennaeth polisi ac eiriolaeth
Oxfam GB yn 2005, ac wedyn yn bennaeth ymgyrchoedd dyngarol Oxfam Rhyngwladol yn
Efrog Newydd yn 2007. Dylanwadodd ei gwaith yn Oxfam, oedd yn cynnwys cyfarfod â
grwpiau dan anfantais yn Darfur ac Affganistan, ar ei gyrfa wleidyddol.

Arweinodd gwaith elusennol Cox yn hwyrach i rôl yn cynghori Sarah Brown (gwraig
cyn Brif Weinidog y DU, Gordon Brown), a oedd yn arwain ymgyrch i atal
marwolaethau yn ystod beichiogrwydd a genedigaeth. Roedd Cox yn gadeirydd
cenedlaethol Rhwydwaith Merched Llafur ac yn uwch ymgynghorydd i'r Gronfa
Rhyddid, elusen gwrth-gaethwasiaeth.

Enwebwyd Cox gan y Blaid Lafur i ymladd sedd Batley and Spen a adawyd yn wag gan
Mike Wood yn etholiad cyffredinol 2015. Dewiswyd fel ymgeisydd ar gyfer y sedd
drwy restr fer o ferched yn unig. Sedd ddiogel i Lafur ydy etholaeth Batley and
Spen fel arfer, ac enillodd Cox y sedd gyda 43.2% o'r bleidlais, gan gynyddu
mwyafrif Llafur i 6,051.

Gwnaeth Cox ei haraith gyntaf yn Nhŷ'r Cyffredin ar 3 Mehefin 2015, gan ei
ddefnyddio i ddathlu amrywiaeth ethnig ei hetholaeth, tra'n tynnu sylw at yr
heriau economaidd sy'n wynebu'r gymuned, ac yn annog y llywodraeth i ailfeddwl
ei agwedd tuag at adfywio economaidd. Roedd yn un o 36 ASau Llafur i enwebu
Jeremy Corbyn fel ymgeisydd yn etholiad arweinyddiaeth y Blaid Lafur yn 2015,
ond dywedodd ar y pryd ei bod wedi gwneud hynny er mwyn ei roi ar y rhestr ac
annog trafodaeth eang. Yn yr etholiad cyntaf pleidleisiodd dros Liz Kendall, a
cyhoeddodd ar 6 Mai 2016 ar ôl yr etholiadau lleol yr oedd hi a chyd-AS Neil
Coyle yn difaru eu bod wedi enwebu Corbyn.

Roedd gwrthdaro Syria yn un o brif faterion ymgyrchu Cox. Ym mis Hydref 2015,
cyd-ysgrifennodd, gyda'r AS Ceidwadol Andrew Mitchell, erthygl yn The Observer,
oedd yn dadlau y gallai luoedd milwrol y DU helpu i gyflawni ddatrysiad teg i'r
gwrthdaro, gan gynnwys creu hafanau diogel i sifiliaid y tu mewn i Syria. Yn
ystod y mis hwnnw, lansiodd Cox y grŵp Seneddol Hollbleidiol "Cyfeillion Syria",
a daeth yn gadeirydd y grŵp. Yn y bleidlais a ddilynodd i gymeradwyo ymyrraeth
filwrol y DU yn erbyn ISIL yn Syria, ymatalodd Cox (un o bum AS Llafur i wneud
hynny), gan nad oedd yn ystyried yr ymyrraeth i fod yn rhan o strategaeth
gynhwysfawr effeithiol i fynd i'r afael â gwrthdaro Syria gan gynnwys ymdrin â
Llywydd Bashar al-Assad. Ysgrifennodd Andrew Grice o The Independent y
"dadleuodd hi yn gryf y dylai Llywodraeth y DU fod yn gwneud mwy i helpu'r
dioddefwyr ac i ddefnyddio ei ddylanwad tramor er mwyn rhoi gorau ar wrthdaro
Syria".

Roedd Cox yn gefnogwr seneddol i Gyfeillion Llafur Palesteina a'r Dwyrain Canol,
a galwodd am ddileu gwarchae Llain Gaza. Gwrthwynebodd hi ymdrechion y
llywodraeth i gwtogi'r symudiad dros boicot, sancsiynau a lleihai buddsodiadau.
Meddai, "Rwy'n credu mai ymosodiad enbyd ar ryddid democrataidd ydy hyn. Nid yn
unig y mae'n iawn i foicotio cwmnïau anfoesegol, ond mae ganddom hawl i wneud
hynny."

Cefnogodd Cox yr ymgyrch "Aros" yn ystod refferendwm 2016 ar aelodaeth y DU o'r
Undeb Ewropeaidd. Yn dilyn ei marwolaeth, ymatalodd y ddwy ochr rhag ymgyrchu am
y refferendwm am ddiwrnod fel arwydd o barch. Cyhoeddodd y BBC y byddai rhifau o
Question Time a This Week, dwy raglen trafodaeth wleidyddol a drefnwyd i gael eu
darlledu y noson honno ac i ganolbwyntio ar faterion yn ymwneud â'r refferendwm,
yn cael eu canslo.

Pedair awr ar ôl y digwyddiad, cyhoeddodd Heddlu Gorllewin Swydd Efrog fod Cox
wedi marw yn Ysbyty Cyffredinol Leeds. Hi yr AS cyntaf i gael ei llofruddio yn
ei swydd ers marwolaeth y Ceidwadwr Ian Gow ym 1990, pan laddwyd ef gan fom car
a osodwyd gan yr IRA, a hwn oedd yr ymosodiad difrifol cyntaf ar AS ers i
Stephen Timms gael ei drywanu gan Roshonara Choudhry mewn ymgais i'w lofruddio
yn 2010. Cynhaliwyd gwasanaeth coffa yn Eglwys Sant Pedr, Birstall, y diwrnod
canlynol.

Rhannodd teulu Cox eu hamser rhwng ei chartref etholaethol a chwch preswyl (cwch
camlas wedi'i addasu) ar afon Tafwys, wedi'i angori ger Tower Bridge, Llundain.



https://cy.wikipedia.org/wiki/Gerallt_Lloyd_Owen

Bardd a aned yn "Nhŷ Uchaf", fferm ym mhlwyf Llandderfel Sarnau, Sir Feirionnydd
(de Gwynedd heddiw) oedd Gerallt Lloyd Owen (6 Tachwedd 1944 – 15 Gorffennaf
2014). Roedd yn un o brif feistri'r gynghanedd ac yn feuryn ymryson barddol
Radio Cymru, Talwrn y Beirdd.

Gerallt oedd yr ail fab i Henry Lloyd Owen (1906-1982), amaethwr a Swyddog Pla
Cyngor Sir Feirionnydd ac yna Gwynedd, a Jane Ellen (Jin, 1905-1989), athrawes a
fu hefyd yn cadw siop a llythyrdy'r Sarnau wedi i'r teulu symud yno i fyw i'w
hen gartref hi, "Broncaereini", yn 1945 pan benodwyd Henry i'w swydd gyda
Chyngor Sir Feirionnydd.

Llwyd o'r Bryn a gyflwynodd y gynghanedd iddo, ei athro barddol cyntaf, a gallai
Gerallt gyfansoddi englyn cywir yn ddeuddeg oed. Yna aeth at Ifan Rowlands y
Gistfaen, Llandderfel i wella'i grefft.

Derbyniodd Gerallt ei addysg yn Ysgol Tŷ Tan Domen. Tra yn y chweched dosbarth
dyrchafwyd y tad a symudodd y teulu i Gaernarfon, ond arhosodd Gerallt gyda'i
fodryb yn y Sarnau i adolygu ar gyfer ei arholiadau 'lefel A', ond gwell ganddo
astudio'r gynghanedd a darllen barddoniaeth ac ni chafodd y graddau
angenrheidiol i fynd i'r brifysgol ac felly aeth i'r Coleg Normal, Bangor lle
derbyniodd Dystysgrif Athro yn 1966.

Treuliodd gyfnod o bum mlynedd fel athro: Ysgol Gynradd, Ysgol Glyndŵr (yr ysgol
breifat Gymraeg a sefydlwyd ym Mhen-y-bont ar Ogwr gan y cenedlaetholwr brwd
Trefor Morgan) ac Ysgol Gymraeg y Betws. Sefydlodd Wasg Gwynedd ym 1972. Yn 1972
hefyd y priododd ag Alwena Jones o Ddeiniolen gan fyw yn Llandwrog, a chawsant
dri o blant: Mirain, Bedwyr a Nest.

Er i'w gyfrol gyntaf, Ugain Oed a'i Ganiadau (Argraffty'r M.C., Caernarfon,
1966) gael ei gyhoeddi ym 1966, ni ddaeth yn ffigwr amlwg nes iddo gyhoeddi
Cerddi'r Cywilydd ym 1972.

Nodweddir ei farddoniaeth gan ymdeimlad cryf am Gymreictod a phwyslais ar
etifeddiaeth y Cymry a'r angen i'w hamddiffyn. Gwelir hyn yn arbennig o eglur
mewn cerddi fel yr awdl Cilmeri , am dranc Llywelyn ap Gruffudd, a'r gerdd Fy
Ngwlad (Cerddi'r Cywilydd) am yr arwisgiad yng Nghaernarfon yn 1969 sy'n agor
efo'r llinellau cofiadwy,

Ond mae gan ei awen agwedd bersonol hefyd, yn ei gerddi am gyfeillion a
pherthnasau, a'i gariad amlwg at ei fro. Mae'n medru bod yn ffraeth yn ogystal,
er enghraifft yn ei gerdd Trafferth mewn siop (yn y gyfrol Cilmeri) am gael
gwrthod talu â siec yn y Gymraeg yn siop Marks and Spencers, Llandudno, sy'n
adleisio cerdd adnabyddus Dafydd ap Gwilym Trafferth mewn Tafarn.

Cyhoeddodd hunangofiant ym 1999 dan y teitl Fy Nghawl Fy Hun. Golygodd
gylchgrawn y Coleg Normal (Y Normalydd), sawl cyfrol yn y gyfres Talwrn y
Beirdd, a bu'n gyd-olygydd y cylchgrawn Barddas am gyfnod.

Enillodd y Gadair yn Eisteddfod Genedlaethol Cymru Bro Dwyfor 1975 ac yn
Eisteddfod Genedlaethol Cymru Abertawe 1982.

Dymuniad y teulu oedd bod rhoddion er cof am Gerallt i'w gyfrannu i ymgyrch ‘Ie’
yr Alban.

Gwasg Gwynedd gyhoeddodd ei ddwy gyfrol bwysicaf o farddoniaeth: Cerddi'r
Cywilydd yn 1972 a Cilmeri a Cherddi Eraill yn 1991, a hefyd ei hunangofiant Fy
Nghawl Fy Hun yn 1999. Cafwyd 4 argrafiad o Cerddi'r Cywilydd ac enillodd
Cilmeri a Cherddi Eraill wobr Llyfr y Flwyddyn, 1992.



https://cy.wikipedia.org/wiki/Geraint_Thomas

Seiclwr trac Cymreig, proffesiynol ydy Geraint Howell Thomas, MBE (ganwyd 25 Mai
1986), sydd yn aelod o Team Sky ar Gylchdaith Proffesiynol yr UCI.

Mae wedi ennill Pencampwriaethau Trac y Byd a medal aur Olympaidd yn y Ras Ymlid
i dimau yn Ngemau Olympaidd 2008 a 2012. Ar y ffordd mae wedi ennill ras y
Junior Paris-Roubaix yn 2004, Pencampwriaethau Cenedlaethol Prydain yn 2010,
medal aur yn Ras Lôn Gemau'r Gymanwlad 2014, ras Bayern-Rundfart yn 2011 a 2014,
Ras E3 Harelbeke yn 2015 a ras Paris–Nice yn 2016.

Ganwyd Thomas yng Nghaerdydd, Cymru, yn fab hynaf i Howell Thomas, mab ffermwr o
Bancyfelin, Sir Gaerfyrddin, ac yn frawd i Alun Lloyd Thomas. Magwyd yn ardal
Llwyn Fedw ger yr Eglwys Newydd, mynychodd Ysgol Uwchradd yr Eglwys Newydd.
Dechreuodd seiclo gyda chlwb "Maindy Flyers Cycling Club" yn Stadiwm Maindy pan
yn 10 oed, cyn mynd ymlaen i reidio dros glybiau lleol eraill, "Cycling Club
Cardiff" a "Cardiff Just in Front". Cafodd lwyddiant mewn rasus ar gyfer rhai o
dan 14 ac o dan 16 oed, gan gynnwys pencampwriaethau cenedlaethol Prydain, ond
dechreuwyd sylwi ar ei botensial pan enillodd fedal arian yn y ras bwyntiau yn y
pencampwriaethau Ewropeaidd.

Daeth Thomas yn aelod o Academi Olympaidd British Cycling. Enillodd Wobr Iau
Carwyn James yn seremoni Personoliaeth Chwaraeon y Flwyddyn BBC Cymru. Gwnaeth
gystadlu mewn rasus Cwpan y Byd o amgylch y byd. Fe gafodd ddamwain wrth ymarfer
yn Sydney, Awstralia ym mis Chwefror 2005 ar ôl i'r reidiwr o'i flaen daro darn
o fetel a gadawodd ei fflicio i olwyn Thomas. Dioddefodd o waedu mewnol ar ôl i
ddarn o fetel fynd i'w gorff pan ddisgynnodd, torlengigodd ei ddueg, a bu'n
rhaid cael llawdriniaeth i'w dynnu.

Yn 2006, reidiodd y rhan fwyaf o'i rasus dros dîm Recycling.co.uk, ond tuag at
ddiwedd 2006 ymunodd â Saunier Duval-Prodir. Reidiodd rai rasus hefyd dros
Brydain, er enghraifft Tour of Britain.

Bu Geraint yn byw ac yn ymarfer yn Toscana yn yr Eidal, ynghyd â sawl seiclwr
proffesiynol arall Prydeinig megis Mark Cavendish. Bydd seiclwyr proffesiynol yn
ymarfer yn rheolaidd yn Awstralia er mwyn manteisio ar y tywydd.

Thomas oedd y reidiwr ifancaf yn Tour de France 2007, wedi i'w dîm Barloworld,
gael un o'r tri safle wildcard sydd yn cael eu neilltuo ar gyfer y ras.
Gorffennodd Geraint y Tour de France yn yr 140fed safle allan o 141, wedi ugain
niwrnod o rasio, er nad oedd disgwyl iddo wneud hynny ar y cynnig cyntaf. Honnir
gan amryw mai hon yw'r ras seiclo ffordd, galetaf i gyd.. Geraint oedd y Cymro
cyntaf i gymryd rhan yn y ras ers Colin Lewis yn 1968, a'r Cymro cyntaf i orffen
y ras ras. Derbyniodd gryn gefnogaeth gan ei gefnogwyr Cymreig yn y seremoni
agoriadol yn Llundain, gyda nifer ohonynt yn mynd ymlaen i ddilyn yr holl ras.

Fe dreuliodd Geraint chwe wythnos yn ymarfer yn Mherth, Awstralia yng ngaeaf
2007. Enwebwyd ef ar gyfer gwobr Personoliaeth Chwaraeon Cymreig y Flwyddyn BBC
Cymru yn 2007, datganwyd yr enillwyr ar y teledu ar y 2 Rhagfyr a chafodd
Geraint ei bleidleisio i'r drydydd safle gan y cyhoedd.

Ni chystadlodd Thomas yn Tour de France 2008, yn hytrach cystadlodd yn y Giro
d'Italia yn gynharach yn y tymor cyn dychwelyd i Brydain er mwyn canolbwyntio ar
baratoadau ar gyfer Gemau Olympaidd 2008. Wedi darganfod na fyddai baneri
gwledydd nad oedd yn cymryd rhan o dan eu henwau eu hunain yn cael eu caniatáu
yn y Gemau, dywedodd Thomas:

Ar 17 Awst, roedd Thomas yn aelod o'r sgwad tîm dilyn a dorrodd record y byd yn
y rowndiau cyn-derfynol yn y Gemau Olympaidd gydag amser o 3:55:202, gan guro eu
gwrthwynebwyr Rwsiaiddyn gyfforddus i fynd ymlaen i'r rownd derfynol i gystadlu
am yr aur a'r arian. Y diwrnod canlynol, ar eu ffordd i ennill y fedal aur,
torrodd y tîm Prydeinig record y byd eu hunain, gan osod amser newydd o
3:53:314, a churo eu gwrthwynebwyr Danaidd o 6.7 eiliad. Roedd Thomas wedi bod
yn un o'r cystadleuwyr posibl ar gyfer y dilyn unigol, ond penderfynodd beidio â
chystadlu yn y ddwy gystadleuaeth gan nad oedd eisiau peryglu ymdrechion ei dîm.
Roedd hefyd wedi cael ei gysidro i gystadlu yn y Madison gyda Bradley Wiggins,
ond dewiswyd Mark Cavendish yn y pen draw; dywedodd Chris Boardman fod "Geraint
keeps surpassing people's expectations".

Yn dilyn diarddeliad ei gyd-aelod tîm Barloworld, Moises Duenas, o'r Tour de
France, datgelodd Thomas ei farn cryf yn erbyn defnydd cyffuriau yn ei flog ar y
wefan BBC 606: "..if someone is fraudulent in a business, wouldn’t they be
facing a prison term? I don’t see how riders taking drugs to win races and lying
to their teams is any different. Bang them up and throw away the key!"

Apwyntiwyd ef yn Aelod o Urdd yr Ymerodraeth Brydeinig (MBE) yn rhestr
anrhydeddau'r flwyddyn newydd yn 2009.

Ni chafodd Thomas ddechrau da iawn i'w dymor rasio yn 2009, pan dorrodd ei
belfis a'i drwy wrth ddisgyn ar ôl cam-farnu cornel a tharo'r barier diogelwch
mewn cymal treial amser o'r Tirreno-Adriatico yn Macerata, yr Eidal. Daeth yn
ddamwain yn fuan wedi i siec amser 8 km ddangos mai ef oedd yr ail cyflymaf ar y
ffordd. Er y bu iddo allu dychwelyd i westy ei dîm o'r ysbyty'r un diwrnod,
gorfodwyd iddo gymryd 20 diwrnod o orffwys cyfan gwbl cyn gallu dychwelyd at
ymarfer.

Ar 30 Hydref 2009, gosododd Thomas yr amser cyflymaf yn y dilyn o dan y rheolau
presennol, pan gyflawnodd 4 km mewn 4 munud 15.105 eiliad yn rownd gyntaf y
2009–2010 UCI Track Cycling World Cup Classics yn Velodrome Manceinion. Rhagorir
yr amser hwn gan Chris Boardman yn unig, gydag amser o 4 munud 11.114 eiliad, a
osodwyd ym 1996 mewn safle ar y beic sydd eisoes wedi cael ei wahardd. Ar 1
Tachwedd, ar ddiwrnod olaf y rownd hon o Gwpan y Byd, roedd Thomas yn aelod o'r
sgwad dilyn tîm a osododd yr amser ail-gyflymaf yn y byd tra ar eu ffordd i
ennill y fedal aur, gan osod record trac newydd yn y broses o 3:54.395.

Daeth Thomas yn ail i Ryan Giggs yng ngwobr Personoliaeth Chwaraeon Cymreig y
Flwyddyn BBC Cymru yn 2009, wedi i'r enillwyr gael eu datgan ar 8 Rhagfyr.

Gadawodd Thomas dîm Barloworld ar ddiwedd 2009 i ymuno â thîm proffesiynol
newydd Prydeinig, sef Team Sky.

Dechreuodd Thomas ei dymor rasio yn 2010 fel aelod dîm treial amser Sky yn y
Tour of Qatar. Wedi cystadlu yng nghlasuron seiclo'r gwanwyn, daeth i sylw gan
orffen y Critérium du Dauphiné, gan orffen yn y deg uchaf yn y pedwar cymal
cyntaf. Oherwydd hyn, fe oedd arweinydd y gystadleuaeth bwyntiau a gwisgodd y
Crys Gwyrdd yng nghymalau sau, pedwar a chwech. Erbyn diwedd y ras, roed yn
bumed yn y gystadleuaeth a 21ain yn y dosbarthiad cyffredinol.

Curodd Thomas ei gyd-aelod tîm, Peter Kennaugh, i ennill Pencampwriaeth
Cenedlaethol Ras Ffordd Prydain 2010. Roedd mewn siap da, a pharhaodd hyn drwy
Tour de France 2010, lle gorffennodd yn bumed yn y Prologue ac ail yn y tryddydd
cymal, felly arweiniodd y gystadleuaeth reidiwr ifanc a gwisgo'r crys gwyn
wedi'r trydydd cymal.

Dechreuodd Thomas dymor rasio 2011 gyda perfformiadau addawol, gan gynnwys
chweched safle yn y Classica Sarda ac ail yn y Dwars door Vlaanderen. Cipiodd ei
fuddugoliaeth proffesiynol cyntaf ym mis Mai 2011, gan ennill ras pum diwrnod
Bayern-Rundfahrt, wedi iddo orffen yn ail ar gymal 3, a pumed ar gymal 4. Ar 26
Mehefin 2011, daeth Thomas yn ail i Bradley Wiggins ym Mhencampwriaeth
Cenedlaethol Ras Ffordd Prydain 2011.

Arweiniodd Thomas y gystadleuaeth reidiwr ifanc unwaith eto yn Tour de France
2011, gan gwisgo'r crys gwyn wedi'r cymal cyntaf, a hyd y seithfed cymal.Yng
nghymal 12, bu'n un o chwe reidiwr i ddianc oddiar flaen y peleton wedi dim ond
2 km o'r cymal 211 km o Cugnaux i Luz-Ardiden. Ar un adeg roedd 7 munud o flaen
y peleton ac yn arwain y ras fel oedd hi ar y ffordd. Cafodd ei ddal 7 km o
ddiwedd y cymal ac enillodd y Wobr Brwydrol y cymal. Gorffennodd y ras yn 31af,
ei safle gorau yn y ras hyd yn hyn.

Bu Thomas yn llwyddianus yn y Tour of Britain, gan ennill y dosbarthiad
pwyntiau, a bu mewn safle uchel ar y dosbarthiad cyffredinol cyn iddo gael
damwain a cholli amser. Roedd yn aelod o dîm Prydain Fawr ym Mhencampwriaethau
Rasio Ffordd y Byd, gan arwain Mark Cavendish at ei fuddugoliaeth.

Canolbwyntiodd Thomas ar rasio ar y trac ar gyfer tymor 2012 gan anelu at Gemau
Olympaidd 2012 yn Llundain. O'r herwydd, Giro d'Italia 2012 oedd ei unig brif
ras yn ystod y tymor ond roedd yn rhan o dîm Team Sky sicrhaodd fuddugoliaeth i
Bradley Wiggins yn ras Paris-Nice.

Ar 4 Ebrill roedd yn aelod o dîm trac Prydain dorrodd record byd yn y ras ymlid
wrth enill medal aur ym Mhencampwriaethau Trac y Byd ym Melbourne a chasglodd
fedal arian gyda Ben Swift yn y madison.

Ar ôl ennill cymal agoriadol y Tour de Romandie gorffennodd yn ail yng nghymal
agoriadol yn erbyn y cloc y Giro d'Italia ac hefyd yn ail yng nghymal ola'r Giro
yn erbyn y cloc

Cafodd Thomas ei ddewis yn aelod o dîm Ras Ymlid Prydain ar gyfer Gemau
Olympaidd 2012 ynghŷd â Steven Burke, Ed Clancy a Peter Kennaugh. Ar ôl torri'r
record byd yng nghymal cyntaf y gystadleuaeth gosodwyd, llwyddodd y pedwarawd i
dorri'r record unwaith eto yn y rownd derfynol yn erbyn Awstralia er mwyn
cipio'r fedal aur

Dechreuodd Thomas dymor 2013 gyda'r Tour Down Under. Llwyddodd i ennill Cymal 2
a dal ar siwmper arweinydd y ras hyd nes y cymal olaf ond un. Gorffennodd yn
drydydd, 25 eiliad tu ôl i'r Iseldirwr, Tom-Jelte Slagter, gan enill y dosbarth
pwyntiau.

Cafodd ei ddewis fel arweinydd Team Sky yn rasys y Clasuron ond heb llawer o
lwyddiant. Gorffennodd yn ail yn Bayern-Rundfahrt ac yn 15ed yn y Critérium du
Dauphiné wrth i Chris Froome a Richie Porte orffen yn gyntaf ac yn ail i Team
Sky.

Cafodd ei ddewis i rasio yn Tour de France 2013 ac er iddo dorri ei belfis mewn
damwain hegar ar y cymal cyntaf, parhaodd i rasio gan orffen yn y 140ed safle
wrth i Team Sky sicrhau buddugoliaeth i Froome

Unwaith eto, dechreuodd Thomas ei dymor yn y Tour Down Under mewn rôl domestique
i Richie Porte, a gorffennodd yn wythfed. Roedd Thomas i fod i gefnogi Porte yn
y Paris–Nice hefyd ond yn dilyn anaf i Chris Froome cafodd porte ei symud i
rasio yn y Tirreno–Adriatico gan adael Thomas i arwain Team Sky yn Ffrainc.
Llwyddodd i fachu'r maillot jaune ar y pedwerydd cymal cyn disgyn i'r ail safle
erbyn y chweched cymal. Cafodd ddamwain mawr ar y seithfed cymal welodd o'n
gorffen dros saith munud tu ôl i'r ceffylau blaen, ac ni gymrodd rhan yn y cymal
olaf.

Dechreuodd tymor y Clasuron yn gryf gan orffen yn drydydd yn y E3 Harelbeke cyn
arwain Team Sky yn y Tour of Flanders lle gorffennodd yn wythfed, 47 eiliad tu
ôl i Fabian Cancellara ac roedd yn seithfed yn y Paris–Roubaix, gan orffen 20
eiliad tu ôl i Niki Terpstra. Yn y Tour de France bu'n gweithio dros Richie
Porte wedi i arweinydd Team Sky, Chrids Froome, adael y ras wedi anaf ar y pumed
cymal. Thomas oedd yr unig seiclwr o ynysoedd Prydain i orffen y ras gan orffen
yn 22in, ei ganlyniad gorau yn y Tour de France.

Wedi'r Tour, teithiodd Thomas i Glasgow i gynrychioli Cymru yng Ngemau'r
Gymanwlad yn Glasgow. Casglodd fedal efydd yn y Ras yn erbyn y cloc cyn casglu'r
fedal aur yn y Ras Lôn mewn ras hynod gyffrous welodd Thomas yn gorfod newid
olwyn ym munudau olaf y ras.



https://cy.wikipedia.org/wiki/Dafydd_Iwan

Gwleidydd, canwr poblogaidd a chyfansoddwr caneuon, awdur a chyfarwyddwr busnes
o Gymru yw Dafydd Iwan (ganwyd Dafydd Iwan Jones, 24 Awst 1943, Brynaman, Sir
Gaerfyrddin). Mae'n fab i'r llenor Cymraeg Gerallt Jones. Symudodd y teulu i'r
Bala pan oedd Dafydd yn ei arddegau. Mae'n cael ei adnabod fel canwr protest ac
un o ffigyrau mwyaf amlwg y sin pop a gwerin yng Nghymru hyd heddiw.

Rhwng 1968 a diwedd y 1970au roedd yn un o arweinyddion carismatig mwyaf y
frwydr iaith. Drwy gyfrwng ei ganeuon gwleidyddol, poblogaidd, fe ysbrydolodd
gannoedd (ac efallai miloedd) o Gymry. Cafodd ei benodi'n Llywydd Plaid Cymru yn
2004. Ar yr 8fed o Fehefin 2010 cafodd Jill Evans ASE ei hethol yn
ddiwrthwynebiad i olynu Dafydd Iwan fel Llywydd.

Mae'n awdur nifer o lyfrau, a chyfansoddwr dros 250 o ganeuon. Mae hefyd yn
gyfarwyddwr Cwmni Recordiau Sain; ysgrifennydd Cymdeithas Tai Gwynedd; cadeirydd
Cwmni Cyhoeddi Gwynn; aelod o Ymddiriedolaeth Portmeirion; cadeirydd Pwyllgor y
Ganolfan, Bontnewydd; aelod o Bwyllgor Canolfan Gymunedol a Chapel Caeathro ac
yn bregethwr lleyg.

Rhwng 1968 a diwedd y 70au bu'n arweinydd brwd a charismatig Cymdeithas yr
Iaith. Bu'n gynghorydd sir Gwynedd dros ward Bontnewydd yn ardal Arfon hyd 1 Mai
2008.

Ym mis Ionawr 2011, cyhoeddwyd fod Dafydd Iwan yn un o gant oedd wedi gwrthod
talu eu trwydded teledu, fel rhan o brotest Cymdeithas yr Iaith Gymraeg yn erbyn
y cynlluniau arfaethedig i dorri cyllideb y sianel deledu Gymraeg S4C, a'r
bwriad i drosglwyddo cyfrifoldeb ariannu'r sianel i ddwylo'r BBC.

Ym 1969 sefydlodd Cwmni Recordiau Sain gyda Huw Jones a Brian Morgan Edwards.
Rhyddhaodd gyfres o EPs dylanwadol ar Sain, oedd yn cynnwys rhai o'i ganeuon
mwyaf poblogaidd, fel 'Gorau Cymro, Cymro Oddi Cartref', 'Peintio'r Byd Yn
Wyrdd' a 'Pam Fod Eira Yn Wyn'. Mae nifer o'r caneuon yma, a rhai o'r cyfnod
Welsh Teldisc, ar gael ar Y Dafydd Iwan Cynnar (Sain, 1998).

Ym 1972, ail-recordiodd nifer o'i hen ganeuon Welsh Teldisc yn Stiwdio Rockfield
gyda Dave Edmunds, ar gyfer Yma Mae Nghân (Sain, 1972).

Mae rhai yn ystyried Mae'r Darnau Yn Disgyn I'w Lle (Sain, 1976) fel ei albwm
cyntaf a chryfaf, oedd yn cynnwys y ffefryn 'Mae Rhywun Yn Y Carchar'. Mae'r LP
ar gael yn ei chyfanrwydd ar Y Dafydd Iwan Cynnar.

Recordiwyd Bod Yn Rhydd (Sain, 1979) yn sgil methiant y refferendwm ar
ddatganoli, ac mae'r cynnwys yn adlewyrchu hynny.

Mae Ar Dân (Sain, 1981) yn recordiad byw gyda Hefin Elis a Tudur Huws Jones,
Rhwng Hwyl A Thaith (Sain, 1982) a Yma O Hyd (Sain, 1983) gydag Ar Log, sy'n
cynnwys dwy o'i ganeuon mwyaf poblogaidd, 'Yma O Hyd' a 'Cerddwn Ymlaen'.

Roedd Gwinllan A Roddwyd (Sain, 1986) yn deyrnged i Saunders Lewis, DJ Williams
a Lewis Valentine, hanner can mlynedd ers llosgi Ysgol Fomio Penyberth.

Roedd rhaid aros pum mlynedd tan Dal i Gredu (Sain, 1991), oedd yn cynnwys 'Yr
Anthem Geltaidd' a fabwysiadwyd ym 1990. Roedd Caneuon Gwerin (Sain, 1994) yn
brosiect ar y cyd gyda Tudur Morgan a Cân Celt (Sain, 1995) yn gasgliad o
ganeuon newydd a rhai oedd wedi eu recordio o'r newydd.

I ddathlu ei ymddeoliad o ganu yn gyhoeddus recordiwyd Yn Fyw Cyfrol 1 a 2 (2001
a 2002) yn fyw gyda band newydd. Ym 2007 rhyddhawyd Man Gwyn (Sain, 2007), sy'n
cynnwys teyrnged i'w arwr Gwynfor Evans, 'Daeth Yr Awr, Daeth Y Dyn'.

Rhyddhaodd gasgliad newydd o ganeuon yn 2009, Dos I Ganu. Sbardunwyd yr albwm,
a'r gân-deitl, gan y faner a osodwyd ar bont yng Nghaernarfon adeg etholiad Mai
2008, yn dilyn helynt ad-drefnu ysgolion Gwynedd.



https://cy.wikipedia.org/wiki/Daeargryn

Dirgryniad wyneb y daear yw daeargryn. Gelwir astudiaeth gwyddonol o
ddaeargrynfeydd yn Seismoleg. Mesurir yr ynni straen a ryddheir gan ddaeargryn
(sef cryfder y daeargryn) ar y Raddfa Richter.

Achosir daeargrynfeydd yn bennaf oll gan symudiad platiau tectonig, lle mae dau
blât mewn gwrthdrawiad neu yn symud i gyfeiriad dirgroes (daeargryn tectoneg).
Mae symudiad magma mewn llosgfynydd yn gallu achosi daeargryn hefyd. Weithiau,
mae cwymp gwagle tanddaearol yn achosi daeargryn.

Cyn daeargryn tectonig mae diriant yng nghramen y ddaear yn cynnyddu. Fe
ddigwydd y daeargryn pan fod y ddaear yn torri ac yn symud. Mae'r ddaear yn
dirgrynu yn llorfeddol ac yn fertigol, ond symudiad llorfeddol sydd yn achosi
mwyafrif y niwed i adeiladau. Yn ystod daeargryn San Francisco ym 1906 symudodd
wyneb y daear yn sydyn am dros 4m gyda chanlyniadau erchyll.

Mae daeargryn yn achosi tonnau sy'n cael eu cofnodi gan seismograffau ledled y
byd. Mae'n bosib gwybod lle y digwyddodd daeargryn a dyfalu strwythur y ddaear
trwy ddadansoddi cofnodion y seismograffau.

Mae'n bosib i don anferth (tsunami) godi o ganlyniad i ddaeargryn neu ffrwydrad
llosgfynydd ar waelod y môr. Yn y Môr Tawel y mae hyn yn fwyaf tebyg o ddigwydd.

glan y Môr Tawel bron a bod bob cam ar hyd arfordir Gogledd America a De
America:



https://cy.wikipedia.org/wiki/Cedor

Blew sy'n tyfu o amgylch organau cenhedlu oedolion yw'r cedor. Er fod blew mân
yn bresennol yn ystod plentyndod, yn ystod glasoed mae'r cedor yn cychwyn tyfu.

Mewn merched, ymddengys blew cedor ar hyd ymylon y labia majora yn gytaf fel
arfer, gan ledaenu dros y mons veneris yn y ddwy flynedd a ganlyn. Wedi 2-3
mlynedd o lasoed, (a thua'r un amser a chychwyn mislifiad yn y rhan fwyaf o
ferched) mae siap trionglog pendant i'r cedor. Yn y ddwy flynedd ar ôl hynny,
mae'r blew yn tyfu ar du fewn y morddwydydd hefyd, ac weithiau mewn llinell tuag
at y botwm bol yn ogystal.

Mewn bechgyn, ymddengys y cedor yn gyntaf fel blew mân ar y ceillgwd neu wrth
waelod y pidyn. O fewn blwyddyn, mae yna flew o gwmpas gwaelod y pidyn. O fewn
3-4 mlynedd, mae'r blew yn gorchuddio'r ardal gyfagos, ac yn dod yn fwy trwchus
a thywyll. Wedi oddeutu 5 mlynedd o lasoed, mae'r blew yn ymestyn i du fewn y
morddwydydd, ac i fynny tua'r botwm bol yn ogystal.

Ymddengys blewiach tebyg yng ngheseiliau merched a bechgyn hefyd. Tua diwedd
glasoed dynion, mae blew yn cychwyn tyfu ar y frest, yr wyneb, a'r cefn.

Gwyddys mai swyddogaeth esblygol y cedor, a blew yn gyffredinol yw i amddiffyn y
corff rhag crafiadau a chosi poenus.



https://cy.wikipedia.org/wiki/Cambodia

Gwlad yn ne-ddwyrain Asia yw Teyrnas Cambodia neu Cambodia. Arferai'r wlad gael
ei galw'n Kampuchea ac mae ganddi boblogaeth o 14 miliwn o drigolion. Mae'n
ffinio â Gwlad Thai i'r gorllewin a'r gogledd-orllewin, Laos i'r
gogledd-ddwyrain a Fietnam i'r dwyrain a'r de-ddwyrain. I'r de, daw wyneb yn
wyneb â Gwlff Gwlad Thai. Dominyddir daearyddiaeth Cambodia gan yr Afon Mekong
a'r Tonlé Sap ("y llyn dŵr ffres"), ffynhonnell bwysig o bysgod.

Y Khmeriaid yw'r grŵp ethnig mwyaf a Bwdhaeth yw'r brif grefydd. Y brifddinas
a'r ddinas fwyaf yw Phnom Penh. Cambodia yw'r dalaith olynol i'r Ymerodraeth
Khmer Hindw a Bwdhaidd, a reolodd y mwyafrif o'r Penrhyn Indo-Tsieiniaidd rhwng
y 11g a'r 14g.

Prif ddiwydiannau Cambodia yw dillad, twristiaeth ac adeiladu. Yn 2007, daeth
dros 4 miliwn o dramorwyr i Angkor Wat. Yn 2005, daethpwyd o hyd o gyflenwadau o
olew a nwy naturiol yn nuyfroedd tiriogaethol Cambodia, a phan fydd yr echdyniad
yn cychwyn yn 2011, gallai'r arian o'r olew effeithio'n sylweddol ar economi'r
wlad. Serch hynny, gallai rhan helaeth o unrhyw elw ddiweddu yn nwylo'r
gwleidyddion cefnog os na fydd y sefyllfa'n cael ei fonitro'n ofalus.

Mae gan Cambodia arwynebedd o 181,035 km sgwâr (69,898 milltir sgwâr), gan rannu
ffin o 800 kilomedr (500 mi) gyda Gwlad Thai yn y gogledd a'r gorllewin, ffin o
541 kilomedr (336 mi) gyda Laos yn y gogledd-ddwyrain, a ffin o 1,228 kilomedr
(763 mi) gydag Fietnam yn y dwyrain a'r de-ddwyrain. Mae ganddi 443 kilomedr
(275 mi) o arfordir ar hyn Gwlff Gwlad Thai. Nodwedd ddaearyddol mwyaf unigryw
yw'r paith llynnol, a ffurfiwyd gan lifogydd y Tonle Sap (Y Llyn Mawr), sy'n
mesur tua 2,590 kilomedr sgwâr (1,000 milltir sgwâr) yn ystod y tymor sych ac
sy'n ehangu i tua 24,605 kilomedr sgwâr (9,500 milltir sgwâr) yn ystod y tymor
gwlyb. Mae'r paith poblog hwn, sydd wedi ei neilltuo ar gyfer tyfu reis gwlyb,
yng nghefn gwlad Cambodia.

Mae'r rhan fwyaf o'r wlad (tua 75%) ar uchder o 100 medr (330 troedfedd) neu'n
îs uwchlaw lefel y môr, ag eithrio'r Mynyddoedd Cardamom (man uchaf 1,813 m /
5,948 troedfedd) a'u hestyniad yn y de-ddwyrain, y Mynyddoedd Dâmrei
("Mynyddoedd yr Eleffantod") (ystod uchder o 500–1,000 m neu 1,640–3,280
troedfedd), yn ogystal â tharenni serth y Mynyddoedd Dângrêk Mountains (uchder
cyfartalog 500 m / 1,640 troedfedd) ar hyd y ffin gydag ardal Isan Gwlad Thai.
Man uchaf Cambodia ydy Phnom Aoral, ger Pursat yng nghanol y wlad, sy'n 1,813
medr (5,948 troedfedd).

Amcangyfrifir fod y dystiolaeth gynharaf o wareiddiad datblygiedig yn y Cambodia
fodern yn dod ar ffurf clodweithiau crwn artiffisial o'r mileniwn gyntaf CC. Yn
ystod y 3edd, 4edd a'r 5g, unodd y taleithiau Indianeiddiedig Funan a Chenla i
greu'r hyn a elwir yn Cambodia a de-orllewin Fietnam. Tybir gan y mwyafrif o
ysgolheigion fod y taleithiau hyn yn rhai Khmer.

Ym mis Medi 2013 penderfynodd pwyllgor etholiad cyffredinnol i roi buddugoliaeth
i Blaid Bobl Cambodiaidd er honiadau o dwyll etholiadol.



https://cy.wikipedia.org/wiki/Caerfyrddin

Caerfyrddin (Saesneg: Carmarthen) yw tref sirol Sir Gaerfyrddin, Cymru, tref a
saif ar lan Afon Tywi rhyw 8 milltir (13 km) i'r gogledd o aber yr afon; mae
hefyd yn gymuned. Yng Nghyfrifiad 2011 roedd ganddi boblogaeth o 14,185 ac mae
ei harwynebedd yn 2,110hr. Yn ôl cyngor y dref, Caerfyrddin yw'r dref hynaf yng
Nghymru; gwyddom i waliau'r dref gael eu codi oddeutu OC. Mae ganddi nifer o
safleoedd treftadaeth sydd wedi goroesi dros y blynyddoedd; mae rhain yn cynnwys
yr amffitheatr Rufeinig a rheilffordd y Gwili. Mae gan yr ardal gyfran uchel o
siaradwyr Cymraeg ac mae'r ardal yn gartref i bencadlys Heddlu Dyfed-Powys,
pencadlys y Coleg Cymraeg Cenedlaethol, Cyngor Sir Gaerfyrddin, Gwasanaeth Tân
ac Achub Canolbarth a Gorllewin Cymru, campws Prifysgol Cymru Y Drindod Dewi
Sant, ac Ysbyty Cyffredinol Gorllewin Cymru. Yn 2014 penderfynwyd adleoli
swyddfeydd S4C i Gaerfyrddin.

Adeiladwyd Caerfyrddin ar safle caer Rufeinig Moridunum, (a sillafwyd yng
ngwaith Ptolemy, ac ers hynny, yn 'Maridunum'); Moridūnon oedd yr hen air
Brythoneg, fodd bynnag sy'n gyfuniad o 'môr' a 'din' neu ddinas. Mae'r môr
heddiw tua dau-ddeg km i gyfeiriad y de; mae'n bosibl mai o'r gair Brythoneg hwn
'môr-ddin' y daw'r gair 'Myrddin'; ni sonir am 'Myrddin' tan i Sieffre o Fynwy
(1090 - 1155) bersonoli'r enw.

Credir bod y gaer Rufeinig yn dyddio o tua 75-77 O.C. Darganfuwyd swp o arian
Rhufeinig yn ymyl safle'r gaer yn 2006. Ger y gaer hefyd mae un o'r unig saith
amffitheatr sydd wedi goroesi yng ngwledydd Prydain. Bu cloddio archaeolegol yno
yn 1968 ac mae'r gaer yn 46 wrth 27 medr o faint gyda'r eisteddle yn 92m wrth
67m. Credir bod patrwm strydoedd y dref wedi'i seilio ar yr hen gaer Rufeinig
hon.

Adeiladodd y Norman William Fitz Baldwin gastell yma rywbryd o gwmpas 1094.
Dinistrwyd y castell gan Lywelyn Fawr yn 1215 ond ail-adeiladwyd y castell yn
1223, a chodwyd mur o gwmpas y dref. Yn 1405 cipiwyd y dref a'r castell gan
Owain Glyn Dŵr. Ymwelodd Gerallt Gymro â Chaerfyrddin yn ystod ei daith trwy
Gymru yn 1188. Erbyn y 12fed ganrif roedd yn gyfuniad o'r hen a'r newydd: yr hen
dref Gymreig ei natur o amgylch y priordy Awgwstinaidd ac Eglwys Sant Pedr, a'r
dref Seisnig newydd o amgylch y castell. Cyfunwyd y ddwy ran yn 1546, pan grewyd
un fwrdeisdref, a ddaeth yn Sir ymhen blynyddoedd - yn 1604. Cynhaliwyd
eisteddfod yn y castell yn 1451. Dim ond y porthdy deudwr a godwyd ar ddechrau'r
14g sydd ar ôl bellach gan fod y rhan fwyaf o'r castell y tu ôl i swyddfeydd
Cyngor Sir Caerfyrddin.

Tua 1250 ysgrifennwyd Llyfr Du Caerfyrddin, un o'r llawysgrifau Cymraeg hynaf,
fwy na thebyg ym Mhriordy Ieuan Efengylwr a Theulyddog, sefydliad crefyddol
Awstinaidd a godwyd yn 1148. Yn 1234 cafodd y tywysog ifanc Rhys Gryg o
Ddeheubarth ei glwyfo'n angheuol mewn brwydr ger y dref a bu farw ymhen ychydig
yn Llandeilo. Roedd Caerfyrddin erbyn hyn yn nwrn coron Lloegr ac yn ganolfan
weinyddol bwysig, ac oddi yma y rheolwyd ac y gorfodwyd ffordd newydd o fyw ar
Gymry'r de-orllewin. Oherwydd hyn, tyfodd y dref yn y cyfnod hwn. Yn 1282
sefydlwyd priordy arall gan y 'Brodyr Cardod' (y Ffransisgiaid) ac yno y
claddwyd tad Harri VII sef Edmwnd Tudur, Rhys ap Thomas a Thudur Aled y bardd
(m. 1526). Symudwyd nifer o'r beddau i Eglwys Gadeiriol Tyddewi wedi diddymu'r
priordy hwn yn 1538.

Yn ystod cyfnod y Pla Du diwedd y 1340au, daeth y pla i Gaerfyrddin o ganlyniad
i'r holl fasnachu llewyrchus oedd ar yr afon. Mae haneswyr lleol yn lleoli safle
claddu'r meirw adeg y pla yn y fynwent sydd ger Maes-yr-Ysgol a Llys Model tu ôl
i Stryd Catherine.

Cysylltiwyd y dref â'r dewin chwedlonol Myrddin. Un o'i broffwydoliaethau oedd y
byddai'r dref yn sefyll tra bod y goeden dderwen hynafol oedd yng nghanol y dref
yn sefyll, ond y byddai'r dref yn boddi pe byddai'n syrthio. Mae'r hen dderwen
bellach yn Amgueddfa Sir Gaerfyrddin yn Abergwili. Ceir cyfeiriadau at Myrddin
yn Llyfr Du Caerfyrddin yn cynnwys Ymddiddan Myrddin a Thaliesin, ac o bosibl at
Arthur ei hun (Pa ŵr yw'r Porthor).

Yn dilyn y Ddeddfau Uno Cymru, daeth Caerfyrddin yn bencadlys cyfreithiol Llys y
Sesiwn Fawr yn ne-orllewin Cymru.

Ar 30 Mawrth, 1555, yn nheyrnasiad Mari Tudur, cafodd Robert Ferrar, Esgob
Tyddewi, ei losgi wrth y stanc yn sgwâr y farchnad (Sgwar Nott erbyn hyn) ar ôl
cael ei gyhuddo o heresi a dangos gormod o gariad tuag at y Cymry.

Pan agorwyd Ysgol ramadeg y Frenhines Elizabeth yn 1576 roedd dwy fil o
drigolion yn byw yn y dref. Argraffwyd yr ail bapur newydd wythnosol Cymru yng
Nghaerfyrddin, The Carmarthen Journal a daeth y dref yn ganolfan bwysig i
argraffu, gydag argraffwyr fel John Ross a theulu'r Spurrells yn cartrefu yno.

Adlewyrchir pwysigrwydd Caerfyrddin ym myd amaeth Cymru gan y ffaith y cafodd
Undeb Amaethwyr Cymru ei sefydlu yn y dref yn 1955.

Bu yma weithfeydd tunplat a haearn ar ddechrau'r 19fed ganrif yn ogystal â
ffatri gwneud rhaffau. Bu Helyntion Beca yn yr ardal, a rhoed nifer o'i
'merched' o flaen eu gwell yn llys y dref. Yn 1843 ymosododd nifer o wrthdystwyr
ar y tlodty lleol. Yn y 19eg ganrif roedd yn y dref dros gant a hanner o
dafarnau. Caniatawyd agor y tafarnau hyn ar bob diwrnod marchnad ac roedd yr
oriau agor, o'r herwydd, yn gyfandirol iawn!

Cynhaliwyd Eisteddfod Genedlaethol yng Nghaerfyrddin ym 1911 a 1974. Am
wybodaeth bellach gweler:



https://cy.wikipedia.org/wiki/C.P.D._Dinas_Abertawe

Tîm pêl-droed Cymreig yn chwarae yn Uwchgynghrair Lloegr yw Clwb Pêl-droed Dinas
Abertawe (Saesneg: Swansea City Association Football Club) sydd wedi'i leoli yn
ninas Abertawe.

Mae'r clwb wedi chwarae eu gemau cartref yn Stadiwm Liberty ers symud o Gae'r
Fets yn 2005.

Nodyn:Cywir ar 26 Medi 2015 Nodyn: Diffinir y baneri cenedlaethol o dan reolau
FIFA. Gall y chwaraewyr, felly, fod o fwy nag un cenedl.

Ffurfiwyd CPD Tref Abertawe ym 1912. Ymunodd y clwb â'r Gynghrair Deheuol, lle
arhosasant tan iddynt ennill dyrchafiad i drydedd adran y Gynghrair yn 1920. Ym
1925 enillwyd y rhan Deheuol o'r drydedd adran gan yr Elyrch, a felly enillasant
ddyrchafiad i'r ail adran - lle arhoson nhw tan 1947. Yn 1949 enillwyd yr un
adran am yr eilwaith, ac fe chwaraewyd pêl-droed ail adran yn Abertwae tan 1964.

Disgynodd y clwb i'r bedwaredd adran am y tro cyntaf yn 1967, ac er bod Roy
Bentley wedi codi'r tim yn ôl i'r drydedd adran yn 1970, roedden nhw 'nol yn y
bedwaredd yn 1973, a gorfodwyd iddynt wneud cais i'r Gynghrair i allu aros
ynddi.

Fe aeth Abertawe drwy gyfnod euraidd o dan reolaeth Harry Griffiths ac yna John
Toshack yn y saithdegau, wrth iddyn nhw godi o'r bedwaredd adran i'r cyntaf mewn
pedwar tymor. Ond erbyn 1986 roedd y clwb yn ôl yn y bedwaredd adran unwaith
eto.

Fe ddaeth dyrchafiad eto yn 1988, 2000 a 2005, cyn i Roberto Martinez arwain y
clwb i'r Bencampwriaeth yn 2008.

Yn 2010-11, dyrchafwyd y clwb i Uwchgynghrair Lloegr ar ôl iddynt faeddu Reading
o 4 gôl i 2 yn y gemau ail-gyfle. Dyma oedd y clwb Cymreig cyntaf i gyrraedd yr
Uwchgynghrair.

Ar gychwyn 2011-12 Abertawe oedd y tîm cyntaf o Gymru i chwarae yn Uwchgynghrair
Lloegr ers ei sefydlu ym 1992. Mae'r Elyrch wedi trechu Arsenal, Lerpwl a
Manchester City, sef prif dimau'r Uwchgynghrair ers degawdau. Gorffennodd yr
Elyrch y tymor 11eg yn yr Uwchgynghrair, sef y safle gorau erioed i unrhyw dîm o
Gymru, ond gadawodd Brendan Rodgers i reoli Lerpwl. Cafodd ei ddisodli gan
Michael Laudrup ar gychwyn 2012-13.

Yn eu gêm gyntaf yn eu hail dymor (2012-13) yn yr Uwchgynghrair fe sgorion nhw 5
gôl wrth drechu Queens Park Rangers 5-0 odddi cartref. Gwelwyd Abertawe ar dop
yr Uwch Gynghrair - y tro cyntaf ers mis Hydref 1981i'r tîm fod ar gopa'r haen
uchaf - gan guro Stoke City 2-1 i ffwrdd .

Ar 15 Hydref 2012 cyhoeddodd bwrdd y cyfarwyddwyr fod y clwb wedi gwneud elw o
£14.6 miliwn ar ôl eu tymor cyntaf yn yr Uwchgynghrair, ac y bydd yr estyniad i
Stadiwm Liberty yn gweld golau dydd. Ar 1 Rhagfyr cafodd Abertawe fuddugoliaeth
mawr oddi cartref, drwy guro 2-0 yn erbyn Arsenal, gyda Michu yn sgorio
ddwywaith yn ystod munudau olaf y gêm. Dyma oedd buddugoliaeth gyntaf Abertawe
yn erbyn Arsenal mewn tri degawd. Ar 23 Ionawr, curodd Abertawe o 2-0 ar
gyfanswm goliau yn erbyn Chelsea yn rownd gyn-derfynol Cwpan Cynghrair Lloegr.



https://cy.wikipedia.org/wiki/Bryste

Mae Bryste (Saesneg: Bristol) yn ddinas ac yn sir yng ngorllewin Lloegr, yn agos
i Fôr Hafren a phontydd Hafren; mae 71 km i'r dwyrain o Gaerdydd. Fe'i
hadnabyddid hefyd fel Caerodor yn Gymraeg yn y 18fed a'r 19eg ganrifoedd. Mae'r
enw 'Bryste' yn dod o'r Hen Saesneg Brycgstow "lle'r bont". Mae'r "l" ar ddiwedd
y ffurf Saesneg yn tarddu o un o nodweddion tafodiaith Saesneg Bryste, sef
ychwanegu "l" weithiau ar ddiwedd geiriau sy'n gorffen gyda llafariad. Mae'r
ddinas wedi datblygu yn bennaf fel porthladd ac roedd masnachu caethweision yn
bwysig iawn ar un adeg. Mae Bryste ar ffin siroedd Caerloyw a Gwlad yr Haf, ac
Afon Avon yn eu rhannu.

Yn y 18fed ganrif roedd Bryste'n ganolfan bwysig ar gyfer gwaith porslen ac yn
cystadlu yn y farchnad honno â gweithfeydd Plymouth a Dresden.

Mae pont grog enwog ym Mryste, Pont Grog Clifton, ar draws Afon Avon, a
adeiladwyd gan Isambard Kingdom Brunel.

Mae Bryste'n unigryw gan fod ganddo statws sirol ers y canoloesoedd. Yn 1835
ehangwyd y ffiniau er mwyn cynnwys treflanau megis Clifton ac roedd yn
fwrdeisdref sirol ym 1889 pan ddefnyddiwyd y term hwn am y tro cyntaf. Ar 1
Ebrill 1996, adenillodd ei statws fel sir (neu "swydd") pan ddiddymwyd yr enw
"Swydd Avon" a daeth yn swydd unedol.



https://cy.wikipedia.org/wiki/Aneirin

Bardd a flodeuodd yn hanner olaf y 6g oedd Aneirin (c. 525 - 600), un o'r
Cynfeirdd cynnar. Mae'n debyg mai Neirin oedd ffurf gynharach ei enw, sy'n
tarddu o'r gair Brythoneg tybiedig *naer sydd efallai'n gytras â'r gair
Gwyddeleg nár (naill ai "nobl" neu "wylaidd""), yn ôl Ifor Williams. Ef yw awdur
Y Gododdin, cyfres o englynion arwrol a gedwir yn Llyfr Aneirin. Mae'r enw
personol Cymraeg Aneurin yn ffurf ddiweddarach ar yr enw 'Aneirin'.

Yn ôl Historia Brittonum (tua 830), testun Lladin a briodolir weithiau i
Nennius, roedd Aneirin yn enwog am ei ganu yn yr Hen Ogledd (de'r Alban a
gogledd Lloegr heddiw), ynghyd â'i gyfoeswr Taliesin a Chynfeirdd eraill:

Priodolir y gerdd arwrol hir Y Gododdin iddo. Mae'r testun cynharaf o'r gerdd
honno ar glawr yn y llawysgrif Llyfr Aneirin (tua 1265), sy'n dechrau gyda'r
datganiad Hwn yw e gododin. aneirin ae cant ("Hwn yw Y Gododdin; Aneirin a'i
canodd"). Mae'r ffaith fod y gerdd yn coffhau arwyr hen deyrnas Manaw Gododdin,
oedd a'i phrifddinas yng Nghaeredin, yn awgrymu bod Aneirin yn perthyn i'r ardal
honno. Ceir cyfeiriad at farwolaeth Aneirin mewn pennill o'r Gododdin sy'n amlwg
yn ychwanegiad diweddarach i'r testun:

Yn yr un pennill cyfeirir at 'Guarchan mab dwywei' ("Cân mab Dwywei") ac
awgryma'r cyd-destun fod hyn yn cyfeirio at Aneirin. Yn yr hen achau Cymreig mae
Dwywei yn chwaer i Gwallog mab Llëenog (brenin Elmet, efallai); awgryma Ifor
Williams fod Aneirin yn nai Gwallog ac felly'n frawd i Ddeiniol Sant. Mae
cyfeiriad arall yn y Gododdin yn cyplysu Aneirin â Thaliesin:

O'r Awen daw y Gododdin yn hytrach nag o Aneirin ei hun ("Fi-nid fi, Aneirin -
mae Taliesin nerthol ei ysbrydoliaeth yn gwybod hyn - fe genais i'r Gododdin").

Coffheir Aneirin yn Trioedd Ynys Prydain fel Aneirin Gwawdrydd Mechdeyrn Beirdd,
sef "Aneirin Rhwydd-ei-farddoni, Brenin y Beirdd" (Triawd 33, 34). Mae testun
Triawd 33 yn llwgr, ond yn Triawd 34 dywedir bod Aneirin wedi cael ei ladd gan
Heiddyn â bwyall: Bvyallavt Eidyn ym pen Aneiryn yw un o Teir Anvat Vwyallavt
Enys Prydein ("Tri Thrawiad Bwyall Anffodus Ynys Prydain"). Yn y gerdd Anrec
Uryen (13g efallai) ceir fformiwla cyffelyb i'r hwnnw yn y Trioedd: Aneirin
gwawdryd awenyd.

Ceir sawl cyfeiriad ato hefyd yng ngwaith Beirdd y Tywysogion, e.e. Dafydd
Benfras sy'n dymuno bendith yr Awen

Serch hynny mae'r cyfeiradau ato yn gymharol brin mewn cymhariaeth â'r rhai
niferus at Daliesin a Myrddin.



https://cy.wikipedia.org/wiki/Alexandria

Alexandria (hefyd Alecsandria weithiau yn Gymraeg) (Groeg: Aλεξάνδρεια, Copteg:
Ⲣⲁⲕⲟⲧⲉ Rakotə, Arabeg: الإسكندريه Al-Iskandariya, Arabeg yr Aifft: اسكندريه
Eskendereyya), (poblogaeth o tua 3.5 i 5 miliwn), yw dinas fwyaf ond un yr
Aifft, a'i phorthladd mwyaf.

Ymestyn Alexandria am tua 20 milltir (32 km) ar hyd arfordir Môr y Canoldir yng
nghanolbarth gogledd yr Aifft. Mae'n gartref i'r Bibliotheca Alexandrina,
Llyfrgell Newydd Alexandria, ac mae'n ganolfan ddiwydiannol bwysig oherwydd y
pibellau olew a nwy naturiol sy'n cyrraedd yno o Suez.

Yn yr Henfyd, roedd Alexandria yn un o'r dinasoedd enwocaf yn y byd am ei dysg
a'i hadeiladau ysblennydd. Cafodd ei sefydlu yn 331 CC gan Alecsander Fawr, a
bu'n brifddinas yr Aifft am bron i fil o flynyddoedd ar ôl hynny, nes i'r
Arabiaid oresgyn yr Aifft yn 641 OC a sefydlu prifddinas newydd yn Fustat (sydd
heddiw'n rhan o Gairo). Roedd Alexandria yn enwog am Oleudy Alecsandria (un o
Saith Rhyfeddod yr Hen Fyd), Llyfrgell Alexandria (llyfrgell fwyaf yr Henfyd) a
Catacombs Kom el Shoqafa. Mae gwaith archaeolegol parhaol yn harbwr Alexandria
(a ddechreuwyd yn 1994) yn datgelu gwybodaeth am Alexandria cyn cyfnod
Alecsander Fawr, pan oedd dinas Rhakotis ar y safle, ac yng nghyfnod brenhinllin
y Ptolemïaid ar ôl hynny.



https://cy.wikipedia.org/wiki/Albert_Einstein

Ffisegydd damcaniaethol a anwyd yn yr Almaen oedd Albert Einstein (14 Mawrth
1879 – 18 Ebrill 1955) (Almaeneg: [ˈalbɐrt ˈaɪnʃtaɪn] ( gwrandewch)). Einstein
yw un o brif wyddonwyr y byd ac ef yw awdur y damcaniaethau: Perthnasedd
cyffredinol a Pherthnasedd arbennig. Cafodd ei waith ddylanwad enfawr ar
athroniaeth gwyddoniaeth. Mae'n fwyaf adnabyddus am ei hafaliad E = mc2 (a
ddisgrifiwyd fel "hafaliad enwoca'r byd"). Yn 1921 derbyniodd Wobr Nobel mewn
Ffiseg am ei "wasanaeth i Ffiseg ddamcaniaethol", yn enwedig am ei
ddarganfyddiad 'yr effaith ffotodrydanol' (photoelectric effect) a oedd yn
garreg filltir yn esblygiad ei ddamcaniaeth cwantwm.

Ganwyd Eisntein yn Ulm, Teyrnas Württemberg, yr Almaen a bu farw yn Princeton,
New Jersey yn yr Unol Daleithiau.

O gychwyn ei yrfa mewn ffiseg, credodd Einstein fod 'mecaneg Newton' yn
annigonol i brofi mecaneg glasurol parthed y maes electromagnetig, ac ymaflodd
yn y gewaith o ddatblygu 'Damcaniaeth perthnasedd arbennig' ond cyn hir
sylweddolodd y gall damcaniaeth perthnasedd hefyd gael ei ymestyn i feysydd
disgyrchiant. Datblygodd hyn oll, gan gyhoeddi papur yn 1916 ac yna ei waith ar
berthnasedd cyffredinol. Datblygodd hefyd ei syniadau ar fecaneg ystadegol a
damcaniaeth cwantwm, a chyhoeddodd ei syniadau ar ddamcaniaeth gronynnau a
moleciwlau symudiad (Brownian motion). Ymchwiliodd i briodweddau tymheredd
golau, a ffurfiodd y syniadau hyn gongl-faen ei theori o ffotonau golau.

Yn 1917 cymhwysodd ei ddamcaniaeth perthynasedd cyffredinol i strwythurau enfawr
y bydysawd.

Pan ddaeth Adolf Hitler yn Ganghellor yr Almaen yn 1933 roedd Einstein yn
teithio Unol Daleithiau America; gan ei fod yn Iddew nid aeth yn ôl i'r Almaen,
ble roedd yn Athro Prifysgol yn Academi Gwyddoniaethau Berlin. Ymgartrefodd yno
gan ddod yn ddinesydd o UDA. Rhybuddiodd yr Arlywydd Franklin D. Roosevelt o'r
posibilrwydd o "ddatblygu bom pwerus iawn" gan annog ymchwil i hynny. Ychydig
wedi hyn lansiwyd "The Manhattan Project". Roedd Einstein o'r farn y dylid
amddiffyn 'y Cynghreiriaid' ond ciliodd oddi wrth y syniad o ddefnyddio ei
ddarganfyddiad newydd (Ymholltiad niwclear) fel arf. Yn ddiweddarach, gyda
Bertrand Russell, arwyddodd faniffesto (Russell–Einstein Manifesto) a oedd yn
cadarnhau peryglon arfau niwclear.



https://cy.wikipedia.org/wiki/AIDS

Mae Syndrom Diffyg Imiwnolegol Caffaeledig (Saesneg: Acquired Immune Deficiency
Syndrome, er fe'i adnabyddir yn amlach gan y talfyriad AIDS), yn ddiffiniad o
arwyddion, symptomau, heintiau, a chanserau sydd yn gysylltiedig â'r diffygiad
yn y system imiwnedd sydd yn deillio o fod yn heintiedig â HIV. Mae'r cyflwr hwn
yn lleihau effeithiolrwydd y system imiwnedd gan adael unigolyn yn agored i
heintiau a thyfiannau manteisgar. Caiff HIV ei drosglwyddo drwy gyswllt
uniongyrchol rhwng pilen ludiog neu lif gwaed â hylif corfforol sy'n cynnwys
HIV, er enghraifft gwaed, semen, hylif gweiniol, hylif cyn-semen a llaeth y
fron. Gellir trosglwyddo'r firws drwy ryw rhefrol, gweiniol neu eneuol,
trallwysiad gwaed, nodwyddau hypodermig wedi'u heintio, o'r fam i'r baban yn
ystod y beichiogrwydd, genedigaeth neu drwy fwydo o'r fron.

Bellach mae AIDS yn fyd-eang. Yn 2007, amcangyfrifwyd fod 33.2 miliwn o bobl
ledled y byd yn byw gyda'r afiechyd a bod 2.1 miliwn wedi eu lladd gan y firws,
gan gynnwys 330,000 o blant. Yn Affrica Îs-Sahara y bu dros dri chwarter o'r
marwolaethau hyn, gan amharu ar dyfiant economaidd a dinistrio cyfalaf dynol.
Cred y mwyafrif o ymchwilwyr y dechreuodd HIV yn Affrica Îs-Sahara yn ystod yr
ugeinfed ganrif. Cafodd AIDS ei gydnabod gan Ganolfannau Rheolaeth ac Atal
Afiechydon yr Unol Daleithiau ym 1981 a chanfuwyd ei achos, HIV, gan wyddonwyr
Americanaidd a Ffrengig ar ddechrau'r 1980au.

Gan amlaf, mae symptomau AIDS yn deillio o gyflyrau meddygol na sydd yn datblygu
mewn unigolion sydd â system imiwnedd iach. Heintiau yw'r mwyafrif o'r cyflyrau
hyn a achosir gan facteria, heintiau, ffyngau a pharasitiaid sydd fel arfer yn
cael eu rheoli gan yr elfennau o'r system imiwnedd mae'r firws HIV yn difrodi.
Mae heintiadau manteisgar yn gyffredin ymhlith pobl sydd ag AIDS. Mae HIV yn
effeithio ar bron pob system organau. Mae gan bobl â AIDS fwy o siawns o
ddatblygu cancrau gwahanol megis sarcoma Kaposi, cancr serfigol a chancrau'r
system imiwnedd a adnabyddir fel lymphomas Yn ogystal â hyn, bydd pobl sydd ag
AIDS yn cael symptomau systemig megis tymheredd uchel, chwysu (yn y nos yn
enwedig), chwarennau chwyddedig, annwyd, gwendid a cholli pwysau Mae'r heintiau
manteisgar a ddatblyga cleifion sydd ag AIDS yn dibynnu i raddau ar ba mor
gyffredin yw'r heintiadau hynny yn yr ardal lle mae'r claf yn byw.

Mae niwmonia niwcystig (a arferai gael ei alw'n Saesneg yn Pneumocystis carinii
pneumonia, ac sy'n parhau i gael ei dalfyrru'n PCP, ond sydd bellach yn cyfeirio
at niwmonia niwcystig) yn gymharol anghyffredin ymysg pobl sydd â system
imiwnedd iach ond mae'n gyffredin ymhlith pobl sydd â HIV. Caiff ei achosi gan
Pneumocystis jirovecii. Arferai achosi marwolaeth yn aml iawn. Mewn gwledydd
datblygol, mae'n parhau i fod yn un o'r symptomau cyntaf o AIDS ymysg pobl na
sydd wedi cael eu profi am HIV, er yn gyffredinol nid yw'n digwydd oni bai bod y
cyfrif CD4 yn llai na 200 o gelloedd ymhob µL o waed.

Mae diciâu ymhlith yr amryw heintiau sy'n gysylltiedig â am ei fod yn medru cael
ei drosglwyddo o bobl drwy'r system resbiradu. Gellir ei drin yn hawdd gyda
chyffuriau unwaith y caiff ei ddarganfod a gall ymddangos ar ddechrau'r afiechyd
HIV. Fodd bynnag, gall gwrthiant aml-gyffur fod yn broblem ddifrifol.

Er bod y nifer o achosion wedi lleihau yn sgil triniaeth ac arferion meddygol
uniongyrchol mewn gwledydd gorllewinol, nid yw hyn wir mewn gwledydd datblygol
lle mae HIV fwyaf cyffredin. Gan amlaf mae'r symptomau yn effeithio ar fêr yr
esgyrn, yr esgyrn, yr afu, nodau lymff a'r system nerfol ganolog.

Ymffachychiad o leinin ar ran waelod yr oesoffagws (y llwnc neu'r tiwb llyncu a
arweinia i'r stumog) a ydy llid yr oesoffagws. Gyda phobl sydd â HIV, mae hyn o
ganlyniad i heintiadau ffwngaidd (candidiasis) neu firaol (herpes simplex-1 neu
cytomegalovirus). Mewn ambell i achos prin, gellir ei achosi gan micro-facteria.

Mewn rhai achosion, gall dolur rhydd fod yn sgil-effaith i'r amryw gyffuriau a
ddefnyddir i drin HIV, neu efallai ei fod wedi dod gyda'r haint HIV, yn enwedig
yn ddechreuadau'r heintiad. Gall hefyd fod yn sgil-effaith i'r gwrthfiotigau a
ddefnyddir i drin achosion bacteriol dolur rhydd (yn gyffredin ar gyfer
Clostridium difficile). Pan fo HIV wedi datblygu ymhellach, credir fod dolur
rhydd yn adlewyrchu'r newidiadau yn y modd y mae tract y llwybrau traul yn
amsugno mwynau, ac mae'n bosib fod hyn yn elfen bwysig i'r corff deneuo i ddim o
ganlyniad i HIV.

Gall heintiad HIV arwain at amrywiaeth o ganlyniadau niwroseiciatreg, naill ai
drwy heintiad o'r system nerfol gwan gan organebau neu o ganlyniad uniongyrchol
i'r salwch ei hun.

Mae tocsoplasmosis yn afiechyd a achosir gan barasit o'r enw Tocsoplasma gondii;
gan amlaf, mae'n heintio'r ymennydd, gan achosi llid yr ymennydd tocsoplasmig,
ond gall heintio ac achosi afiechydon yn y llygaid a'r ysgyfaint hefyd. Mae llid
yr ymennydd cryptococol yn heintiad o'r freithell (y bilen sy'n gorchuddio'r
ymennydd a nerf yr asgwrn cefn gan y ffwng Cryptococos neoformans. Gall achosi
tymheredd uchel; pen tost, blinder, cyfog a chwydu. Gall cleifion ddatblygu
trawiadau a phenbleth; heb ei drin, gall fod yn farwol.

Mae lewcoenseffalopathig amlffocal datblygol yn afiechyd difyelinol, lle mae'r
bilen myelin sy'n gorchuddio acsonau nerfau'r celloedd yn cael ei ddinistrio'n
raddol, gan effeithio ar drosglwyddiad cynhyrfiad nerfol. Caiff ei achosi gan y
firws JC sydd i'w ddarganfod mewn 70% o'r boblogaeth yn ei ffurf guddiedig, ond
sydd yn achosi afiechyd yn unig pan fo system imiwnedd y corff wedi'i wanhau'n
ddifrifol, fel y gwelir mewn achosion o bobl ag AIDS. Mae'n datblygu'n gyflym,
gan arwain at farwolaeth o fewn misoedd o ddiagnosis gan amlaf.

Gwelir cyffredinolrwydd o 10-20% mewn gwledydd Gorllewinol gyda 1-2% o
heintiadau HIV yn yr India. O bosib, gellir priodoli'r gwahaniaeth hwn i'r
is-fath o HIV yn India. Weithiau gwelir mania'n gysylltiedig ag AIDS mewn
cleifio gydag afiechyd HIV datblygedig; mae'n arddangos ei hun gyda mwy o namau
gwybyddol a llai ewfforig na thro manig a gysylltir ag anhwylder deubegwn go
iawn. Yn aml, gwelir y cyflwr hwn wrth ddechrau triniaeth aml-gyffur.

Cafwyd yr adroddiad cyntaf o AIDS ar y 5ed o Fehefin, 1981 pan gofnododd
Canolfan Rheoli ac Atal Afiechydon yr Unol Daleithiau glwstwr o Niwmonia
Pneumocystis carinii (sydd dal i gael ei alw'n PCP er ei fod yn cael ei achosi
gan Pneumocystis jirovecii) ymhlith pum dyn hoyw yn Los Angeles. Yn wreiddiol,
nid oedd gan y Ganolfan Rheoli ac Atal Afiechydon enw am yr afiechyd a
chyfeiriasant ato yn ôl yr afiechydon a oedd yn gysylltiedig ag ef e.e.
lymphadenopathy, Kaposi's Sarcoma a Heintiadau Manteisgar. Yn y wasg,
defnyddiwyd y term GRID, a oedd yn dalfyrriad o Gay-related immune deficiency.
Wrth geisio penderfynu ar enw am y cyflwr, edrychodd y Ganolfan Rheoli ac Atal
Afiechydon ar y cymunedau a effeithiwyd gan yr afiechyd, a defnyddiasant yr
ymadrodd “afiechyd y 4H,” oherwydd ymddengys fod yr afiechyd yn targedu
Haitïaid, hoywon, hemoffiliacs a defnyddwyr heroin. Fodd bynnag, wedi iddynt
ddarganfod nad oedd AIDS yn afiechyd ac effeithio'r gymuned hoyw'n unig,
ystyriwyd y term GRID yn gam-arweiniol a chyflwynwyd yr enw AIDS mewn cyfarfod
ym mis Gorffennaf 1982. Erbyn mis Medi 1982 dechreuodd y Ganolfan Rheoli ac Atal
Afiechydon ddefnyddio'r term AIDS.

Awgryma astudiaeth ddiweddar fod HIV mwy na thebyg wedi symud o Affrica i Haiti
ac yna wedi lledu i'r Unol Daleithiau tua 1969.

Gwelir stigma ynglŷn ag AIDS mewn amryw ffyrdd ledled y byd. Gall y ffyrdd yma
gynnwys alltudiaeth, gwahaniaethu ac osgoi pobl sydd â HIV; profi HIV gorfodol
heb ganiatâd ymlaen llaw neu sicrwydd o gyfrinacholdeb; trais yn erbyn unigolion
sydd â HIV neu bobl y tybir sydd â HIV; a rhoi person sydd â HIV mewn cwarantîn.
Mae ofn o drais yn sgil y stigma yn rhwystro rhai pobl rhag cael eu profi,
dychwelyd i gael eu profion neu dderbyn triniaeth, ac o ganlyniad yn troi
afiechyd y gellir delio ag ef yn ddedfryd o farwolaeth.

Yn aml, mae'r stigma o AIDS yn gysylltiedig â gwarthnodau eraill, yn benodol
gwarthnodau a gysylltir â chyfunrywioldeb, deurywioldeb, anfoesoldeb rhywiol,
puteindra a'r defnydd o gyffuriau mewnwythiennol.

Mewn nifer o wledydd datblygedig, ceir cysylltiad rhwng AIDS â chyfunrywioldeb
neu deurywioldeb, ac mae'r cysylltiad hwn yn cyd-fynd â lefelau uwch a rhagfarn
rywiol fel agweddau homoffobig. Hefyd, gwelir cysylltiad rhwng AIDS a holl
ymddygiad rhywiol gwryw-i-wryw, gan gynnwys rhyw rhwng dynion sydd heb eu
heintio.



https://cy.wikipedia.org/wiki/Ystadegaeth

Disgyblaeth fathemategol lydan yw ystadegaeth sy'n astudio ffyrdd o gasglu,
crynhoi dadansoddi, dod i casgliadau a chyflwyno data. Mae'n ddefnyddiol ar
gyfer amrywiaeth lydan o ddisgyblaethau academaidd o'r gwyddorau ffisegol a
chymdeithasol i'r dynoliaethau, yn ogystal a busnes, llywodraeth, a diwydiant.

Mae llawer o gysyniadau ystadegaeth yn dibynnu ar ddealltwriaeth o debygolrwydd,
ac fe ddaw sawl term ystadegol o'r maes hwnnw, er enghraifft: poblogaeth, sampl,
tebygolrwydd. Unwaith mae'r data wedi eu casglu (trwy ddull samplu ffurfiol, neu
drwy nodi canlyniadau rhyw arbrawf neu'i gilydd, neu drwy arsylwi rhyw broses
drosodd a throsodd dros amser), gellir cynhyrchu crynhöadau rhifyddol gan
ddefnyddio ystadegaeth ddisgrifiol.

Modelir patrymau yn y data i dynnu casgliadau ynglŷn â'r boblogaeth ehangach,
gan ddefnyddio ystadegath gasgliadol i ddehongli hapder ac ansicrwydd y
sefyllfa. Gall y casgliadau fod yn atebion i gwestiynau "ie/na" (profi
rhagdybiaeth), amcangyfrif nodweddau rhifyddol, rhagweld yr arsylwadau sydd i
ddod, disgrifiadau o gysylltiad, neu modelu perthynasau.

Ystadegaeth gymwysiedig yw'r uchod yn y bôn. O gymharu, mae ystadegaeth
haniaethol yn is-ddisgybliaeth fathemategol sy'n defnyddio tebygolrwydd a
dadansoddi i roi sylfaen theoretig cadarn i ystadegaeth.



https://cy.wikipedia.org/wiki/Ynys_Lantau

Ynys Lantau (Mandarin: 大嶼山) yw'r ynys fwyaf yn Hong Cong, sydd wedi'i lleoli ar
aber Afon Perl.Tan yn ddiweddar, roedd yr ynys yn gartref i sawl pentref
pysgotwyr, megis Mui Wo, Tai O, Tong Fuk a Sha Lo Wan. Erbyn hyn, mae
datblygiadau mawr wedi 'u cwblhau, gan gynnwys Maes Awyr Rhyngwladol Hong Cong a
gwbwlhawyd ym 1998, Disneyland Hong Cong yn 2005, a thref newydd Tung Chung yn
ymyl y maes awyr.

Mae Mynachdy Po Lin yn un o sawl mynachdy ar Ynys Lantau, ac yn sefyll wrth ochr
y Bwda Mawr Tian Tan. Adeiladwyd y Bwda Mawr ym 1993; mae'n 34 metr o uchder a
chymerodd 12 mlynedd i'w adeiladu. Ceir 268 o risiau yn arwain ato.

Mae'r ynys wedi bod yn bwysig trwy hanes oherwydd ei lleoliad ar aber Afon Perl,
ac mae archaeologwyr wedi darganfod olion o Oes Newydd y Cerrig. Adeiladwyd caer
yn ystod y 12fed ganrif i rwystro smyglwyr. Daeth masnachwyr o Bortwgal i Tai O,
ond gadawsant ar ôl rhyfeloedd rhwng Tseina a Phortugal ym 1521 a 1522.
Adeiladwyd teml, erbyn hyn Teml Hau Wong, yn Tai O ym 1699.

Sefydlwyd gwersyllfa ym Mae Silvermine yn y 1960au, i roi cyfle i blant tlawd
gael gwyliau yn yr awyr iach. Erbyn hyn, roedd gwasanaethau fferi rhwng Ynys
Hong Cong a Bae Silvermine a Mui Wu wedi agor.

Mae rheilffyrdd MTI yn cysylltu'r ynys i'r tir mawr ac i Ynys Hong Cong ac hefyd
ffordd, y Cysyllt Lantau.

Yn cysylltu'r arfordir efo ucheldir yr ynys ceir car cablen Ngong Ping 360,
adeiladwyd yn 2006, yn hwyluso'r daith i Fynachdy Po Lin a'r Bwda Mawr. Mae
gwasanaeth fferi rheolaidd rhwng Ynys Hong Cong a'r ynys a gwasanaethau bysiau
hefyd.



https://cy.wikipedia.org/wiki/Y_Brenin_Arthur

Cymeriad sy'n ymddangos yn aml ym marddoniaeth a chwedlau Cymraeg yn y cyfnod
cynnar, ac sydd hefyd yn ymddangos fel arweinydd y Brythoniaid yn ymladd yn
erbyn y goresgynwyr Sacsonaidd oedd y Brenin Arthur. Cred rhai ysgolheigion fod
yna Arthur go iawn wedi byw yn y cyfnod rhwng diwedd y bumed ganrif a dechrau'r
chweched, tra gred eraill mai cymeriad mytholegol ydyw.

Ceir cyfeiriad at Arthur fel cymeriad hanesyddol yn yr Historia Brittonum o ran
gyntaf y 9g, a briodolir i Nennius. Ceir hefyd gyfeiriadau at Arthur mewn
barddoniaeth a chwedlau Cymraeg cynnar, mewn cerddi megis Preiddiau Annwn o tua
900 ac yn arbennig yn chwedl Culhwch ac Olwen, sy'n dyddio i tua 1080 - 1100.

Mae Sieffre o Fynwy yn sôn am Arthur a'r dewin Myrddin yn ei Historia Regum
Britanniae (Hanes Brenhinoedd Prydain) ym 1136. O'r adeg hon ymlaen, daeth
chwedlau am Arthur yn eithriadol boblogaidd mewn llawer rhan o Ewrop.
Ychwanegodd awduron Ffrengig a Normanaidd lawer o fanylion o sawl ffynhonnell,
er enghraifft am y cleddyf Caledfwlch, Y Greal Santaidd a chastell Camelot. Un
o'r llyfrau mwyaf enwog a dylanwadol am y Brenin Arthur yw'r Morte D'Arthur a
ysgrifennwyd gan Thomas Malory yn y bymthegfed ganrif.

Nid yw Gildas yn crybwyll Arthur yn y De Excidio Britanniae, a ysgrifennwyd
efallai tua 540 neu 550, genhedlaeth ar ôl amser tybiedig Arthur. Fodd bynnag
mae yn crybwyll Brwydr Mynydd Baddon, fel brwydr bwysig iawn a enillodd heddwch
am gyfnod hir i'r Brythoniaid. Yn ôl y darlleniad arferol, nid yw Gildas yn
dweud pwy oedd arweinydd y Brythoniaid yn y frwydr yma. Fodd bynnag, awgryma
rhai ysgolheigion, o astudiaeth o'r brif lawysgrif o'r De Excidio Britanniae,
"British Library, Cotton Vitellius A.vi", fod Gildas mewn gwirionedd yn
priodoli'r fuddugoliaeth i Ambrosius Aurelianus (Emrys Wledig).

Y Cymro Nennius oedd y cyntaf i gysylltu Arthur â'r frwydr fawr ym Mynydd Baddon
yn ei lyfr Historia Brittonum ac mae'n cyfeirio at nifer o frwydrau eraill yn
ogystal, gan gynnwys Brwydr Camlan pryd yr honnir i Arthur gael ei ladd trwy
dwyll.

Ceir cofnod yn yr Annales Cambriae am y flwyddyn 516 am Frwydr Baddon, lle
dywedir fod Arthur a'i wŷr wedi ymladd am dri dydd gydag Arthur yn dwyn Croes
Crist (ar ei darian efallai) ac wedi ennill buddugoliaeth ysgubol:

Credir mai ychwanegiadau gweddol ddiweddar, efallai o'r 9g, yw'r cyfeiriadau
yma, ac nid cofnodion o'r 6g ei hun.

Am ganrifoedd lawer, ystyrid fod cyfrol Sieffre o Fynwy, yr Historia Regum
Britanniae (Hanes Brenhinoedd Prydain) a ymddangosodd ar ddechrau 1136, yn hanes
dibynadwy. Dywed Sieffre ei hun ei fod wedi defnyddio hen lyfr Cymraeg fel
ffynhonnell, ond y farn gyffredinol ymysg ysgolheigion bellach yw mai Sieffre ei
hun a ddyfeisiodd lawer o'i ddeunydd.

Ceir cyfeiriadau at Arthur mewn nifer o gerddi Cymraeg, yn cynnwys Y Gododdin,
efallai o ddechrau'r 7g, a Marwnad Cynddylan, efallai o ganol y 7fed ganrif. Yn
y ddwy gerdd, cyfeirir at Arthur fel esiampl o ryfelwr digymar, er nad yw'n glir
a yw'r cyfeiriadau ar berson hanesyddol ynteu fytholegol. Dylid nodi fod
penillion wedi eu hychwanegu at Y Gododdin yn ddiweddarach, ac y gallai'r
cyfeiriad yma fod yn un, a bod Jenny Rowlands yn credu y dylid darllen "Arthur
fras" yn Marwnad Cynddylan fel "arddyrnfras".

Ceir cerddi sy'n delio yn uniongyrchol ag Arthur ychydig yn ddiweddarach, yn
enwedig Preiddiau Annwn yn Llyfr Taliesin, cerdd sy'n cael ei dyddio i tua'r
flwyddyn 900, a Pa Gwr yw y Porthawr yn Llyfr Du Caerfyrddin, sy'n dyddio o
tua'r 10g. Cerdd a geir yn Llyfr Taliesin yw Preiddiau Annwn, neu yn yr orgraff
wreiddiol Preiddeu Annwfn. Cerdd weddol fer ydyw, ac nid yw'r ystyr ymhobman yn
hollol sicr, ond mae'n adrodd hanes ymgyrch gan Arthur a'i wŷr i Annwfn i gyrchu
pair. Gellir casglu o'r gerdd ei hun mai Taliesin sy'n siarad ynddi. Dywed ei
fod wedi cael ei ddawn fel bardd o bair hud. Dywed iddo deithio i Annwfn gydag
Arthur yn llong Arthur, Prydwen. Aeth tair llongaid o'i wŷr i Annwfn, ond dim
ond saith gŵr a ddychwelodd. Disgrifir pair brenin Annwn, na wnaiff ferwi bwyd i
lwfrddyn. Nid oes eglurhad beth ddigwyddodd fel mai dim ond saith o'r cwmni a
ddychwelodd.

Dechreua'r gerdd Pa Gwr yw y Porthawr gyda'r cwestiwn yma, yna ateba'r porthor
mai Glewlwyd Gafaelfawr ydyw. Hola yntau yn ei dro pwy sy'n gofyn, a chaiff ar
ateb mai Arthur a Cei sydd yno. Ymddengys eu bod yn dymuno cael mynediad i gaer
sy'n cael ei chadw gan Glewlwyd. Hola Glewlwyd pwy sydd gyda hwy, ac aiff Arthur
ymlaen i ganmol gwrhydri ei ŵyr, yn enwedig Cei a Bedwyr. Ymhlith gorchestion
Cei, dywedir iddo ladd cath enfawr, Cath Palug. Dywedir i Bedwyr ladd cannoedd
ym mrwydr Tryfrwyd. Ymhlith eraill, enwir Manawydan fab Llŷr a Mabon fab Modron;
dywedir bod Mabon yn was i Uthr Bendragon.

Ceir cyfeiriad at Arthur yn Englynion y Beddau, casgliad o englynion sy'n
ymwneud â lleoliad beddau hen arwyr Cymreig, efallai yn dyddio o'r nawfed neu'r
ddegfed ganrif:

Ceir yr awgrym yma na ellir lleoli bedd Arthur, efallai am nad yw wedi marw;
ymddengys Arthur mewn proffwydoliaethau am y Mab Darogan a fydd yn dychwelyd ryw
ddydd.

Yn chwedl Culhwch ac Olwen, sy'n dyddio oddeutu 1080 - 1100, mae Culhwch yn
ceisio ennill llaw Olwen ferch y cawr Ysbaddaden Bencawr. Am fod ei lysfam wedi
tynghedu na chaiff briodi neb ond Olwen - y forwyn decaf erioed - mae Culhwch yn
teithio i lys ei gefnder Arthur i gael ei gymorth a'i gyngor. Mae Arthur a'i
wŷr, gan gynnwys Cai a Bedwyr, yn penderfynu mynd gyda Chulhwch i lys Ysbaddaden
i'w gynorthwyo. Mae'r cawr yn cytuno i roi Olwen i Culhwch ond ar yr amod ei fod
yn cyflawni deugain o dasgau (anoethau) anodd os nad amhosibl. Cyflawnir y
tasgau gan wŷr Arthur. Nid yw ef ei hun yn cymryd llawer o ran yn y gwaith o
gyflawni'r tasgau, ac eithrio lladd y Widdon Orddu a'i gyllell Carnwennan. Yn un
lle mae ei wŷr yn ei gynghori i ddychwelyd adref yn hytrach na chymryd rhan mewn
tasgau mor ddibwys.

Ni ddisgrifir pob un o'r ddeugain antur yn y ffurf ar y chwedl sydd gennym ni
heddiw, ond o blith y rhai a ddisgrifir mae ceisio Fabon fab Modron a hela'r
Twrch Trwyth yn haeddiannol enwog. Mae'r chwedl yn gorffen gyda marwolaeth
Ysbaddaden a phriodas Culhwch ac Olwen. Ymddengys Glewlwyd Gafaelfawr yn y
chwedl, ond y tro hwn fel porthor Arthur ei hun.

Chwedl Gymraeg ddiweddarach sy'n perthyn i Gylch Arthur yw Breuddwyd Rhonabwy.
Mae ysgolheigion wedi cynnig dyddiadau ar gyfer cyfansoddi'r chwedl yma yn
ymestyn o ganol y 12g hyd at ddiwedd y 13g. Yn ei freuddwyd, caiff Rhonabwy ei
ddwyn i lys Arthur, lle mae Arthur ac Owain ab Urien yn chwarae gwyddbwyll, tra
mae marchogion Arthur a brain Owain yn ymladd. Ceir elfen gref o ddychan yn y
chwedl hon, ond mae'n amlwg yn perthyn i'r traddodiad Cymreig yn hytrach na'r
rhamantau, er gwaethaf ei dyddiad cymharol ddiweddar.

Cyfeirir at wraig Arthur, Gwenhwyfar ferch Gogfran Gawr, mewn nifer o gerddi a
chwedlau, a cheir cyfeiriadau hefyd at nifer o feibion i Arthur. Yr un y ceir
sôn amdano amlaf yw Llacheu, ond ceir hefyd gyfeiriadau at fab o'r enw Amr.
Cysylltir rhai cymeriadau eraill, yn enwedig Cai a Bedwyr, ag Arthur mewn nifer
o wahanol gerddi a chwedlau hefyd. Ceir cyfeiriadau at nifer o bethau oedd yn
eiddo iddo, megis ei gleddyf Caledfwlch, ei long Prydwen a'i ddagr Carnwennan.
Tynnwyd sylw at yr elfen wen yn y ddau olaf, ynghyd â nifer o bethau eraill a
gysylltir ag Arthur, a allai gyfeirio at y ffaith ei bod yn "sanctaidd" (h.y. yn
arallfydol).

Ceir llawer o chwedlau gwerin yn ymwneud ag Arthur yng Nghymru. Un ardal lle
ceir y rhain yw o gwmpas Yr Wyddfa. Dywedir i Rhita Gawr, oedd a mantell wedi ei
gwneud o farfau brenhinoedd, hawlio barf Arthur. Gwrthododd Arthur, a bu
ymladdfa rhyngddynt ar yr Wyddfa. Lladdwyd Rhita, a chladdwyd ef dan garnedd ar
y copa gan filwyr Arthur, gan roi ei enw i'r mynydd.

Yn ôl chwedl arall, ar yr Wyddfa yr ymladdodd Arthur ei frwydr olaf; bu farw o'i
glwyfau a chladdwyd ef ger Bwlch y Saethau, rhwng copa'r Wyddfa a'r Lliwedd.
Dywedir fod ei filwyr yn cysgu yn Ogof Arthur mewn clogwyn ar y Lliwedd. Ceir
nifer o chwedlau fel hyn am Arthur yn cysgu mewn ogof, hyd y dydd y bydd yn
deffro i achub Cymru. Mae hyn yn esiampl o thema ryngwladol y Brenin yn y
mynydd.

Rhoddwyd gwedd newydd ar Arthur gan Sieffre o Fynwy yn ei gyfrol Historia Regum
Britanniae (Hanes Brenhinoedd Prydain) a ymddangosodd yn nechrau 1136. Sieffre
yn anad neb fu'n gyfrifol am greu'r ddelwedd o'r Brenin Arthur fel brenin ar
batrwm y Canol Oesoedd gyda phrifddinas yng Nghaerllion-ar-Wysg ac wedi ei
amgylchu gan farchogion oedd yn batrwm o sifalri. Sieffre hefyd oedd y cyntaf i
gysylltu'r dewin Myrddin a hanes Arthur; yn y traddodiad Cymraeg nid oes
cysylltiad rhyngddynt.

Yn fersiwn Sieffre, syrth Uthr Bendragon, brenin Ynys Brydain, mewn cariad ag
Eigr (Igraine), gwraig Gorlois, Dug Cernyw. Caiff Uthr gymorth y dewin Myrddin,
sy'n newid ei ffurf fel bod Eigr yn meddwl mai ei gŵr ydyw. Mae Uthr yn cysgu
gydag Eigr yng nghastell Tintagel, a chenhedlir Arthur. Lleddir Gorlois yr un
noson, ac mae Uthr yn priodi Eigr. Yn nes ymlaen, gwenwynir Uthr, ac mae Arthur
yn ei ddilyn ar yr orsedd.

Geilw'r ymerawdwr Lucius Tiberius ar Brydain i dalu teyrnged i Rufain unwaith
eto. Mae Arthur yn gorchfygu Lucius yng Ngâl, ond yn y cyfamser mae nai Arthur,
Medrawd, yn cipio gorsedd Prydain. Dychwela Arthur a lladd Medrawd ym mrwydr
Camlan, ond fe'i clwyfir yn angheuol ei hun ac mae'n cael ei gludo i Ynys
Afallach ac yn trosglwyddo’r deyrnas i'w nai Cystennin.

Daeth gweithiau'r llenor Ffrengig Chrétien de Troyes (tua 1135 – tua 1183) am y
brenin Arthur a'i farchogion yn eithriadol o boblogaidd, er enghraifft Lancelot
ou le Chevalier de la charrette. Mae'n debyg iddo gael llawer o'i ddeunydd o'r
traddodiad Celtaidd. Mae Érec et Énide, Yvain ou le Chevalier au Lion a Perceval
ou le Conte du Graal yn cyfateb i'r tair stori yn Y Tair Rhamant yn Gymraeg:
Geraint ac Enid, Iarlles y Ffynnon a Peredur fab Efrawg. Nid oes sicrwydd a yw'r
storïau Cymraeg yn addasiad o weithiau Chrétien ynteu yn weithiau annibynnol yn
defnyddio'r un deunydd. Yn Perceval, ou le Conte du Graal, sy'n dyddio rhwng
1180 a 1191, y ceir y sôn cyntaf am y Greal Santaidd, sy'n ddiweddarach yn dod
yn elfen bwysig yn y chwedlau Arthuraidd.

Tua dechrau'r 13g, ymddangosodd y Lawnslot-Greal (Ffrangeg: Lancelot-Graal),
cyfres o chwedlau am y brenin Arthur yn Ffrangeg a adnabyddir hefyd fel y '
Lawnslot rhyddiaith:, y Fwlgat, neu'r Cycle du Pseudo-Map. Ni wyddys pwy oedd yr
awdur. Mae'n ymdrin â'r ymchwil am y Greal Santaidd a hanes y garwriaeth rhwng y
frenhines Gwenhwyfar a Lawnslot. Yn y chwedlau yma, mae marchogion megis
Lawnslot a Galahad, nad ydynt yn ymddangos yn y traddodiad Cymreig, yn dod yn
gynyddol bwysig.

Erbyn y 15g, roedd y diddordeb yn y chwedlau Arthuraidd yn dechrau pallu yn
Ffrainc, ond adfywiwyd y diddordeb yn Lloegr. Le Morte d'Arthur yw'r pwysicaf
o'r fersiynau o'r chwedlau am y brenin Arthur yn y traddodiad Seisnig. Mae'n
gasgliad o ddeunydd Ffrengig a Seisnig am Arthur gan Syr Thomas Malory (c. 1405
- 1471), wedi eu hail-adrodd yn ôl syniadau Malory ei hun, ac yn cynnwys
rhywfaint o waith gwreiddiol Malory ei hun yn stori Gareth. Argraffwyd y llyfr
am y tro cyntaf yn 1485 gan William Caxton, a daeth yn eithriadol o boblogaidd.

Yng Nghymru, roedd cred gref fod Arthur a'i ryfelwyr yn cysgu mewn ogof rywle yn
aros am yr amser i ddeffro ac arwain ei bobl i fuddugoliaeth derfynol dros eu
gelynion. Diweddarach yw'r chwedl am Ynys Afallon, sy'n deillio o waith Sieffre
o Fynwy. Er enghraifft, yn ystod y gwrthryfel Cymreig yn erbyn y Normaniaid ar
ddiwedd y 11eg a dechrau'r 12g, adroddwyd fod y Cymry'n credu y byddai Arthur yn
dychwelyd ac yn eu cynorthwyo i yrru'n Normaniaid o'r wlad yn llwyr.

Efallai mai yng ngoleuni hyn y dylid ystyried yr haeriad ar ddiwedd y 12fed
ganrif fod bedd Arthur wedi ei ddarganfod. Yn 1191, cyhoeddwyd fod mynachod
Abaty Glastonbury, wrth ail-adeiladu rhan o'r abaty yn dilyn tân yn 1184, wedi
cael hyd i fedd gyda thair arch ynddo. Ar un arch roedd croes o blwm gyda'r
arysgrif  :

Yn ddiweddarach, rhoddodd Harri VII, brenin Lloegr yr enw Arthur i'w fab hynaf,
a aned yn 1486, y flwyddyn ar ôl Brwydr Bosworth. Efallai fod hyn wedi ei
fwriadu yn rhannol fel dull o sicrhau parhad cefnogaeth y Cymry iddo. Y bwriad
oedd y byddai Arthur yn teyrnasu fel y brenin Arthur II pan ddôi i'r orsedd.
Fodd bynnag, bu farw yn gynamserol yn 1502, a'i frawd iau, Harri, a ddaeth yn
frenin fel Harri VIII.

Yn ystod teyrnasiad Elisabeth I, defnyddiwyd yr hanesion am Arthur i bwrpas
gwleidyddol gan John Dee. O dras Gymreig ei hun, defnyddiodd ymgyrchoedd Arthur
fel sail i hawl coron Lloegr ar y tiriogaethau newydd oedd wedi eu darganfod yn
ystod y 16g. Ef oedd y cyntaf i ddefnyddio'r ymadrodd "yr Ymerodraeth
Brydeinig", gan ei gweld fel olynydd i ymerodraeth Arthur.

Erbyn hyn, fodd bynnag, roedd y diddordeb yn Arthur yn dechrau edwino. Yn 1534,
roedd yr hanesydd Eidalaidd Polydore Vergil wedi datgan nad oedd gwaith Sieffre
o Fynwy yn wir hanes. Ar y pryd, bu gwrthwynebiad cryf i'w sylwadau gan
ysgolheigion yn cynnwys Humphrey Lhuyd a John Leland, ond yn raddol daethpwyd
i'w derbyn.

Bu diddordeb newydd yn Arthur o ail hanner yr 20g. Yn Saesneg, cyhoeddodd
Alfred, Arglwydd Tennyson ei gylch o gerddi The Idylls of the King rhwng 1856 a
1885. Roedd y cylch yma'n gyfres o ddeuddeg cerdd naratif ar bynciau Arthuraidd,
a chafodd ddylanwad mawr. Yn yr Almaen, cyfansoddodd Richard Wagner ddwy opera
ar destunau Arthuraidd, Tristan und Isolde (1865) a Parsifal (1882). Yn yr Unol
Daleithiau, ysgrifennodd Mark Twain ei nofel ddychanol A Connecticut Yankee in
King Arthur's Court yn 1889.

Yn Gymraeg, enillodd T. Gwynn Jones gadair Eisteddfod Genedlaethol Cymru Bangor
1902 am ei awdl Ymadawiad Arthur. Bu'r gerdd yma hefyd yn ddylanwadol iawn; fe'i
cyhoeddwyd yn llyfr yn 1910 dan y teitl Ymadawiad Arthur a Chaniadau Eraill. Yn
yr un Eisteddfod, enillodd Robert Roberts (Silyn) y goron am ei gerdd Trystan ac
Esyllt.

Yn y ffilm Ymadawiad Arthur (1994), mae grŵp o Gymry yn y flwyddyn 2096 yn
ceisio cipio Arthur o'r Canol Oesoedd i'r presennol. Yn anffodus, maent yn
cipio'r arwr rygbi Dai Arthur (llysenw "Y Brenin Arthur") o'r 1960au yn ei le.

Ysgrifennwyd nifer fawr o lyfrau i geisio profi fod Arthur yn gymeriad
hanesyddol, ac mae nifer o ysgolheigion wedi awgrymu cymeriadau hanesyddol allai
fod yn sail i'r hanesion am Arthur. Er enghraifft, awgrymodd Kemp Malone yn 1924
y gallai Arthur fod wedi ei seilio ar y cadfridog Rhufeinig Lucius Artorius
Castus (fl. 2g) a wasanaethodd ym Mhrydain. Awgrymodd Geoffrey Ashe mai brenin
Brythonig o'r 5g o'r enw Riothamus oedd yr Arthur gwreiddiol.

Mae rhai ymchwilwyr poblogaidd diweddar yn ceisio uniaethu Athrwys ap Meurig,
brenin cynnar neu dywysog o deyrnas Gwent yn hanner cyntaf y 7g ag Arthur.
Awgrymwyd y cysylltiad gan yr hynafiaethwr lleol David Williams mor gynnar â
1796, yn ei gyfrol The History of Monmouthshire, ar sail y ffurf (anghywir)
Arthwys ar enw Athrwys a chysylltiadau Gwent â'r Brenin Arthur chwedlonol. Ond
ceir sawl dadl hanesyddol ac ieithyddol dros wrthod uniaethu Athrwys/Arthwys ag
Arthur.

Ar y llaw arall, cred rhai ysgolheigion mai cymeriad mytholegol ydoedd, efallai
duw Celtaidd wedi ei droi yn berson yn yr un modd a chymeriadau megis Lleu Llaw
Gyffes. Esiampl o hyn o'r cyfnod yma yw Hengist a Hors, arweinwyr y Sacsoniad
cyntaf i ddod i Brydain yn ôl yr hanes traddodiadol; ond mae haneswyr yn awr yn
cytuno mai cymeriadau mytholegol ydynt. Awgryma Thomas Green ar sail y
cyfeiriadau at Arthur yn llenyddiaeth gynnar Cymru mai rhyw fath o dduw
gwarcheidiol ydoedd. Ei farn ef oedd bod Arthur ymysg y Brythoniaid yn
cyflawni'r un swyddogaeth yn wreiddiol a Fionn mac Cumhaill ymysg y Gwyddelod,
yn gwarchod Ynys Brydain fel yr oedd Fionn yn gwarchod ynys Iwerddon.



https://cy.wikipedia.org/wiki/Y_Blaid_Lafur_(DU)

Plaid wleidyddol Brydeinig, ganol-chwith yw'r Blaid Lafur a sefydlwyd ar 27
Chwefror 1900. Gellir ei hystyried yn brif gynrychiolydd y canol-chwith
gwleidyddol ym Mhrydain ers y 1920au, pan esblygodd o'r undebau llafur a
phleidiau sosialaidd y 19g. Symudodd tua'r canol o dan bolisi "Y Drydedd Ffordd"
dan arweinyddiaeth Tony Blair ac o ganlyniad cyfeirir ati yn y 2000au fel
"Llafur Newydd". Mae'r Blaid Lafur yng Nghymru (gweler isod) yn rhan o Blaid
Lafur y DU; yr un sefyllfa a'r Alban. Yn 2015 roedd gan y blaid oddeutu 292,000
o aelodau.

Fe'i sefydlwyd yn 1900, gan oddiweddu'r Blaid Ryddfrydol yr ddechrau'r 1920au a
ffurfiodd lywodraeth (leiafrifol) dan arweinyddiaeth Ramsay MacDonald yn 1924 ac
eto yn 1929–31. Ffurfiodd rhan o glymblaid yng nghyfnod yr Ail Ryfel Byd rhwng
1940 a 1945 ac ar ddiwedd y Rhyfel, ffurfiodd Lywodraeth leiafrifol eto - y tro
hwn o dan arweinyddiaeth Clement Attlee - a daliodd ei gafael fel y prif blaid
rhwng 1964 a 1970 gyda Harold Wilson wrth y llyw, ac yna'i olynnydd James
Callaghan.

Carwyn Jones, Prif Weinidog Cymru, yw arweinydd presennol y Blaid Lafur Gymreig
(Llafur Cymru).

Mae gan y blaid 30 (allan o 60) Aelod Cynulliad yng Nghynulliad Cenedlaethol
Cymru ers etholiad Mai 2011, pan ddewisodd y blaid i lywodraethu'n annibynol yn
hytrach na ffurfio clymblaid eto.

†Yr etholiad cyntaf o dan Ddeddf y Bobl 1918 pan roddwyd yr hawl i'r rhan fwyaf
o ddynion dros 20 oed a merched dros 30 oed i bleidleisio.



https://cy.wikipedia.org/wiki/Wynne_Melville_Jones

Arlunydd Cymreig ac entrepreneur yw Wynne Melville Jones (a adnabyddir yn aml
fel Wyn Mel; ganwyd 1947) a fu hefyd ym myd cysylltiadau cyhoeddus a
moderneiddio mudiad yr Urdd.

Bu'n fyfyriwr celf ac erbyn 2015 roedd wedi dychwelyd at ei gariad cyntaf, sef
celf, ac yn gweithio o'i gartref yn Llanfihangel Genau'r Glyn lle mae'n weithgar
yn y gymuned. Cyhoeddwyd ei hunangofiant Y Fi a Mistar Urdd a'r Cwmni Da yn 2010
a Wyn Mel hefyd yn 2010. Mae'n un o sefydlwyr Banc Bro Llanfihangel Genau'r
Glyn, menter gymunedol i hyrwyddo bywyd cymdeithasol a diwylliedig y gymuned.

Fe'i ganwyd yn fab y Mans yn Nhregaron. Mynychodd Ysgol Uwchradd Tregaron lle
daeth o dan ddylanwad Ogwyn Davies, ei athro Celf. Yna dilynodd gwrs blwyddyn
yng Ngholeg Celf Abertawe cyn dilyn Cwrs Athro Mewn Celf a Drama yng Ngholeg y
Drindod, Caerfyrddin. Yn y coleg roedd yn Is-lywydd Undeb y Myfyrwyr a sefydlodd
gylchgrawn dwyieithog 'CHWYN', i fyrfyrwyr y Coleg.

Yn 1969 fe'i penodwyd yn Drefnydd yr Urdd yn Sir Gaerfyrddin ac ymhen dwy
flynedd cafodd ei symud i'r pencadlys yn Aberystwyth i fod yn gyfrifol am
gyhoeddusrwydd a chysylltiadau cyhoeddus y mudiad. Yn dilyn Arwisgo Tywysog
Charles yng Nghaernarfon roedd morâl y mudiad yn isel iawn a rhwygwyd y mudiad
gan yr Arwisgo ac ymweliad Charles i Eisteddfod Genedlaethol yr Urdd. Trefnodd
Wynne nifer o ymgyrchoedd cenedlaethol mawr er mwyn codi proffil ac ysbryd y
mudiad, gan gynnwys ymgyrch 'Ras Falwns Mwya'r Byd' pan ollyngwyd 100,000 o
falwns yng Ngwersyll yr Urdd yn Llangrannog. Ychydig flynyddoedd yn ddiweddarach
dyfeisiodd y cymeriad Mistar Urdd, y cymeriad trilliw a sefydlwyd ar logo'r Urdd
ac a ddaeth yn fyw yn 1979. Tyfodd yn gymeriad a welwyd ar bob math o bethau
e.e. mygiau, beiros a hyd yn oed trons. Yn 2016 roedd yn dal i gael ei
ddefnyddio gan y mudiad i ddenu plant i'w rhengoedd.; bu Jones yn gyfrifol am
gyflwyno ffrind pennaf Mr Urdd i blant Gymru hefyd, sef Pen Gwyn, pengwin o'r
Wladfa

Yn 1979 gadawodd yr Urdd a sefydlodd gwmni PR dwyieithog - y cyntaf yng Nghymru
- StrataMatrix a bu'n ei reoli am 30 mlynedd. Roedd gan y cwmni swyddfeydd yn
Aberystwyth a Chaerdydd. Cynrychioliodd 'Strata Matrix' nifer fawr o gwmniau a
sefydliadau cenedlaethol Cymru. Sefydlodd 'Gymdeithas Cysylltiadau Cyhoeddus
Cymru' a newidiodd eu henw i: 'Cyswllt'.

Gyda Dylan Iorwerth a Roy Stephens sefydlodd gylchgrawn a Chwmni Golwg sydd a'i
bencadlys yn Llambed.

Ail gydiodd yn y brwsh paent wedi iddo ymddeol, ac aeth ati i baentio Cors Caron
yn y pedwar tymor yn 2011. Mae'n aml yn darlunio iconau Cymreig a thirlun Sir
Benfro. Dangoswyd ei waith yn Aberaeron, Aberystwyth, Abergwaun, Caerdydd,
Tregaron, Y Bala a Llundain.

Mae nifer o'i luniau wedi creu diddordeb y tu allan i Gymru gan gynnwys y darlun
o Soar-y-Mynydd, sy'n eiddo i gyn-Arlywydd UDA Jimmy Carter.



https://cy.wikipedia.org/wiki/Wranws_(planed)

Y seithfed blaned oddi wrth yr Haul a'r trydydd mwyaf o ran tryfesur yw Wranws.
Mae Wranws yn fwy ei dryfesur ond yn llai ei gynhwysedd na Neifion. Enwyd Wranws
ar ôl Ouranos, duw Groeg y nefoedd.

Darganfuwyd Wranws, y blaned gyntaf i gael ei darganfod yn amserau modern, gan
William Herschel ar y 13eg o Fawrth, 1781. Roedd mewn gwirionedd wedi cael ei
gweld llawer gwaith o'r blaen ond wedi cael ei ystyried yn seren (cafodd ei
gatalogio fel 34 Tauri ym 1690 gan John Flamsteed). Cafodd ei enwi gan Herschel
fel "the Georgium Sidus" (y blaned Sioraidd) i anrhydeddu ei noddwr, Siôr III,
brenin y Deyrnas Unedig; roedd eraill yn ei galw wrth yr enw "Herschel". Cafodd
yr enw "Wranws" ei gynnig gan Bode mewn cydymffurfiaeth â'r enwau planedol
eraill o fytholeg glasurol ond ni ddaeth mewn defnydd cyffredin tan 1850.

Ymwelwyd Wranws ar 24ain o Ionawr 1986 gan Voyager 2. Mae'r rhan fwyaf o'r
planedau'n troi ar echel sydd bron â pherpendicwlar i arwyneb y rhod ond mae
echel Wranws bron â bod yn gyfochrog i'r rhod. Yn ystod ymweliad Voyager 2 roedd
pegwn deheuol Wranws yn pwyntio tua'r Haul. Canlyniad hyn ydy bod ardaloedd
pegynol Wranws yn derbyn mwy o egni'r Haul nag ei hardaloedd cyhydeddol. Serch
hynny, mae Wranws yn fwy poeth ei gyhydedd nag ei begynau. Ni wybyddir y
mecanwaith sy'n achosi hynny.

Cyfansoddir Wranws yn anad dim o greigiau a rhewogydd amrywiol, gyda dim ond 15%
hydrogen ac ychydig heliwm. Ymddengys nad oes calon greigiog gan Wranws eithr
mae ei deunydd mwy neu lai wedi ei ddosbarthu'n unffurf.

Fel y cewri nwy eraill, mae gan Wranws fandiau o gymylau sy'n chwythu o gwmpas
yn gyflym. Mae lliw glas Wranws yn ganlyniad o fethan yn yr awyrgylch uchaf yn
llyncu golau coch. Gellir bod yna fandiau lliwgar fel ar Iau ond maen nhw wedi
eu gorchuddio gan yr haen fethan.

Fel y cewri nwy eraill, mae gan Wranws fodrwyau. Fel modrwyau Iau maen nhw'n
dywyll ond fel y rhai Sadwrn maen nhw wedi eu cyfansoddi gan ronynnau eithaf
mawr, rhai ohonynt yn cyrraedd tryfesur o 10 metr yn ogystal â llwch mân. Mae 11
o fodrwyau wedi cael eu darganfod, pob un ohonynt yn llesg; Adnabyddir y fwyaf
disglair ohonynt fel y fodrwy Epsilon. Roedd modrwyau Wranws y cyntaf ar ôl y
rhai Sadwrn i gael eu darganfod.

Darganfuwyd 10 lloeren fach gan Voyager 2. Roedd eisoes 5 lloeren fawr ganddi.
Mae'n debyg fod yna rhagor o loerennau o fewn y modrwyau.

Mae gan Wranws 21 o loerennau sydd wedi cael eu henwi a 6 lloeren heb enw. Yn
wahanol i gyrff eraill Cysawd yr Haul sydd wedi eu henwi ar ôl cymeriadau o
fytholeg glasurol, mae lloerennau Wranws yn cymryd eu henwau o ysgrifau
Shakespeare a Pope.



https://cy.wikipedia.org/wiki/Sant

Sant (o'r Lladin santus < sanctus "cysegredig, dwyfol") yw person a nodweddir
gan sancteiddrwydd arbennig. Ceir seintiau yn y rhan fwyaf o grefyddau'r byd,
ond yn wreiddiol cyfyngid y gair i gyd-destun Cristnogaeth.

Yn yr Eglwys Fore defnyddid y gair 'sant' i bob credadyn yn gyffredinol, ac mae
rhai enwadau Cristnogol diweddar yn dal i ddefnyddio'r enw felly, e.e. y
Mormoniaid. Gelwir cyfnod bore yr eglwys, yn arbennig yn y gwledydd Celtaidd, yn
Oes y Seintiau (gweler Oes y Seintiau yng Nghymru, er enghraifft). Yn yr Eglwys
Gatholig ceir proses o ganoneiddio cyn i berson gael ei ychwanegu at y galendr o
seintiau swyddogol, cydnabyddiedig. Ceir nifer o gwltau defosiynol sy'n
gysylltiedig â'r seintiau. Mae'r eglwysi Protestannaidd yn gyffredinol yn
gwrthod addoli seintiau.

Yn Islam ceir nifer o enghreifftiau o bobl duwiol a ystyrir yn "seintiau", er
nad yw'r enw'n cael ei arfer. Mae hyn yn arbennig o wir yn y Maghreb lle ceir
traddodiad cryf o seintiau, lleol yn aml, a elwir yn marabouts. Defnyddir y gair
sidi hefyd, sy'n elfen gyffredin mewn enwau lleoedd, e.e. Sidi Bou Saïd yn
Tunisia. Mae Mwslemiaid uniongred yn tueddu i ddilorni'r traddodiadau hyn a'r
aferion cysylltiedig â'r marabouts a'u cysgegrfannau.



https://cy.wikipedia.org/wiki/Prif_Weinidog_y_Deyrnas_Unedig

Pennaeth Llywodraeth y Deyrnas Unedig yw Prif Weinidog y Deyrnas Unedig. Mae'n
bennaeth Llywodraeth Ei Mawrhydi a Chabinet y Deyrnas Unedig. Y Prif Weinidog
cyfredol yw David Cameron, a apwyntiwyd 11 Mai, 2010 gan Frenhines y DU. Cartref
swyddogol y Prif weinidog yw 10 Stryd Downing, Llundain a'r cartref gwledig yw
Chequers. Gyda Gweinidogion y Cabinet mae'n atebol i'r Llywodraeth, i Goron
Lloegr, i'w blaid ei hun ac yn y pendraw i'w bobl.

Nid yw'r swydd hon wedi'i diffinio o fewn unrhyw gyfansoddiad na deddfwriaeth
eithr drwy draddodiad yn unig, sy'n mynnu fod yn rhaid i'r frenhiniaeth benodi'r
person mwyaf tebygol o hawlio ffydd aelodau'r Tŷ'r Cyffredin yn Brif Weinidog.
Drwy draddodiad, mae'n penodi arweinydd y blaid a enillodd y fwyaf o seddi yn
siambr San Steffan.

Erbyn y 1830au, roedd y system llywodraethol yn San Steffan wedi deor o'i blisg;
roedd y Prif weinidog yn primus inter pares, neu'n gydradd, o fewn y Cabinet ac
yn bennaeth ar y Llywodraeth. Esblygodd y swydd law yn llaw ag esblygiad y
pleidiau gwleidyddol a datblygiad y cyfryngau torfol megis teledu, radio,
papurau, ffotograffiaeth a'r rhyngrwyd.

Cyn 1902 deuai'r Prif Weinidog weithiau o Dŷ'r Arglwyddi ond wrth i bwer yr
Arglwyddi wanychu yn ystod y 19eg ganrif cryfhaodd y traddodiad iddo eistedd yn
Nhŷ'r Cyffredin. Cadarnhawyd hyn gan Ddedf 1911 a roddodd fwy o rym i Dŷ'r
Arglwyddi ar dael Tŷ'r Arglwyddi. Oherwydd yr holl bwer unbeniaethol hwn ofna
rhai fod trefn "Arlywyddol" Unol daleithiau'r America wedi ei gyrraedd.

Gan nad yw'r swydd wedi'i chreu'n swyddogol, ni ellir datgan unwaith-ac-am-byth
pwy oedd yn y swydd yn gyntaf. Eithr, yn answyddogol, gellir nodi Robert Walpole
a ddaeth i swydd "Yr Arglwydd Cyntaf i'r Trysorlys" ym 1721.



https://cy.wikipedia.org/wiki/Philadelphia

Dinas Philadelphia yw dinas fwyaf Pennsylvania a'r chweched mwyaf o ran
poblogaeth yn Unol Daleithiau America. Mae'n gorwedd yn Swydd Philadelphia, ac
yn gwasanaethu fel sedd llywodraeth y swydd honno. Ei enw ar lafar yw "Dinas
Brawdgarwch" (Saesneg: "the City of Brotherly Love") (Groeg: Φιλαδέλφεια,
philadelphia, "brawdgarwch," o'r gair philos "cariad" ac adelphos "brawd").

Yn 2005 roedd ganddi boblogaeth o 1.4 million. Mae Philadelphia yn un o
ganolfannau masnach, addysg, a diwylliant pwysicaf yr Unol Daleithiau. Yn 2006
amcangyfrifwyd fod gan ardal ddinesig Philadelphia boblogaeth o 5.8 miliwn, y
bumed fwyaf yn UDA.

Yn y 18g, roedd Philadelphia y ddinas fwyaf poblog yn y wlad. Mae'n debyg iddi
fod yr ail fwyaf poblog, ar ôl Llundain, yn yr Ymerodraeth Brydeinig. Y pryd
hynny roedd yn bwysicach na dinasoedd Boston a Dinas Efrog Newydd yn nhermau
dylanwad gwleidyddol a chymdeithasol, gyda Benjamin Franklin yn chwarae rhan
bwysig yn ei goruchafiaeth. Philadelphia oedd canolbwynt cymdeithasol a
daearyddol yr 13 gwladfa Americanaidd gwreiddol. Yno yn anad unlle arall y
ganwyd y Chwyldro Americanaidd a arweiniodd at greu'r Unol Daleithiau.

Daeth y bobl gyntaf i gyrradd o Ewrop o Swede a'r Iseldiroedd]]yn ystod yr ail
ganrif ar bymtheg. Cyrhaeddodd William Penn ar 24 Hydref 1682, ac arwyddodd
gytundeb efo'r llwyth brodorol. Sefydlwyd addoldy i'r Crynwyr ym 1698. Crewyd y
ddinas ar 2 Chwefror 1854 gan uno nifer o anneddiadau bychain.

Mae gan Philadelphia nifer o safleoedd hanesyddol sy'n ymwneud â sefydlu'r Unol
Daleithiau. Parc Hanesyddol Annibynniaeth Cenedlaethol sy'n ganolbwynt i'r
mannau hanesyddol hyn. Y Neuadd Annibyniaeth (yn Saesneg "Independence Hall"),
lle arwyddwyd y Datganiad o Annibynniaeth a'r Gloch Rhyddid (yn Saesneg "Liberty
Bell") yw atyniadau enwocaf y ddinas. Mae safleoedd hanesyddol eraill yn cynnwys
cartrefi Edgar Allan Poe, Betsy Ross, a Thaddeus Kosciuszko, adeiladau'r
llywodraeth gwreiddiol, megis Y Banc Cyntaf ac Ail Fanc yr Unol Daleithiau,
Ffort Mifflin, a'r Gloria Dei (Old Swedes') Safle Hanesyddol yr Eglwys
Genedlaethol.

Mae prif amgueddfeydd gwyddonol Philadelphia'n cynnwys y Franklin Institute,
sy'n cynnwys Cofeb Cenedlaethol Benjamin Franklin, yr Academi o Wyddorau
Naturiol ac Amgueddfa Archeoleg ac Athropoleg Prifysgol Pennsylvania. Ymysg yr
amgueddfeydd hanesyddol, ceir y Ganolfan Cyfansoddiad Cenedlaethol, Amgueddfa
Atwater Kent o Hanes Philadelphia, Cymdeithas Hanesyddol Philadelphia, yr
Amgueddfa Cenedlaethol am Hanes Iddewig, Amgueddfa Arforol, Amgueddfa
Americaniaid Affricanaidd yn Philadelphia, Y Gyfrinfa Fawr Seiri Rhyddion a
Dethol Talaith Pennsylvania ac Amgueddfa'r Seiri Rhyddion. Yn Philadelphia y
ceir sŵ ac ysbyty cyntaf yr Unol Daleithiau.

Louisa May Alcott Isaac Asimov James A. Michener Frankie Avalon Pearl Bailey
Ethel Barrymore John Barrymore Lionel Barrymore Cindy Birdsong Guion Bluford
Solomon Burke Dick Clark John Coltrane Pete Conrad Bill Cosby Jim Croce Chubby
Checker Noam Chomsky James Darren Christopher Ferguson Sheila Ferguson W. C.
Fields Eddie Fisher Larry Fine Benjamin Franklin Joe Frazier Richard Gere Stan
Getz Solomon R. Guggenheim Alexander Haig Grace Kelly Michael Landon Mario Lanza
Sonny Liston David Lynch Al Martino Margaret Mead Teddy Pendergrass Paul Robeson
Todd Rundgren Bobby Rydell Vic Seixas Gene Shay Y Stylistics Taylor Swift Tammi
Terrell

Gwasanaethir y ddinas a maestrefi gan SEPTA, ( Southeastern Pennsylvania
Transportation Authority) sydd yn cynnig bysiau, trenau a thramiau ledled yr
ardal ac yn estyn heibio ffiniau Pennsylvania i Jersey Newydd a Delaware. Mae
[[Gorsaf reilffordd 30fed Stryd, Philadelphia| Gorsaf reilffordd 30fed Stryd yn
un brysur ar [[Coridor y Gogledd Dwyrain Amtrack, defnyddir gan drenau Amtrak,
SEPTA, a New Jersey Transit.



https://cy.wikipedia.org/wiki/Pensaern%C3%AFaeth

Y grefft a'r wyddor o gynllunio adeiladau yw pensaernïaeth. Diffiniad ehangach
fyddai cynnwys holl amgylchedd adeiladu. Mae hynny yn cynnwys tirlunio, sef
cynllunio tirlun, cynllunio gwlad a thref, sef cynllunio strwythur sylfaenol
ardaloedd a pheirianneg sifil, sef cynllunio adeiladwaith megis ffyrdd, pontydd,
twneli a chamlesi.

Mae pensaernïaeth yn cynnwys cynllunio adeiladau cyhoeddus ac adeiladau preifat
yn ogystal â chyfuniadau o adeiladau, er enghraifft stadau tai. Mae
pensaernïaeth yn wyddionaeth bwysig ar gyfer cadwraeth adeiladau hefyd.

Ym 2001 sefydlwyd Ysgogoloriaeth Pensaernïaeth yr Eisteddfod Gelf a Chreft.
Amcan yr ysgoloriaeth yw hyrwyddo pensaernïaeth greadigol a dylunio yng Nghymru.

Mae penseiri enwog Cymru yn cynnwys John Nash (1758-1835), pensaer yr eglwys
gadeiriol Tyddewi a Syr Clough Williams-Ellis (1883-1978), pensaer y pentref
Eidalaidd Portmeirion.

Ymhlith yr ysgolion mwyaf dylanwadol y mae: Bauhaus (Weimar, Dessau a Berlin yn
yr Almaen), yr Architectural Association School of London (Lloegr) a'r École des
Beaux-Arts (Paris, Ffrainc; hyd at 1968, ers hynny École d'Architecture).



https://cy.wikipedia.org/wiki/Pelydr-X

Math o ymbelydredd electromagnetig yw pelydr'-X'. Mae eu tonfedd rhwng 10 a 0.01
nanometr; hynny yw amrediad o rhwng 30 pethaherts a ecsaherts ac egni rhwng 120
eV a 120keV. Mae donfedd nhw'n fwy na phelydrau gama ond yn llai na thonnau
uwchfioled.

Y gair a defnyddir mewn llawer o ieithoedd am belydr-X ydy pelydrau Röntgen ar
ôl un o'r prif ymchwilwyr cyntaf i'r maes hwn, sef Wilhelm Conrad Röntgen.

Fe'u defnyddir hwy fel arfer er mwyn diagnosis radiotherapi mewn ysbyty ac ym
maes crisialeg. O'r herwydd mae'r gair ar lafar gwlad bellach, hefyd yn golygu'r
llun a dynnir er mwyn gweld toriad mewn asgwrn o fewn y corff oherwydd nid yw'r
pelydrau-X yn gallu treiddio trwy esgyrn. Gall ddos uchel o belydrau-X fod yn
beryglus iawn a chredir y gallant achosi mwtaniad (mutation) yng nghelloedd y
corff sy'n arwain at cancr.

Ar wahân i'r defnydd meddygol, câi ei ddefnyddio hefyd mewn meysydd awyrennau i
archwilio bagiau am resymau diogelwch. Mae cynnydd wedi bod yn ddefnydd y
peiriannau yma ers yr Ymosodiadau 11 Medi 2001. Defnydd arall yw archwilio mân
graciau mewn llefydd megis dau ddarn o fetel wedi'i weldio at ei gilydd. Maent
hefyd yn cael ei defnyddio i weld o dan haenau o baent mewn lluniau olew, gan
fod rhai mathau o baent (gwyn er enghraifft) yn cynnwys llawer o blwm sydd hefyd
yn atal y pelydrau treiddio.

Cynhyrchir pelydrau-x mewn tiwb pelydrau-X. Mae peiriannau pelydrau-X yn cynnwys
tiwb o'r fath yma sy'n cynnwys gwactod. Dyma ddiagram o'r tiwb pelydr-X fwyaf
diweddar o'r enw'r tiwb Coolidge. Datblygwyd y tiwb yma o'r hen fath sef y tiwb
crookes gan William Coolidge yn 1913.



https://cy.wikipedia.org/wiki/Pasg

Gŵyl bwysicaf Cristnogaeth yw'r Pasg (Groeg: Πάσχα, Pascha). Mae Cristnogion
drwy'r byd yn dathlu atgyfodiad Iesu Grist ar Ddydd Sul y Pasg, ar ôl ei
groeshoelio ar Ddydd Gwener y Groglith, sef y Dydd Gwener cyn hynny.

Digwyddodd y Groeshoeliad yn ystod y Pasg Iddewig, gŵyl sy'n cael ei disgrifio
yn yr Hen Destament (Exodus 12:1-30). Mae'r Pasg Cristnogol wedi ei sylfaenu ar
y Pasg Iddewig yn drosiadol hefyd: mae'r Testament Newydd yn galw Iesu yn "Oen y
Pasg" (1 Corinthiaid 5:7).

Gall "y Pasg" hefyd gyfeirio at "Dymor y Pasg", sy'n awr yn para am 50 diwrnod
hyd y Pentecost. Mae'r Pasg yn nodi diwedd Tymor y Grawys.

Amrywia dyddiad y Pasg o flwyddyn i flwyddyn, rhwng diwedd mis Mawrth a diwedd
mis Ebrill; neu i Eglwysi Uniongred y dwyrain, rhwng dechrau Ebrill a dechrau
Mai. Bu canrifoedd lawer o ddadlau ynghylch dyddiad y Pasg, ond yn y diwedd
cytunwyd i dderbyn dull yr Eglwys Alecsandraidd, yn awr yr Eglwys Goptaidd,
mai'r Pasg yw'r dydd Sul cyntaf ar ôl pedwerydd diwrnod ar ddeg cylch y Lleuad
sydd ar neu ar ôl cyhydnos y gwanwyn.

Ceir nifer o draddodiadau sy'n ymwneud â'r Pasg, rhai ohonynt yn dyddio'n ôl i
gyfnod y crefyddau Paganaidd. Yng Nghymru, fel llawer o wledydd eraill drwy'r
byd, mae'n arferiad rhoi ŵy Pasg yn anrheg i ffrindiau a theulu. Ceir hefyd
gysylltiad â'r gwningen - sy'n mynd yn ôl mor bell â 1600; gwaith y gwningen ydy
cuddio'r wyau Pasg o gwmpas y tŷ. Dywed eraill fod cysylltiad llawer hyn i
Gwningen y Pasg, sy'n mynd nôl i'r hen grefydd Geltaidd. Sonir mewn ysgrifen yn
gyntaf am y traddodiad hwn yn llyfr Georg Franck von Franckenau, De ovis
paschalibus (Ynghylch Wyau Pasg) yn 1682 sy'n crybwyll hen draddodiad o Alsace
am yr ysgyfarnog yn dod â wyau Pasg i'r plant. Diddorol hefyd ydy cysylltiad
Santes Melangell gyda'r sgwarnog.



https://cy.wikipedia.org/wiki/Ocsitania

Rhanbarth hanesyddol ac endid ieithyddol-diwylliannol ydy Ocsitania, sef rhan o
Ffrainc a elwir yn Profens, rhannau o'r Eidal (Dyffrynoedd Ocsitan a'r Guardia
Piemontese), rhannau o Sbaen (Dyffryn Aran) a rhan o Fonaco; yn answyddogol,
gelwir yr ardaloedd hyn yn Ocsitania (Ocsitaneg: Occitània). Yn aml, yn yr
Ocsitaneg, gelwir yr ardal yn lo país , h.y. 'y wlad', neu lo País d'Òc h.y.
'gwlad yr Oc'.

Ystyriwyd hi'n endid ieithyddol-diwylliannol ers yr Oesoedd Canol, ond nid yw
wedi bod yn endid statudol, gyfreithiol. Mae'r Ocsitaneg, fodd bynnag, yn iaith
swyddogol yng Nghatalwnia. Yn oes y Rhufeiniaid, roedd yn wlad unedig, a gelwid
hi gan y Rhufeinwyr yn Septem Provinciæ (y Seithfed Rhanbarth) ac felly hefyd yn
yr Oesoedd Canol pan galwyd hi'n Aquitanica gan y Fisigothiaid cyn i'r Ffrancwyr
gychwyn ei choncro yn niwedd y 13g.

Yn aml, yn yr Ocsitaneg, gelwir yr ardal yn lo país , h.y. 'y wlad', neu lo País
d'Òc h.y. 'gwlad yr Oc'. Yn yr ardal hon, yr Ocsitaneg oedd y brif iaith a
siaradwyd. Mae hanner miliwn (allan o boblogaeth o 16 milwn) yn dal i'w siarad
ac mae'n debyg iawn i'r Gatalaneg.



https://cy.wikipedia.org/wiki/Microsoft_Windows

Cyfres meddalwedd o systemau gweithredol, cyfrifiadurol yw Microsoft Windows, a
grëwyd ac a werthir gan Microsoft. Cafodd y system weithredol Windows ei greu ar
20 Tachwedd 1985, fel atodiad (add-on) i MS-DOS.

Gyda'r fersiynau cynnar iawn, dim ond y rhaglenni sylfaenol fel y cyfrifiannell,
calendr, cloc, a'r panel arolygu oedd ar gael. Gelwir y fersiwn hon yn Windows
1.0. Yn ystod mis Hydref 1987, rhyddhaodd Microsoft Windows 2.0, ac wedyn
Windows 2.1 tipyn ar ôl hynny.

Yn ystod yr 1990au, rhyddhawyd Windows 3.0 a Windows 3.1. Cafodd y fersiynau yma
ddyluniad newydd, a rhagor o gof rhith.

Cafodd Windows 95 ei ryddhau yn ystod mis Awst 1995 gyda rhyngwyneb defnyddiwr
graffigol newydd, cymorth ar gyfer enwau ffeiliau hyd at 255 cymeriad, a'r gallu
i redeg rhaglenni 32-did. Yn ystod mis Mehefin 1998, rhyddhawyd Windows 98, ac
wedyn ail fersiwn o'r enw Windows 98 Second Edition yn ystod mis Mai 1999.
Rhyddhawyd Windows 2000 ym mis Chwefror 2000, ac wedyn Windows ME (sef Millenium
Edition) ym mis Medi 2000.

Tua diwedd 2006, cafodd Windows Vista ei ryddhau, ac wedyn Windows 7 yn ystod
mis Hydref 2009. Mae Windows 8 dal i gael ei ddatblygu.



https://cy.wikipedia.org/wiki/Mahatma_Gandhi

Roedd Mohandas Karamchand Gandhi (2 Hydref 1869 – 30 Ionawr 1948) (Devanagari:
मोहनदास करमचन्द गांधी, Gujarati મોહનદાસ કરમચંદ ગાંધી) yn un o arweinwyr India yn
yr ymdrech i ennill rhyddid oddi wrth yr Ymerodraeth Brydeinig, ac hefyd yn
arloeswr ymdrechu yn ddi-drais. Mae ei athroniaeth wedi dylanwadu ar nifer o
arweinwyr ymgyrchoedd am hawliau, er enghraifft Martin Luther King a Nelson
Mandela. Adnabyddir ef fel rheol fel Mahatma Gandhi; ystyr Mahatma yw
"Eneidfawr".

Ganed Gandhi i deulu Hindŵaidd yn Porbandar yn nhalaith Gujarat, India yn 1869.
Yr oedd ei dad yn dal swydd uchel yn Porbandar. Priodwyd ef yn 15 oed i Kasturba
Makharji, hithau yn 13 oed. Caswant bedwar mab: Harilal, Manilal, Ramdas a
Devdas Gandhi. Addysgwyd ef yn Porbandar ac yna yn Rajkot a Bhavnagar. Dymunai
ei rieni iddo fod yn fargyfreithiwr a gyrrwyd ef i Lundain yn 19 oed i'w
hyfforddi yn y gyfraith.

Yr oedd Gandhi wedi addo i'w fam cyn cychwyn i Lundain na fyddai'n cyffwrdd cig
nag alcohol tra byddai yno. Ymunodd a Chymdeithas y Llysieuwyr, a daeth rhai o
aelodau'r gymdeithas yma ag ef i gysylltiad a'r Theosophyddion a gafodd gryn
ddylanwad arno, gan ei annog i astudio'r Bhagavad Gita.

Dychwelodd i India i geisio gwaith fel cyfreithiwr, ond heb lawer o lwyddiant.
Derbyniodd gynnig gan gwmni Indiaidd yn Natal, De Affrica i fynd yno fel
cyfreithiwr.

Yn Ne Affrica y dechreuodd Gandhi gymeryd diddordeb mewn gwleidyddiaeth. Un o'r
digwyddiadau a ysbrydolodd hyn oedd cael ei daflu oddi ar drên yn
Pietermaritzburg pan ar daith i Pretoria. Yr oedd ganddo diced dosbarth cyntaf,
ond pan wrthwynebodd un o'r teithwyr gwyn rannu'r dosbarth cyntaf gydag Indiad,
dywedwyd wrtho am symud i'r trydydd dosbarth. Gwrthododd Gandhi, a thaflwyd ef
o'r trên.

Dechreuodd ymgyrchu yn erbyn rhai o'r deddfau oedd yn cadw'r boblogaeth Indiaidd
yn Ne Affrica mewn safle israddol. Yr oedd senedd Natal yn bwriadu pasio deddf i
atal Indiaid rhag pleidleisio, a chymerodd Ganhi ran amlwg yn yr ymgyrch yn
erbyn y ddeddf. Ni lwyddwyd i atal y ddeddf yma rhag dod i rym, ond aeth ymlaen
i ymgyrchu ar faterion eraill, gan sefydlu Cyngres Indiaidd Natal yn 1894. Yn
1906 daeth llywodraeth y Transvaal a deddf ymlaen i orfodi pob Indiad i
gofrestru, a bu Gandhi eto'n amlwg yn gwrthwynebu hyn, gan lwyddo i berswadio'r
llywodraeth i gymrodeddu. Yr adeg yma y datblygodd ei syniadau am satyagraha neu
"ffyddlondeb i'r gwirionedd". Heblaw'r Bhagavad Gita, cafodd syniadau Lev
Tolstoy ddylanwad mawr arno.

Dychwelodd Gandhi i India yn 1914. Yn 1918, dechreuodd ymgyrch dros ffermwyr
tlawd Champaran yn nhalaith Bihar, oedd yn cael eu gorfodi i dyfu indigo a
chnydau tebyg yn hytrach na thyfu bwyd i'w teuluoedd, gan arwain at newyn. Yr
adeg yma y galwyd ef yn Mahatma am y tro cyntaf. Yn dilyn hyn pasiwyd y Rowlatt
Act yn 1919, oedd yn rhoi hawl i'r llywodraeth garcharu gwrthwynebwyr heb achos
llys. Yn y terfysgoedd a ddilynodd hyn, lladdwyd 179 o brotestwyr heb arfau gan
filwyr Prydeinig yn Amritsar.

Yn Ebrill 1920, etholwyd Gandhi yn arlywydd yr "All-India Home Rule League", a
than ei arweiniad ef cytunodd y Gyngres Indiaidd ar y nôd o swaraj
(anibyniaeth). Yr oedd cynlluniau Gandhi o ymgyrchu di-drais yn cynnwys gwrthod
prynu nwyddau Prydeinig a cheisio bod yn hunan-gynhaliol. Treuliai Gandhi ei hun
oriau yn nyddu ar droell i osgoi prynu brethyn Prydeinig. Cafodd hyn gryn
lwyddiant, ond pan fu terfysg yn Uttar Pradesh yn 1922 ataliodd Gandhi yr
ymgyrch. Cymerwyd ef i'r ddalfa yn fuan wedyn a chafodd ddedfryd o chwe blynedd
o garchar. Rhyddhawyd ef oherwydd afiechyd yn 1924

Yn 1930 dechreuodd ar ei ymgyrch enwocaf, y "Daith Halen", 248 milltir o
Ahmedabad i Dandi yn Gujarat i gasglu halen o'r môr, oedd yn torri deddf oedd yn
gwahardd i Indiaid wneud eu halen eu hunain. Carcharwyd dros 60,000 o bobl yn
ystod yr ymgyrch yma.

Yr oedd Gandhi hefyd yn ymgyrchu ar ran y Dalit, y bobl oedd islaw y sysyem
caste yn yr India. Arweiniai ymgyrchoedd o'i ashram yn Sevagram lle roedd yn byw
bywyd syml gyda'i ddilynwyr.

Ddechrau'r 1940au dechreuodd ymgyrch newydd gyda'r arwyddait "Quit India!".
Carcharwyd ef eto yn 1942 yngyd ag arweinwyr eraill y Gyngres. Tra'r oedd yn y
carchar bu farw ei wraig Kasturbai. Erbyn diwedd yr Ail Ryfel Byd yr oedd yn
amlwg fod Prydain yn barod i adael India. Yn groes i ddymuniad Gandhi, oedd yn
credu y dylai Mwslimiaid a Hindwiaid fyw gyda'i gilydd fel brodyr, cytunwyd i
rannu'r wlad yn India a Pakistan. Cyhoeddwyd anibyniaeth India yn 1947.

Yn Ionawr 1948 yr oedd Gandhi ar ei ffordd i gyfarfod gweddi yn Delhi pan
saethwyd ef yn farw gan Nathuram Godse, aelod o grwp Hindŵaidd a gredai fod
Gandhi yn rhy ffafriol i'r Mwslimiaid. Llosgwyd ei gorff yn Delhi ym
mhresenoldeb cannoedd o filoedd o alarwyr, a gwasgarwyd ei ludw ar y môr.

"Mae pobl fel pe baen nhw wedi meddwi ar win y Saesneg. Maen nhw'n siarad
Saesneg yn eu clybiau, yn eu tai, ymhob man. Maen nhw'n colli eu hunaniaeth
genedlaethol."



https://cy.wikipedia.org/wiki/Llygad

Organ golwg yw llygad, sy'n galluogi organebau i weld. Mae'r llygad yn medru
synhwyro golau ac yn ei drawsnewid yn gynhyrfiad electro-gemegol o fewn y
niwronau. Mewn organebau uwch mae'r llygad yn organ hynod o gymhleth sy'n casglu
golau o'r amgylchedd, yn rheoli ei gryfder drwy ddiaffram yr iris yn ffocysu
drwy lens hyblyg ac yn 'ffurfio' llun neu ddelwedd - y'n ddim ond set o signalau
trydan mewn gwirionedd. Yna mae'n trosglwyddo'r negeseuon hyn i'r ymennydd drwy
llinellau cymhleth o niwronau yn y nerf optig i gortecs y golwg a rhannau eraill
o'r ymennydd. Mae gan 96% o anifeiliaid lygaid a system optig cymhleth fel hyn.
Ymhlith y rhain mae'r molwsg, y cordog (chordates) a'r arthropod.

Gan ficro-organebau y ceir y llygad symlaf, nad ydynt yn gwneud fawr mwy nag
adnabod a oes golau ai peidio.

Datblygodd y math cyntaf o'r hyn y gellir ei alw'n 'llygad' 600 miliwn o
flynyddoedd yn ôl cyn y presennol (CP), sef y cyfnod Cambriaidd. mae'r tardd
cyffredin, i anifeiliaid, yn mynd yn ôl i'r monophyly, sy'n rhannu yr un
genynnau, a'r genyn allweddol, gweithredol yma yw'r 'PAX6'.

Mae gan rhai organebau lens nad yw'n hyblyg, gan gynnwys y seffalopod, y
pysgodyn, amffibiaid a [[neidr|nadroedd, ond maent wedi datblygu dull arall o
ffocysu ar wrthrych, sef drwy 'delesgopio' - fel camera.



https://cy.wikipedia.org/wiki/Iseldireg

Iaith frodorol yr Iseldiroedd ydy Iseldireg neu Isalmaeneg (Nederlands: ynganiad
Iseldireg ). Mae hi'n rhan o'r teuluoedd ieithyddol Indo-Ewropeaidd. Mae'n
perthyn i'r teulu ieithyddol Germanaidd fel Saesneg ac Almaeneg fodern.

Siaredir Iseldireg gan bron holl ddinasyddion yr Iseldiroedd a Fflandrys. Iaith
frodorol Fflandrys ydy Fflemeg tafodiaith o'r Iseldireg i rai, ond iaith ar
wahan i lawer. Cai ei galw'n Vlaams Fflemeg yn aml iawn yn Fflandrys er nad oes
lawer iawn o wahaniaethau o fewn yr iaith Iseldireg yr Iseldiroedd a Gwlad Belg.
Siaredir hi hefyd yn ardaloedd dwyieithog Brwsel ynghyd â Ffrangeg ac ieithoedd
eraill. Yn y rhan fwyaf gogleddol o Ffrainc, arrondissement Dunkirk, siaredir
Iseldireg o hyd fel iaith leiafrifol a elwir hefyd yn Vlaams. Ar ynysoedd Aruba
ac Antilles yr Iseldiroedd defnyddir Iseldireg o hyd ond mae'n llai cyffredin na
Papiamento a Saesneg. Siaredir Iseldireg fel mamiath o hyd yn Suriname gan tua
60% o'r boblogaeth, gyda'r rhan fwyaf ohonynt yn ddwyieithog gyda Sranan Tongo
neu ieithoedd ethnig eraill. Mae yna nifer o siaradwyr Iseldireg yng ngwledydd
gyda mewmfudwyr o'r Iseldiroedd a Fflandrys fel Canada, Awstralia, Seland
Newydd, ac UDA. Mae'r iaith Afrikaans sydd yn fwy neu lai dealladwy i siaradwr
yr Iseldireg yn cael ei siarad yn Ne Affrica a Namibia. Mae yna hefyd nifer o
siaradwyr Iseldireg yn Indonesia.

Fel Saesneg, mae Iseldireg yn cynnwys geiriau o'r Roeg a Lladin. Daeth y rhan
fwyaf o fenthynciadau o'r Ffrangeg drwy'r Iseldiroedd. Digwyddodd hyn oherwydd y
meddylfryd ddaeth gyda'r iaith Ffrangeg mai iaith y dosbarthiadau cymdeithasol
cyfoethog yw hi, ac felly cafodd nifer o eiriau Ffrangeg eu mabwysiadau gan
ddosbarthiadau uwch yr Iseldiroedd. Ni ddigwyddodd hyn yng Ngwlad Belg oherwydd
roedd dinasyddion y dosbarthiadau uwch yn siarad Ffrangeg ac felly doedd dim
angen addasu iaith eu hunain. Dylanwadodd termau Ffrangeg yn fawr ar dafodau
Iseldireg yn Fflandrys, ond mae siaradwyr Belgaidd yn dueddol o beidio defnyddio
benthyciadau Ffrangeg wrth siarad Iseldireg safonol. Serch hynny mae yna nifer o
eiriau wedi eu benthyg o'r Ffrangeg yn eithaf diweddar er nad oes ganddynt yr un
gwerth. Er enghraifft, mae'r gair "blesseren" (o'r Ffrangeg blesser, sydd yn
golygu 'i niweidio') yn cyfeirio at anafiadau chwaraeon yn unig, tra defnyddir y
berfau Iseldireg safonol "kwetsen" a "verwonden" yng nghyd-destunau eraill o
hyd.

Ar y strydoedd yn enwedig mae yna gynnydd ym menthyciadau o'r Saesneg er eu bod
yn cael eu hynganu'n wahanol. Cai'r mewnlifiad o eiriau Saesneg i'r iaith ei
gryfhau gan arglwyddiaeth yr iaith Saesneg yn y cyfryngau a'r we. Yn anhebyg i
ieithoedd eraill mae'r iaith Iseldireg yn mabwysiadu'r geiriau hyn heb lawer o
brotest. Yn wir nid yw ymdrechion i greu fersiynau Iseldireg o'r geiriau newydd
wedi bod yn llwyddiannus iawn.



https://cy.wikipedia.org/wiki/Ieithoedd_Celtaidd

Mae'r ieithoedd Celtaidd yn tarddu o Broto-Gelteg, neu "Gelteg Cyffredin",
cangen o'r teulu ieithyddol Indo-Ewropeaidd. Defnyddiwyd y term "Celteg" gyntaf
i ddisgrifio'r grŵp hwn o ieithoedd gan Edward Lhuyd ym 1707.

Siaredir yr ieithoedd Celtaidd yn bennaf ar ymylon gorllewin Ewrop, yn enwedig
yng Nghymru, yr Alban, Iwerddon, Llydaw, Cernyw ac Ynys Manaw, ac fe'u ceir ar
Ynys Cape Breton yng Nghanada ac yng Ngwladfa Patagonia yn yr Ariannin. Gellir
cael hyd i rai sy'n siarad yr ieithoedd mewn ardaloedd y bu siaradwyr ieithoedd
Celtaidd yn ymfudo iddynt hefyd, fel yr Unol Daleithiau, Canada, Awstralia, a
Seland Newydd. Yn yr ardaloedd hyn i gyd, gan leiafrif o bobl y siaredir yr
ieithoedd Celtaidd, er bod ymdrechion i'w hadfywio. Y Gymraeg yw'r unig iaith
nad yw UNESCO yn ei dosbarthu'n iaith mewn perygl.

Yn ystod y mileniwm cyntaf CC, fe siaredid yr ieithoedd Celtaidd ar draws Ewrop,
ar yr Orynys Iberaidd, o lannau Môr Iwerydd a Môr y Gogledd, drwy ddyffrynnoedd
Rhein a Donwy hyd at y Môr Du, Gorynys Uchaf y Balcanau ac yng Ngalatia yn Asia
Leiaf. Aeth Gaeleg yr Alban i Ynys Cape Breton a'r Gymraeg i Batagonia yn ystod
y cyfnodau modern. Câi ieithoedd Celtaidd, yn enwedig yr Wyddeleg, eu siarad yn
Awstralia cyn y cyfuno ym 1901 ac maent yn cael eu defnyddio yna o hyd i ryw
raddau.

Rhestra Ethnologue chwe iaith Geltaidd "fyw", lle mae pedair ohonynt wedi dal
gafael ar nifer sylweddol o siaradwyr brodorol, sef: y Gymraeg a'r Lydaweg (a
darddodd o'r Frythoneg) a'r Wyddeleg a Gaeleg yr Alban a darddodd o Aeleg
cyffredin, a elwir yn Wyddeleg Fodern Gynnar (neu Wyddeleg Clasurol).

Siaradwyd y ddwy iaith arall, y Gernyweg a'r Fanaweg, hyd at y cyfnodau cynnar
ond buont farw yn iaith gymunedol. Ond bu mudiadau adfywiol i'r ddwy iaith sydd
wedi dilyn i oedolion ddysgu'r iaith a hefyd siaradwyr plant brodorol.

Ar y cyfan, yr oedd tua miliwn o siaradwyr brodorol o'r ieithoedd Celtaidd ers y
2000au.

Rhennir yr ieithoedd Celtaidd gorllewinol, neu Ynysig, yn ddau deulu neu gangen
o Gelteg Ynysig:

Roedd Celteg y Cyfandir neu Gelteg Gyfandirol yn cynnwys sawl iaith a
thafodiaith Celteg a siaredid ar gyfandir Ewrop a rhan o Asia Leiaf, yn cynnwys,



https://cy.wikipedia.org/wiki/Hoyw

Ansoddair Cymraeg yw hoyw sydd, yn draddodiadol, yn golygu sionc neu bywiog, ond
sydd yn aml mewn defnydd cyfoes yn cael ei ddefnyddio fel y term anffurfiol am
gyfunrywiol.

Yn wreiddiol mae'r gair yn golygu hapus, llon, sionc, bywiog neu diofal. Mae gan
hoyw yn ei ystyr traddodiadol nifer fawr o darddeiriau, yn cynnwys hoywad
(addurniad neu daclusiad), hoywi (i wneud rhywbeth yn hoyw), hoywaidd (bron yn
gyfystyr â hoyw), hoywder (y briodwedd o fod yn hoyw), a nifer o gyfansoddeiriau
megis hoywdon, hoywfro a hoyw-wyrdd.

Yn yr ugeinfed ganrif lledaenodd y defnydd o hoyw fel term i ddisgrifio
cyfunrywioldeb. Datblygodd y synnwyr newydd hwn dan ddylanwad y gair Saesneg
gay, sef, yn ei ystyr traddodiadol, y cyfieithiad agosaf at hoyw; oherwydd y
newid yn ystyr y gair Saesneg, a oedd wedi cael ei gymhwyso at gyfunrywioldeb
erbyn degawdau cynnar y ganrif, gweliwyd newid yn ystyr y gair Cymraeg hefyd.
Heddiw mae hoyw wedi ei safoni fel y term Cymraeg anffurfiol i ddisgrifio
cyfunrywioldeb, gydag hoywon fel gair lluosog am gyfunrywiolion. Ond er bod hoyw
yn cyfeirio at holl bobl gyfunrywiol mewn rhai cyd-destunau, mae'r term lesbiad
yn rhyw-benodol (mae'n disgrifio menywod cyfunrywiol yn unig), felly weithiau
defnyddir hoyw a hoywon i ddisgrifio dynion yn unig (gweler terminoleg
cyfunrywioldeb). Gall hefyd disgrifio pethau sy'n gyffredin i bobl gyfunrywiol,
e.e. hanes hoyw, cerddoriaeth hoyw. Weithiau defnyddir y gair hoyw i gyfeirio at
berthnasoedd rhwng pobl o'r un ryw, er enghraifft priodas hoyw, er bod rhai
cefnogwyr LHDT yn annog yn erbyn y defnydd hwn ar y sail ei fod yn eithrio pobl
ddeurywiol a thrawsryweddol ac yn annog defnyddio cyfunryw yn lle.

Yn y Saesneg, defnydd dadleuol o'r term gay yw i ddisgrifio rhywbeth annymunol,
e.e. that's so gay ("mae hwnna mor hoyw"). Nid yw'r cymhwysiad hwn fel term
dirmygus wedi'i drosglwyddo i Gymraeg gyffredin.



https://cy.wikipedia.org/wiki/Hedd_Wyn_(ffilm)

Ffilm Gymraeg am fywyd y bardd Hedd Wyn yw Hedd Wyn. Cafodd ei henwebu am Oscar
ym 1994. Huw Garmon sy'n serennu fel Hedd Wyn. Fe'i cynhyrchwyd yng Nghymru gan
gwmni Pendefig Cyf.

Sgriptiwyd y ffilm gan y bardd Alan Llwyd, awdur y gyfrol Gwae fi fy myw,
hunangofiant Hedd Wyn. Cafodd llawer o'r golygfeydd eu saethu ar leoliad yn
ardal Trawsfynydd, de Gwynedd, pentref genedigol Hedd Wyn. Mae'r gyferbyniaeth
rhwng y golygfeydd swynol o gefn gwlad bugeiliol Meirion a'r golygfeydd cignoeth
o erchylltra'r ymladd yn ffosydd y Rhyfel Byd Cyntaf, lle lladdwyd Hedd Wyn, yn
un o gryfderau'r ffilm.

Mae gan Hedd Wyn nod, sef ennill y gadair yn yr eisteddfod. Ond mae yna
rwystrau'n ei wynebu: merched (Lizzie, Mary Katherine a Jini); diffyg llonydd
(am ei fod yn un o naw o blant); am nad oes addysg ganddo; a hefyd y rhyfel. Bu
farw Elis tua bythefnos cyn yr eisteddfod felly nid oedd yn gwybod ei fod wedi
ennill y gadair. Gellir gwadu ei fod wedi cyrraedd ei nod am ei fod wedi ennill
y gadair a'i fod wedi cyrraedd ei gartref yn Nhrawsfynydd, ond ar y llaw arall
ni eisteddodd yn y gadair felly a llwyddodd i gyrraedd ei nod?

Lleoliadau Saethu: Trawsfynydd a'r cyffiniau gan gynnwys Capel Penstryt.
Ffilmiwyd y golygfeydd o faes y gad ar faes glanio yn Hwlffordd.



https://cy.wikipedia.org/wiki/Harri_Potter

Cyfres o saith nofel ffantasi a ysgrifennwyd gan yr awdures Seisnig J. K.
Rowling yw Harry Potter. Mae'r llyfrau yn croniclo anturiaethau dewin ifanc o'r
enw Harri Potter a'i ffrindiau gorau: Ron Weasley ac Hermione Granger yn Ysgol
Hudoliaeth a Dewiniaeth Hogwarts. Prif thema'r llyfrau yw cwest Harri i oresgyn
y dewin drwg, tywyll, Lord Voldemort, sy'n benderfynol o ddarostwng pobl di-hud,
gorchfygu'r byd hudol, a dinistrio pawb a phopeth sy'n ei rwystro rhag cyflawni
hyn, yn enwedig yr arwr Harri Potter.

Ers 29 Mehefin 1997 pan ryddhawyd y nofel yn gyntaf, Harri Potter a Maen yr
Athronydd (Saesneg gwreiddiol: Harry Potter and the Philosopher's Stone), mae'r
llyfrau wedi ennill poblogrwydd anferthol, cymeradwyaeth gan y beirniaid a
llwyddiant masnachol ledled y byd. Mae'r gyfres hefyd wedi cael ei barnu, gan
gynnwys pryder ynghylch y naws ddrwg gynyddol. Ers Mehefin 2011, mae'r gyfres
lyfrau wedi gwerthu tua 450 miliwn o gopïau, yn ogystal â chael ei chyfieithu i
67 iaith, gan gynnwys y Gymraeg.

Mae'r gyfres yn cynnwys llawer o genres, gan gynnwys ffantasi a dod i oed (gydag
elfennau o ddirgelwch, cyffro a rhamant), ac mae llawer o gyfeiriadau ac ystyron
diwylliannol ynddi. Yn ôl Rowling, prif thema'r llyfrau ydy marwolaeth, ond
ystyria'r gyfres fel gwaith llenyddiaeth i blant. Ceir themâu eraill yn y
gyfres, megis cariad a rhagfarn.

Prif gyhoeddwr y llyfrau gwreiddiol Saesneg yng ngwledydd Prydain oedd
Bloomsbury ond cyhoeddwyd y llyfrau gan wahanol gyhoeddwyr ledled y byd erbyn
hyn. Addaswyd y gyfres i gynhyrchu wyth ffilm gan Warner Bros. Pictures, gyda
rhannu'r seithfed llyfr yn ddwy ffilm; hi yw'r gyfres ffilmiau crynswth mwyaf yn
hanes y byd ffilmiau. Mae llawer o nwyddau yn sgil y ffilmiau hefyd, sy'n werth
mwy na $15 billion.

Mae'r nofelau yn dilyn bywyd Harri Potter: plentyn amddifad un-ar-ddeg oed sy'n
darganfod mai dewin ydyw, wrth iddo fyw yn y byd real ymhlith pobl di-hud, neu'r
byd Mygl. Ganwyd ef gyda dewiniaeth yn gynhenid ynddo, a gwahoddir plant hudol i
ysgol sy'n addysgu'r sgiliau angenrheidiol er mwyn iddynt ymdopi yn y byd hudol.
Daw Harri'n fyfyriwr yn Ysgol Hudoliaeth a Dewiniaeth Hogwarts ac mae'r mwyafrif
o anturiau Harri Potter yn digwydd yn yr ysgol. Wrth i Harri heneiddio, mae'n
dysgu goresgyn y problemau sy'n ei wynebu: problemau hudol, cymdeithasol ac
emosiynol, gan gynnwys heriau cyffredin i'r arddegau, megis cyfeillgarwch ac
arholiadau, a'r her fwyaf o baratoi ei hunan ar gyfer y gwrthdaro sydd o'i
flaen.

Mae pob llyfr yn croniclo un flwyddyn ym mywyd Harri gyda'r prif naratif yn
digwydd rhwng 1991 a 1998. Mae gan y llyfrau lawer o ôl-fflachiau a gânt eu
profi gan Harri; er enghraifft mae'n gweld atgofion cymeriadau eraill mewn
dyfais o'r enw "Pensieve".



https://cy.wikipedia.org/wiki/Gwrach

Yn ôl y darlun traddodiadol, hen wraig sy'n hyddysg yn swyngyfaredd yw gwrach,
(hefyd gwiddon, rheibes a dewines) a hen wraig hyll. Ond y tu ôl i'r ffigwr llên
gwerin a gwrachod Calan Gaeaf yn y diwylliant traws-Iwerydd cyfoes, yn aml iawn
mae chwedlau am wrachod yn deillio o gof am ferched hyddysg mewn meddyginiaeth
draddodiadol ac efallai hefyd am offeiriadesau cyn-Gristnogol. Yn ogystal â
hynny mae rhai pobl heddiw yn ystyried eu hunain yn "wrachod" mewn crefyddau
Neo-baganaidd megis Wica. Yn Ewrop mae'r gred mewn gwrachod yn ofergoel werin
holl-Ewropeaidd sy'n hanu o baganiaeth cyn-Gristnogol y cyfandir. Yn Affrica
mae’n gred sydd wedi goroesi hyd heddiw ac â'i wreiddiau yn y crefyddau
animistaidd.

Ceir sawl chwedl a thraddodiad am wrachod yn llên gwerin Cymru. Y ffigwr enwocaf
efallai yw Ceridwen yn Hanes Taliesin, sy'n berwi pair llawn o berlysiau'r maes
i gael hylif gwybodaeth ac Awen i'w rhoi i'w fab Afagddu (ond mae'n debyg mai
duwies oedd Ceridwen yn wreiddiol ac nid yw manylion eraill ei phortread yn
cyfateb i'r darlun o'r wrach draddodiadol). Yn chwedl Peredur fab Efrog, un o'r
Tair Rhamant, ceir Naw Widdon Caerloyw. Mae gwiddon yn hen air am 'wrach', a
chlywir sôn am widdonod yn y chwedl Culhwch ac Olwen.

Cafodd miloedd o bobl yn Ewrop eu cyhuddo o fod yn wrachod a'u dedfrydu i
farwolaeth yn ystod y canol oesoedd hyd at y 18fed canrif.

Poblogeiddiwyd yr "hypothesis erledigaeth" yn y 19 ac 20 canrifoedd, sef theori
ddadleuol bod yr erledigaeth hon yn profi mai paganiaid cuddiedig oedd llawer o
werin Ewrop o hyd. Ers canol y 20fed canrif mae gwrachod cyfoes wedi dod yn
gangen hunan-ddynodiad neo-baganaidd, yn enwedig Wica, a grëwyd gan Gerald
Gardner, a ddatganodd fod y gelfyddyd wen yn draddodiad crefyddol sydd â
gwreiddiau cyn-Gristnogol.

Mae'r Hen Destament yn gwahardd y defnydd o swyngyfaredd. Cafodd adnodau fel y
canlynol eu defnyddio gan yr Eglwys i gyfiawnhau eu gweithredoedd yn erbyn
gwrachod.

Mae gwrachod yn gymeriadau cyffredin mewn rhai mathau o lenyddiaeth. Yng Ngroeg
yr Henfyd cawn "gwrach" - offeiriades yng ngwasanaeth y dduwies Hecate - yn
gymeriad amlwg yn y nofel gynnar Yr Asyn Euraidd gan Apuleius.

Cymeriad canolog y nofel Gwrach y Gwyllt gan Bethan Gwanas yw gwrach o'r enw
Siwsi Owen sy'n symud i fyw i ganol cymdeithas wledig Gymreig gyda'i bryd ar
ddial yn ffyrdd mwyaf ofnadwy ar ddisgynyddion rhai a wnaeth gam â hi yn y
gorffennol.



https://cy.wikipedia.org/wiki/Gwobr_Dewi_Sant

Mae Gwobrau Dewi Sant yn wobrau a roddir i unigolion a grwpiau gan Lywodraeth
Cymru, fel cydnabyddiaeth o'u llwyddiannau. Maent yn cydnabod pobl sydd yn
gwneud gwahaniaeth go iawn ar gyfer y wlad hon - naill ai gartref neu dramor.
Dyma'r anrhydedd uchaf y mae Llywodraeth Cymru yn ei roi i ddinasyddion Cymru yn
genedlaethol. Sefydlwyd y Gwobrau hyn yn 2014.

Mae'r Gwobrau'n ceisio adlewyrchu dyheadau Cymru a'i dinasyddion i fod yn wlad
fodern, fywiog, gydag enw da cynyddol fel cenedl hyderus, sy'n gwerthfawrogi
arloesedd, ysbryd cymunedol, ac yn fwy na dim ei holl bobl. Mae Gwobrau Dewi
Sant yn gweithredu dros y genedl gyfan - nhw yw "gwobrau'r gwobrau" a'r gyrchfan
naturiol i bawb sydd wedi ennill gwobrau sectorol neu gymunedol eraill. Mae'r
cyfnod enwebu fel arfer yn rhedeg o fis Mawrth tan mis Hydref. Bydd ffurflen
enwebu ar gyfer Gwobrau 2018 ar gael o 23 Mawrth 2017.

Mae 9 categori yn gyfan gwbl, gydag wyth o'r rheiny'n cael eu henwebu gan y
cyhoedd. Mae'r nawfed categori, 'Gwobr Arbennig y Prif Weinidog' yn cael ei
ddewis gan Prif Weinidog Cymru; ni ellir enwebu rhywun yn uniongyrchol ar ei
chyfer. Gallai adlewyrchu llwyddiant ar y cyd yn ogystal ag fel unigolyn. Gellir
dethol yr enillydd o blith enillwyr y gwobrau eraill, neu gellir dethol rhywun
arall.

Mae aelodau Pwyllgor Ymgynghorol y Gwobrau'n cyflawni'r gwaith o ddethol a
gwerthuso pobl a enwebwyd ac yn llunio rhestr fer o 3 Teilyngwr ar gyfer y Prif
Weinidog er mwyn iddo ystyried a dewis pwy fydd yr enillwyr ym mhob categori.
Mae'r Pwyllgor hwn yn amrywio o flwyddyn i flwyddyn. Yn y gorffennol bu'r
pwyllgor yn cynnwys yr aelodau canlynol: Arglwydd Rowe-Beddoe, Catrin Pascoe
(golygydd y Western Mail), y Farwnes Ilora Finlay, Prif Gwnstabl Jeff Farrar,
Prif Swyddog Tan Canolbarth a Gorllewin Cymru Chris Davies, Efa Gruffudd-Jones
(cyn-Brif Weithredwr yr Urdd a Sioned Hughes Prifweithredwr yr Urdd).



https://cy.wikipedia.org/wiki/Gwlad_y_Basg

Rhanbarth yn ne-orllewin Ewrop rhwng Gwlff Gasgwyn a'r Pyreneau yw Gwlad y Basg
(Basgeg: Euskal Herria). Fe'i rhennir rhwng Sbaen a Ffrainc. Mae'n cyfateb yn
fras i famwlad y Basgiaid a'r iaith Fasgeg.

Mae Araba, Biskaia a Gipuzcoa yn ffurfio Euskadi, cymuned ymreolaethol Sbaen,
tra bod Nafarroa yn gymuned ymreolaethol ynddi ei hun.

Cred rhai mai'r Basgiaid yw gweddillion trigolion gwreiddiol Gorllewin Ewrop,
gyda'u gwreiddiau yn mynd yn ôl i'r cyfnod Paleolithig, cyn dyfodiad mewnfudwyr
o'r dwyrain yn dwyn yr ieithoedd Indo-Ewropeaidd. Cyfeiria awduron clasurol
megis Strabo a Plinius yr Hynaf at lwythau megis y Vascones a'r Aquitani yn byw
yn y tiriogaethau hyn, ac mae rhywfaint o dystiolaeth eu bod eisoes yn siarad
Basgeg.

Profwyd yn ddiweddar fod y Basgiaid yn meddu ar yr un "cromosomau Y" â'r Cymry.
Dywedodd yr Athro David Goldstein o Goleg Prifysgol Llundain, "Yn ystadegol does
dim modd gwahaniaethu rhwng "cromosomau Y" y Basgiaid a’r Cymry." Credir bellach
gan genetegwyr fod y Celtiaid a’r Basgiaid yn ddisgynyddion yr Ewropeaid
cynharaf, sef yr helwyr Palaeolithig o Siberia, ac mae tystiolaeth genynnol yn
olrhain y Cymry, y Gwyddelod, yr Albanwyr Gaelaidd, y Basgiaid a phobloedd
brodorol yr Amerig yn ôl i tua 50,000 flynyddoedd a hynny i ardal Dyffryn Afon
Yenisei yn Siberia.

Yn y Canol Oesoedd cynnar, adwaenid y diriogaeth rhwng Afon Ebro ac Afon Garonne
fel Vasconia, ac am gyfnodau bu yn annibynnol dan Ddugiaid Vasconia. Rhannwyd y
diriogaeth yn dilyn concwest y rhan fwyaf o Benrhyn Iberia gan y Mwslimiaid ac
ymestyniad teyrnas y Ffranciaid tua'r de dan Siarlymaen.

Yn y 9g, Teyrnas Pamplona oedd y grym mwyaf yn yr ardal, a datblygodd Teyrnas
Navarra o'r deyrnas yma yn ddiweddarach. Ym mlynyddoedd cynnar y 16g, unwyd rhan
ddeheuol y deyrnas yma a Theyrnas Castilla, tra daeth y rhan ogleddol yn rhan o
Ffrainc.

Roedd gan y taleithiau Basgaidd fesur helaeth o hunanlywodraeth yn Sbaen a
Ffrainc am gyfnod. Daeth hyn i ben yn Ffrainc yn dilyn Chwyldro Ffrainc, ac yn
Sbaen yn dilyn y Rhyfeloedd Carlaidd yn rhan gyntaf y 19g. Y y cyfnod diweddar,
mae Cenedlaetholdeb Basgaidd yn anelu at uno'r saith talaith yn wladwriaeth
annibynnol. Lluniwyd faner Gwlad y Basg, yr Ikurrina, fel rhan o fudiad
genedlaethol y Basgiaid.

Etifeddiaeth gan y Reconquista yn yr Oesoedd Canol oedd y fueros - sef siarteri
a oedd yn rhoi rhywfaint o annibyniaeth wleidyddol i diriogaethau ar y ffin
rhwng teyrnasoedd Mwraidd a theyrnasoedd Cristionogol. Yn ymarferol, roedd hyn
yn golygu bod y taleithiau Basgaidd yn rhydd i arfer eu deddfau cymdeithasol,
masnachol a throseddol eu hunain, a goroesodd y drefn hon hyd at y 19eg Ganrif.
Ond yn enw effeithlonrwydd, ac yn dilyn y patrwm Napoleonaidd yn Ffrainc, byddai
llywodraethau olynol Madrid yn dechrau dirymu Los Fueros fesul un, gyda’r bwriad
o sefydlu gwladwriaeth ganoledig.

Ffactor pwysig i sbarduno y ddau Ryfel Carlaidd yn Sbaen oedd yr ymosodiad
cyfansoddiadol hwn, rhyfeloedd a ymladdwyd dros olyniaeth y goron Sbaen, ond
gydag elfennau pwysig o ranbartholdeb a gwrthdaro ideolegol hefyd. Collodd y
Basgiaid eu fueros yn derfynol ar ôl yr Ail Ryfel Carlaidd yn 1876, ond byddai
delfrydau Carlismo – sef ceidwadaeth grefyddol a chred mewn hawliau rhanbarthol
– yn chwarae rhan bwysig mewn twf y mudiad cenedlaethol newydd yn y 1890au, a
byddai amddiffyniad y fueros yn troi yn arwyddair y mudiad, sef ‘Jaungoikua eta
Lagizarra’: y gair ‘Lagizarra’ yn golygu ‘hen gyfraith’ yn Iaith y Basg.

Er y cyhoeddwyd y llyfr cyntaf yn Euskara yn 1545, ni ellir dweud bod
llenyddiaeth ysgrifenedig (na diwydiant cyhoeddi) yn ffynnu yno tan ddiwedd y
19eg ganrif a chyhoeddi’r cyfrolau cyntaf o farddoniaeth Fasgeg a chylchgronau
diwylliannol a gwleidyddol.

19eg Ganrif - Beirdd: Hiribarren (‘Euskaldunak’), Elisamburu, Larralde, Dibarat,
Sabino Arana, Yparraguire (‘Guernikako Arbola’), Etchahoun o Barcus

1878-1885 - Cylchgronau: Revista de las Provincias Euskaras (Vitoria, 1878-80),
Revista Euskara (Pamplona, 1878-83), Euskal-erria (San Sebastián, 1880-1907),
Revista de Vizcaya (Bilbao, 1885-89).

Pêl-droed yw'r mwyaf poblogaidd ymysg chwaraeon Gwlad y Basg, gyda'r prif dimau
yn cynnwys Athletic Bilbao, Real Sociedad ac Osasuna. Nid oes gan Dîm pêl-droed
Gwlad y Basg gydnabyddiaeth ryngwladol fel tîm cenedlaethol gan FIFA nac UEFA.
Serch hynny, mae tîm cenedlaethol Ffederasiwn Bêl-droed Gwlad y Basg yn chwarae
gemau rhyngwladol â gwledydd cydnabyddedig.

Yn y rhan ogleddol, yn Ffrainc, mae rygbi'r undeb yn fwy poblogaidd na
phêl-droed, gyda thîm Biarritz, Biarritz Olympique Pays Basque, yn arbennig o
adnabyddus. Mae seiclo a pêl fasged a mynydda hefyd yn boblogaidd. Gêm a
gysylltir yn arbennig â Gwlad y Basg yw Pilota (pelota yn Sbaeneg).



https://cy.wikipedia.org/wiki/Gwener_(planed)

Gwener yw'r ail blaned yng Nghysawd yr Haul, 67,200,000 milltir oddi wrth yr
Haul ar gyfartaledd, wedi'i henwi ar ôl duwies Rufeinig cariad. Yr enw
poblogaidd arni yw Seren y dydd. Ar lafar, ei henw yw Seren y Gweithiwr.

Nid oes planed sy'n cyrraedd mor agos i'r Ddaear â Gwener pan bo hi ar ei
hagosaf atom: 24 miliwn milltir. Mae hi o gwmpas yr un maint, cyfaint (0.92),
trwch (4.99 ar raddfa seiliedig ar drwch dŵr) a chrynswth (0.81) â'r Ddaear. Mae
awyrgylch Gwener yn drwm ac yn niwlog ac o ganlyniad mae ei hwyneb yn guddiedig;
mae'r niwl yn adlewyrchu golau'r haul hefyd ac mae hynny'n ei gwneud hi'n un o'r
gwrthrychau mwyaf disglair yn y nefoedd. Mae probau diweddar wedi darganfod fod
wyneb y blaned wedi'i britho â chraterau a rhychau, nid annhebyg i'r rhai a
welir ar wyneb y Lleuad.

Mae sawl chwiliedydd gofod wedi ymweld â'r blaned ers y 60au cynnar, gan gynnwys
nifer o chwiliedyddion Rwsieg, ac hefyd rhai a lawnsiwyd gan NASA. Darganfyddwyd
fod Gwener yn llawer poethach na'r Ddaear achos bod ganddi gryf effaith tŷ
gwydr.



https://cy.wikipedia.org/wiki/Gastroenteritis

Llid y llwybr treuliad sy'n cynnwys y stumog a'r coluddyn bach yw
gastroenteritis (neu lid y stumog a'r coluddyn neu ddolur rhydd heintus). Mae ei
symptomau'n cynnwys rhyw gyfuniad o ddolur rhydd, chwydu a phoen bol. Gall fod
twymyn, diffyg nerth a dadhydriad hefyd. Bydd hyn yn parhau am lai na
phythefnos.

Firysau sy'n achosi'r rhan fwyaf o gastroenteritis ond bacteria, parasitiaid a
ffwng all fod yn gyfrifol hefyd. Mewn plant, rotafirws yw'r achos mwyaf
cyffredin o afiechyd difrifol; mewn oedolion, norofirws a Champylobacter sy'n
gyffredin. Gellir ei ddal drwy fwyta bwyd heb ei baratoi'n gywir, drwy yfed dŵr
budur neu drwy gyffyrddiad agos â rhywun arall â'r llid. Nid oes rhaid gwneud
profion er mwyn cadarnhau diagnosis, fel afer.

Gellir peidio â dal gastroenteritis drwy olchi'r dwylo â sebon, yfed dŵr glân,
gwaredu gwastraff dynol yn gall a rhoi'r fron i fabanod yn hytrach na defnyddio
llaeth fformiwla. Argymhellir i blant gael brechiad rotafirws. Mae'r driniaeth
yn golygu cael digonedd o hylif. Mewn achosion ysgafn a chanolig, gwneir hyn fel
arfer drwy yfed hydoddiant ailhydradu, sef cyfuniad o ddŵr, halen a siwgr. Mewn
plant sy'n cael eu bwydo o'r fron, dylid parhau i roi'r fron iddynt. Mewn
achosion difrifol, bydd angen rhoi hylifau mewnwythiennol neu "drip". Gall claf
gael yr hylifau i'r stumog trwy diwb trwy'r trwyn hefyd. Dylai plant â'r haint
gael sinc ond nid oes angen gwrthfiotigau fel rheol.

Credir bod rhyw dair i bum biliwn o achosion o gastroenteritis bob blwyddyn, a
1.4 miliwn o bobl yn marw o'i herwyd. Mae'r mwyafrif o'r rhain mewn gwledydd
sy'n datblygu. Yn 2011, ymhlith plant dan bump oed, bu tua 1.7 biliwn o achosion
a 0.7 miliwn o farwolaethau. Mewn gwledydd sy'n datblygu, mae plant o dan ddwy
yn cael chwe neu fwy o heintiau y flwyddyn. Mae hyn yn llai cyffredin mewn
oedolion, yn rhannol oherwydd datblygiad eu systemau imiwnedd.



https://cy.wikipedia.org/wiki/G%C3%A2l

Gâl (Lladin: Gallia) oedd enw'r Rhufeiniaid am diriogaeth y llwythau Celtaidd yn
Ffrainc, y Swistir a gogledd yr Eidal heddiw. Gallia Cisalpina ("Gâl yr ochr yma
i'r Alpau") neu Gallia Citerior oedd yr enw am ei diriogaeth yng ngogledd yr
Eidal; Gallia Transalpina ("Gallia tu hwnt i'r Alpau") neu Gallia Ulterior oedd
yr enw am ei diriogaeth rhwng Afon Rhein, y Pyrenées, yr Alpau, y Môr Canoldir
a'r Môr Iwerydd (sy'n cyfateb yn fras i Ffrainc a Gwlad Belg heddiw). Yn y
cyfnod modern mae rhai haneswyr yn defnyddio'r enw i gyfeirio at yr Âl
orllewinol yn bennaf neu'n unig.

Roedd y Celtiaid yn Gallia Cisalpina wedi cael eu goresgyn gan y Rhufeiniaid
tua'r 3 CC/ail ganrif CC. Yn 89 CC a 49 CC cawsant ddinesyddiaeth Rufeinig. Ar
ddechrau'r ail ganrif CC goresgynodd y Rhufeiniaid ran o dde Ffrainc a sefydlu
talaith Gallia Narbonensis yno. Ond doedden nhw ddim yn fodlon ar hynny. Yn
58-51 CC arweiniodd Iŵl Cesar ei llengoedd i weddill Gâl a'i chwncweru ar  ôl
nifer o frwydrau caled yn erbyn y Galiaid. Cafodd y wlad ei rhannu'n dair
talaith gan yr ymerodr Augustus yn 27 CC: Gallia Belgica yn y gogledd-ddwyrain,
Gallia Aquitania yn y de-orllewin a Gallia Lugdunensis yn y canol. Sefydlwyd
dinas Lugdunum (Lyons) fel coloni yng nghanol y "Tair Gâl" (Tres Galliae) hyn yn
43 CC. Gwasanethai Lugdunum fel canolfan weinyddiaeth i'r llwythau hefyd, ac
roedd y Concilium Galliarum ("Cyngor y Galiaid") yn cwrdd yn y ddinas newydd i
setlo anghydfod.

Blodeuai diwylliant arbennig yn yr Âl Rufeinig, a gyfunai elfennau Celtaidd a
Rhufeinig; fe'i gelwir weithiau'n ddiwylliant Galo-Rufeinig. Yn ystod yr ail
ganrif dechreuodd Cristnogaeth gyrraedd Gâl a chafodd hyn yn ei thro effaith
sylweddol ar iaith a diwylliant yr ardal. Yn y 3g cafwyd nifer o gyrchoedd ar Âl
gan lwythau Germanaidd a phan ymadawodd y llengoedd Rhufeinig olaf yn y 5fed
ganrif goresgynwyd y wlad i gyd gan y Germaniaid a chafodd ei rhannu rhwng y
prif lwythau, sef y Ffranciaid, y Alemanni, y Bwrgwyniaid a'r Visigothiaid.



https://cy.wikipedia.org/wiki/Ff%C3%B4n

Daw'r gair 'teleffon' allan o'r geiriau Groeg tele (τηλέ) sy'n golygu "pell" a
phoné ('ffôn') (φωνή) sef "llais". Dyfais yw e' a ddefnyddir i drosgwlyddo a
derbyn sain, llais a thestun, ac ers 2006: llun a fideo. Fel arfer dau berson
sy'n cysylltu â'i gilydd, ond weithiau dri neu rhagor. Erbyn hyn ceir mwy nag un
(ar gyfartaledd) gan bob person ar y blaned. Mae'n weithio drwy signalau
electronig yn cael eu trosglwydo drwy rwydwaith cymhleth o wifrau neu'n
ddi-wifr, drwy'r aer.

Mae'n ddyfais defnyddiol mewn llenyddiaeth er mwyn cyfleu cynildeb ac fe'i
ddefnyddiwyd, er enghraifft, gan Gwenlyn Parry yn ei ddrama Saer Doliau ac ar
ddiwedd awdl gyfoes. Defnyddir y gair 'crud' yn y Gymraeg am y ffurf hen
ffasiwn, ble rhoddir y rhan symudol i orwedd yn y prif ran h.y. 'rhoi'r ffôn yn
ei grud.'

Drwy ddwy linell o weiren wedi'u cyfrodeddu o gwmpas ei gilydd, gellir
trosglwyddo gwybodaeth gan gynnwys: ffacs, telex, rhyngrwyd a mathau eraill.
Mae'r 'alwad' i alw'r person at y ffôn, bellach, yn amrywio'n fawr o'r caniad un
nodyn traddodiadol i blips digidol a hyn yn oed ganeuon neu seiniau eraill. Fe
ddaeth y ddwy linell cordeddog yn wreiddiol gan nad oeddent yn cymysgu galwadau
gwahanol 'interference' neu 'crosstalk'.

Ceir cryn ddadlau ynglŷn â phwy wnaeth ddyfeisio'r ffôn. Yn bennaf gan i sawl
person ddyfeisio rhannau gwahanol, ar amseroedd gwahanol. Yn eu plith y mae:
Innocenzo Manzetti, Antonio Meucci, Johann Philipp Reis, Elisha Gray, Alexander
Graham Bell, a Thomas Edison.

Roedd gan rhai ffonau nad oeddent wedi eu cysylltu i gyflenwad trydan magneto
neu generadur bychan i'w weindio er mwyn creu cerrynt i weithio'r ffôn.

26 Awst 1854 — Charles Bourseul yn cyhoeddi erthygl yn L'Illustration (Paris) :
"Transmission électrique de la parole".

22 Awst 1865 - La Feuille d'Aoste yn cofnodi “It is rumored that English
technicians to whom Mr. Manzetti illustrated his method for transmitting spoken
words on the telegraph wire intend to apply said invention in England on several
private telegraph lines.”

28 Rhagfyr 1871 — Antonio Meucci yn ffeilio patent (rhif.3335) yn yr Unol
Daleithiau dan y teitl "Sound Telegraph", gan ddisgrifio cyfathrebu rhwng
lleisiau dau berson.

14 Chwefror 1876 — Alexander Graham Bell yn hawlio patent "Improvements in
Telegraphy", dros ffonau electromagnetig.

27 Ebrill 1877 — Thomas Edison yn ffeilio am batent ar ei drosglwydydd graffeit
(carbon). Hwnnw'n cael ei ganiatau.



https://cy.wikipedia.org/wiki/Facebook

Gwefan rhwydweithio cymdeithasol yw Facebook, yn debyg i Bebo a MySpace. Yn
anffurfiol, defnyddir yr enw Gweplyfr arno yn y Gymraeg.

Pan lansiwyd Facebook yn 2004 gan Mark Zuckerberg, roedd aelodaeth wedi ei
gyfyngu i fyfyrwyr Prifysgol Harvard, ac yna fe ehangwyd i sawl prifysgol arall
yn yr Unol Daleithiau. Yn raddol ehangwyd yr aelodaeth i unrhyw un oedd â
chyfeiriad e-bost sefydliad addysgol (e.e. .edu, .ac.uk, ayyb) ar draws y byd,
ac yn 2006 agorwyd y wefan i unrhyw berson. Mae'r defnyddwyr yn creu pwll o
Ffrindiau ac yn danfon gwybodaeth a negeseuon at ei gilydd neu eu gosod ar eu
tudalennau.

Ym Medi 2012, roedd gan Facebook dros biliwn o ddefnyddwyr, a chredir bod 8.7%
o'r rheiny'n rhai ffug.

Yn 2007 aed a Mark Zuckerberg i'r llys gan gwmni ConnectU.com gan honni ei fod
wedi dwyn eu syniad nhw am y wefan, ac wedi oedi datblygiad eu gwefan nhw'n
fwriadol wrth weithio iddynt yn 2003.

Cafwyd sawl cwyn am ddiffyg preifatrwydd ar Facebook. Yn 2010, datgelwyd fod
nifer o applications fel gemau ar Facebook yn hel gwybodaeth bersonol a bod
rhai'n eu pasio ymlaen (neu eu gwerthu) i gwmniau eraill. Roedd hyn yn digwydd
hyd yn oed ar ôl i ddefnyddwyr Facebook ddewis lefel diogelwch gwybodaeth uchaf
posib. Roedd y wybodaeth a "ffermiwyd" felly'n cynnwys enwau go iawn,
cyfeiriadau a gwybodaeth bersonol arall. Ym mis Hydref 2010, ar ôl wynebu
bygythiad o gael achos llys yn eu herbyn yn yr Unol Daleithiau, mynnodd Facebook
eu bod wedi cymryd camau i atal hynny.



https://cy.wikipedia.org/wiki/Dyn

Bod dynol gwrywaidd aeddfed yw dyn (mewn cyferbyniaeth â dynes) ac mae'n
cyfeirio at yr oedolyn yn unig; y ffurf ifanc yw 'bachgen'. Mae'r gair hefyd yn
cynnwys merched ar adegau e.e.'Pa beth yw dyn i ti i'w gofio?' (Beibl) lle
cyfeirir at y ddynoliaeth gyfan, ac mae'n perthyn i'r genws Homo.

Fel y rhan fwyaf o famaliaid, mae genome dyn yn etifeddu Cromosom X gan ei fam
ac Y gan ei dad. Mae gan y ffetws gwrywaidd hefyd mwy o androgen a llai o
estrogen na ffetws benyw. Y gwahaniaeth hwn sy'n gyfrifol am y gwahaniaethau
ffisiolegol rhwng dyn a dynes. Hyd at y cyfnod glasoed, ychydig o wahaniaeth
sydd rhwng y ddau ryw, ond yna, gyda'r hormonau yn ysgogi rhagor o androgen,
mae'r gwahaniaeth rhwng nodweddion rhywiol y ddau ryw yn cael eu hamlygu.

Yn wreiddiol prif ystyr y gair dyn yn Gymraeg oedd "person" neu "fod dynol". Yn
ogystal roedd yn air a ddefnyddid yn aml gan y cywyddwyr i gyfeirio at ferched,
ac yn enwedig at ferched ifainc (ceir nifer o enghreifftiau o ddisgrifiadau fel
dyn deg yng ngwaith beirdd fel Dafydd ap Gwilym, er enghraifft, sy'n golygu
"merch deg"). Gallai olygu "gwas" hefyd. Mewn cyferbyniaeth, gŵr oedd y gair
arferol ar gyfer dyn mewn oed (gyda "rhyfelwr" ymhlyg yn yr ystyr) a mab am ddyn
ifanc (unwaith eto gyda "rhyfelwr" ymhlyg yn yr ystyr). Dim ond yn raddol y
daeth y gair i olygu 'dyn' yn yr ystyr sy'n gyfarwydd heddiw.



https://cy.wikipedia.org/wiki/Cynhesu_byd_eang

Mae cynhesu byd-eang yn gynnydd a welwyd yn nhymheredd cyfartalog y byd yn y
degawdau diwethaf, a'r cynnydd pellach posibl yn y ganrif nesaf. Mae'r mwyafrif
o wyddonwyr bellach yn credu bod cynhesu byd-eang yn digwydd, ar raddfa o gwmpas
0.3 °C y ddegawd, a'i fod yn cael ei achosi gan gynnydd yng nghrynodiad y nwyon
tŷ gwydr, fel y'u gelwir, yn yr atmosffer. Yn ystod rhan gyntaf Oes yr Efydd
roedd y tywydd yn gynhesach ac yn sychach. Y gydran bwysicaf oll o'r nwyon tŷ
gwydr yw carbon deuocsid (CO2) oherwydd y maint a gynhyrchir, er fod gan nwyau
eraill megis methan (CH4) fwy o effaith gan bob moliciwl. Y ffynonellau
allyriant CO2 mwyaf yw gorsafoedd pŵer, cerbydau, diwydiant a defnydd ynni'r
cartref. Mae llosgi tanwydd ffosil yn cyfrannu tuag 80% at allyriant CO2 dynol
yn fyd-eang.

Ers y chwyldro diwydiannol rydym wedi bod yn allyrru symiau enfawr o garbon
deuocsid wrth i ni ddefnyddio mwy-a-mwy o egni. Mae'r carbon deuocsid sef un o
brif nwyon tŷ gwydr yn casglu uwch yr atmosffer ac yn ynysu ein planed rhag y
gwres isgoch rhag dianc. Ar y graff hinsawdd cyferbyn rydych yn gallu gweld bod
y tymheredd wedi bod yn cynyddu ers y chwyldro diwydiannol yn yr 1800'au.

Mae rhewlifau yn encilio fel ymateb i newidiadau hinsoddol. Mae cofnodion manwl
ar gael ers 1644 o'r tri rhewlif ger yr alpau yn Ffrainc, (Mer de Glace,
d'Argentierre, a Des Bossons). Mae'r mwyafrif o rewlifau yn Hemisffer y Gogledd
yn encilio ar hyn o bryd, rhai ohonynt yn gyflym iawn.

Mae'r rhain yn mynd yn ôl ymhellach, yn achos Yr Ynys Las tua 100,000 o
flynyddoedd cyn heddiw. Wrth archwilio samplau o iâ mae modd casglu gwybodaeth
am yr amgylchiadau pan ffurfiwyd yr iâ. Mae'r swigod aer sydd wedi ei ddal yn yr
iâ yn cario gwybodaeth am dymheredd a gwasgedd yr amgylchiadau. Gellir hefyd
cymharu isotopau o fewn yr iâ lle mae'r mas atomig yn newid.

Mewn rhannau sych o Affrica mae yna batrymau o ddraenio a dyddodi afonol sy'n
amhosib eu hegluro yn yr hinsawdd bresennol. Maent yn adlewyrchu cyfnod pan oedd
Affrica yn derbyn llawer mwy o law na heddiw. Gall daearyddwyr defnyddio
tystiolaeth fel hyn i ragdybio amodau'r gorffennol. Mae daearyddwyr yn defnyddio
radio carbon (C14) er mwyn dyddio oedran ffosiliau ac organebau marw. Wrth
iddynt bydru mae daearyddwyr a gwyddonwyr yn gallu astudio samplau er mwyn ei
oedrannau.

Mae'r astudiaeth o biomau yn dangos cydberthyniad agos gyda'r tymheredd, golau
haul a dyodiad. Mae nifer o ddulliau wedi cael ei ddatblygu sy'n cysylltu
planhigion gyda hinsoddau'r gorffennol. Gelwir y math yma o astudiaeth yn
Dendrocronoleg.



https://cy.wikipedia.org/wiki/Cyfunrywioldeb

Gall cyfunrywioldeb gyfeirio at ymddygiad neu atyniad rhywiol rhwng pobl o'r un
ryw, neu at gyfeiriadedd rhywiol. Yn achos cyfeiriadedd, mae'n disgrifio atyniad
rhywiol a rhamantus parhaus tuag at rai o'r un ryw, ond nid yn angenrheidiol
ymddygiad rhywiol. Cyferbynnir gyfunrywioldeb â heterorywioldeb, deurywioldeb ac
anrhywioldeb.

Mae ymddygiad cyfunrywiol i'w gael ymhlith nifer o anifeiliaid ar wahân i fodau
dynol, yn enwedig ymhysg anifeiliaid cymdeithasol.

Bathiad diweddar wedi'i seilio ar y gair Saesneg homosexuality (o'r Roeg hom (yr
un peth) a'r Lladin sex (rhyw) yw "cyfunrywioldeb". Yn yr un modd ceir
"anghyfunrywioldeb" i ddisgrifio pen arall y sbectrwm cyfeiriadedd rhywiol, er
bod y term "heterorywioldeb" yn fwy cyffredin. Term Cymraeg llawer hŷn yw
gwrywgydiaeth a chafodd ei ddefnyddio gan yr Esgob William Morgan ym Meibl
Cymraeg 1588. Er y rhan "gwryw" o'r gair, mewn nifer o gyd-destunau mae'n
cyfeirio at weithredoedd a serchiadau rhywiol rhwng menywod yn ogystal â dynion.
Mae nifer yn ffafrio cyfunrywioldeb fel term Cymraeg mwy modern, tra bo eraill
yn cysylltu'r fath air ag hen agweddau meddygol tuag at gyfunrywioldeb fel
afiechyd meddwl. "Hoyw" yw'r term poblogaidd, anffurfiol i gyfeirio at
gyfunrywioldeb, yn enwedig cyfunrywioldeb rhwng dynion, er ei fod yn
gamgyfieithad o'r gair Saesneg gay: tan yn ddiweddar bu'r gair yn gyfystyr â
"sionc" neu "bywiog". Mae'r term "lesbiaidd" pob amser yn dynodi cyfunrywioldeb
rhwng menywod. Termau mantell yw LHD (lesbiaidd, hoyw a deurywiol) a LHDT
(lesbiaidd, hoyw, deurywiol a thrawsryweddol). Mae'r gair queer, oedd yn arfer
cael ei ystyried yn sarhaus, wedi cael ei adfer gan bobl LHDT yn negawdau
diweddar fel term positif.



https://cy.wikipedia.org/wiki/Colombia

Gwlad yn ngogledd-orllewin De America yw Gweriniaeth Colombia neu Colombia
(Sbaeneg: República de Colombia, /re'puβ̞lika ð̞e ko'lombja/). Mae'n ffinio â
Feneswela a Brasil i'r dwyrain, Ecwador a Pheriw i'r de, y Cefnfor Iwerydd i'r
gogledd (trwy Fôr y Caribî), a Phanama a'r Cefnfor Tawel i'r gorllewin. Colombia
yw'r unig wlad yn Ne America gydag arfordiroedd â'r Cefnforoedd Iwerydd a
Thawel.

Colombia yw'r wlad fwyaf ond tri yn Ne America yn nhermau arwynebedd (yn dilyn
Brasil, yr Ariannin a Pheriw), a'r mwyaf ond un yn nhermau poblogaeth (yn dilyn
Brasil). Mae'r mwyafrif o Golombiaid yn byw yng ngorllewin mynyddig y wlad, lle
lleolir y brifddinas Bogotá a'r rhan fwyaf o ddinasoedd eraill. Mae
daearyddiaeth amrywiol gan Golombia, o gopaon eiraog yr Andes i wastatiroedd
twym, llaith yr Afon Amason.

Am y pedair degawd diwethaf, dioddefa Colombia gwrthdaro arfog ar raddfa fechan
sy'n cynnwys mudiadau gwrthryfelwyr herwfilwrol, milisiâu, a masnachu cyffuriau.
Dechreuodd y gwrthdaro tua 1964-1966, pan sefydlwyd yr FARC a'r ELN a dechreuont
eu hymgyrchoedd gwrthryfelgar herwfilwrol yn erbyn y llywodraethau olynol. Ers
etholiad Álvaro Uribe fel Arlywydd Colombia, mae sefyllfa diogelwch y wlad wedi
gwella rhywfaint.

Mae'r wlad yn enwog fel un o'r cynhyrchwyr coffi mwyaf yn y byd. Mae tyfu coca
yn ddiwydiant traddodiadol hefyd.



https://cy.wikipedia.org/wiki/Coedwig

Ardal gyda dwysedd uchel o goed yw coedwig (neu fforest). Mae gan goedwig nifer
o wahanol ddifiniadau yn seiliedig ar amryw o feini prawf. Diffiniad Geiriadur
Prifysgol Cymru yw 'Darn helaeth o dir ag amlder o goed a phrysglwyni’n tyfu’n
naturiol arno, yn nodedig gynt fel lloches i anifeiliaid gwylltion o bob math,
fforest, gwig, llwyn choed yr arferid hela ynddo.' Dywed y Sefydliad Bwyd ac
Amaeth, mae fforestydd yn gorchuddio tua pedair biliwn hectar (15 miliwn milltir
sgwâr).

Gellir dweud mai fforsetydd yw prif ecosystem y Ddaear, ac maent i'w cael ledled
y byd. Dyma 75% o gynnyrch cynradd biosffer y Ddaear, ac 80% o fiomas y Ddaear.
Ceir coetiroedd dros 250,000ha, sef 12% o arwynebedd Cymru.

Rheolir coed a choedwigoedd Cymru gan Cyfoeth Naturiol Cymru (yr hen Comisiwn
Coedwigaeth Cymru) sy'n rheoli diwydiant coedwigaeth y wlad, er budd economaidd.
Mae'r comisiwn llywodraethol hwn yn berchen ar ystadau mawr er mwyn elwa ar bren
a chyfloedd masnachol eraill coetiroedd, megis gweithgareddau awyr agored a
gwarchod coed hynafol a'r bywyd gwyllt a geir ynddynt.



https://cy.wikipedia.org/wiki/Cernyweg

Mae Cernyweg (Kernewek, Kernowek, neu Curnoack) yn iaith Geltaidd. Bu'r iaith
farw ond mae wedi cael adfywiad dros y ganrif ddiwethaf ac mae tua mil o bobl
yng Nghernyw yn siarad Cernyweg. Mae'n bosibl gwrando ar y newyddion yn Gernyweg
ar BBC Radio Cornwall bob nos Sul. Mae'n hynod ddiddorol i siaradwyr Cymraeg
wrando arno, gan ei bod ar adegau'n swnio fel Cymraeg.

Mae'n bosib dysgu'r iaith drwy'r rhyngrwyd, drwy ddefnyddio Kernewek Dre Lyther
lle ceir nifer o wersi ar ffurf Adobe Acrobat. [angen ffynhonnell]

Mae'r Gernyweg yn hanu o iaith Brythoniaid de-orllewin Prydain, a gafodd eu
gwahanu o Frythoniaid y Gorllewin (y Cymry) wedi brwydr Deorham, ym 577. Aeth
tiriogaeth y Brythoniaid yn y de-orllewin yn llai ac yn llai nes oddeutu 810,
pan goncrwyd Dyfnaint gan y Sacsoniaid gan adael Cernyw yn unig yn nwylo'r
Brythoniaid. Concrodd Athelstan, brenin y Sacsoniaid, Gernyw tua 920, ond ni
wladychwyd y wlad gan Saeson fel y digwyddodd yn y rhan fwyaf o Loegr, ac
Athelstan a wnaeth Afon Tamar yn ffin rhwng y Saeson yn Nyfnaint a'r Brythoniaid
yng Nghernyw. Er hyn, parhaodd yr iaith i fyw hyd o leiaf y ddeunawfed ganrif,
gan gyrraedd uchafbwynt o oddeutu 38,000 o siaradwyr (amcangyfrif Ken George) yn
y drydedd ganrif ar ddeg.

Astudiwyd Cernyweg Modern Cynnar yn y 1700au gan yr ieithydd o Gymro, Edward
Lhuyd. Erbyn hyn, roedd yr iaith yn diflannu'n gyflym. Mae chwedl yn dweud mai'r
person olaf i siarad yr iaith fel mamiaith oedd Dolly Pentreath, a fu farw ym
1777. Ond mae tystiolaeth bod rhai siaradwyr brodorol wedi parhau tan y 19g. Er
iddi ddweud, yn ôl y chwedl, "My ny vydn kewsel Sowsnek!" - dwi ddim isio siarad
Saesneg! - roedd hi yn gallu ychydig o Saesneg o leiaf. Mae'n bosibl mai'r
person olaf i siarad Cernyweg yn unig oedd Chesten Marchant, a fu farw ym 1676.
Canrif yn ddiweddarach (1776), ysgrifennodd William Bodinar lythyr byr
dwyieithog i'r hynafiaethydd Daines Barrington, y darn olaf o Gernyweg
draddodiadol rugl a wyddys, yn ôl pob tebyg. Dyma ei ddiweddglo, Na ges moye vel
pager po pemp en dreau nye, ell clapia Cornoack leben -- poble coath, pager
egance blouth; Cornoack ewe oll naceaves gen poble younk (Does dim mwy na
phedwar neu bump yn ein tre ni, sy'n gallu sgwrsio Cernyweg ar hyn o bryd—hen
bobl, pedwar ugain blwydd; Cernyweg yw angofiedig yn hollol wrth y bobl ieuanc).

Ar ddechrau'r ugeinfed ganrif, gwelwyd adfywiad yn yr iaith. Erbyn y dauddegau,
sefydlwyd Gorsedh Kernow - Gorsedd Cernyw, i sicrhau fod yr iaith yn parhau, yn
debyg i fudiad yr Eisteddfod yng Nghymru. Ym 1967, sefydlwyd Kesva an Taves
Kernewek - Bwrdd yr Iaith Gernyweg (mudiad gwirfoddol). Pwrpas y bwrdd oedd
cynorthwyo pobl Cernyw, ac eraill, i ddysgu a siarad y iaith. Ym 1979 sefydlwyd
Kowethas an Yeth Kernewek (Cymdeithas yr Iaith Gernyweg) i gynrychioli y rhai
sy'n siarad a dysgu yr iaith, i gyd a'i hybu mewn sefyllfaoedd pob dydd. Mae'r
Gowethas yn gymdeithas agor i bawb o blaid y Gernyweg, a'i haelodau yn ffurfio
etholaeth am y Gesva (Bwrdd yr Iaith).

Mae'r cofnod cynharaf yn y Gernyweg sydd wedi goroesi i'w ganfod mewn llawysgrif
Lladin a luniwyd yn y 9fed ganrif, ond ni ddatblygodd orgraff safonol yn y
Gernyweg fel ag a ddigwyddodd yn y Gymraeg. Erbyn hyn mae pedair ffordd o
ysgrifennu Cernyweg.

Kernewek Unyes (Cernyweg Unedig), y ffurf a ddyfeisiwyd gan Robert Morton Nance
yn bennaf, gydag orgraff Cernyweg Canol wedi'i safoni, oedd y ffurf a
ddefnyddiwyd dros y rhan fwyaf o'r ugeinfed ganrif. Hyrwyddwyd y ffurf hon gan
Agan Tavas.

Ym 1986 datblygodd Ken George, awdur Gerlyver Kernewek-Sawsnek Kernewek Kemmyn
(yn llythrennol Cernyweg Cyffredin). Fe fabwysiadwyd y system gan Fwrdd yr Iaith
Gernyweg, ac mae hyd at 80% o ddysgwyr a siaradwyr Cernyweg yn ei ddefnyddio.

Yn y 90au datblygwyd ffurf adolygedig o Kernewek Unyes, UCR ('Unified Cornish
Revised'), gan Nicholas Williams, wedi'i seilio ar destunau o gyfnod ychydig yn
ddiweddarach yn yr unfed ganrif ar bymtheg. Cyhoeddwyd geiriadur mewn UCR yn
2000.

Ac yn olaf, gwell gan rai siaradwyr ddefnyddio Cernyweg Diweddar, sef iaith yr
17eg a'r 18fed ganrifoedd. Dyma'r ffurf a adferwyd yn yr 80au o dan yr enw
Curnoack Nowedga (Cernyweg Modern) gan Richard Gendall ac eraill. Mae orgraff
Cernyweg Diweddar yn edrych yn aml yn debycach i orgraff y Saesneg.

Mae'r dadlau sydd wedi bod rhwng cefnogwyr y ffurfiau gwahanol wedi'i ganoli yn
helaeth ar y cwestiwn i ba raddau, wrth adfer iaith farw, y dylid glynu wrth
orgraff y testunau ysgrifenedig sydd ar gael o'r cyfnod pan oedd yr iaith yn
fyw, ac i ba raddau mae'n deg i sillafu geiriau er mwyn dangos eu seiniau
tybiedig. Ar ôl cyfnod o ymgynghori, cyhoeddoedd Partneriaeth yr Iaith Gernyweg
orgraff i gael ei defnyddio'n swyddogol o'r enw'r Ffurf Ysgrifenedig Safonol yn
2008 ac fe'i hadolygwyd yn 2013.

Mae'r rhestr yma yn cymharu Cernyweg (mewn "Furv Scrifys Savonek" ffurflen
ysgrifenedig safonol) gyda'r ddwy iaith Frythoneg arall, Cymraeg a Llydaweg.



https://cy.wikipedia.org/wiki/Buwch

Anifail dof yw buwch (lluosog buchod). Maent yn cael eu magu am eu llefrith a'u
cig. Tarw yw enw'r gwryw, a llo yw'r epil. Gelwir anifail gwryw sydd wedi ei
ysbaddu yn fustach. Mae'r enw lluosog gwartheg yn cwmpasu'r cwbl, yn wryw, benyw
ac epil a'r term am dorf ydy 'buches o wartheg'.

Arferai gwartheg (gwrywaidd gan amlaf) dynnu cerbydau neu erydr ar ffermydd, er
bod yr arfer hwn bellach wedi dod i ben yng Nghymru a gwledydd datblygedig
eraill yn sgil dyfodiad y tractor. Gelwir bustach sydd wedi ei fagu at waith
tynnu yn ych. Fe ddefnyddir ychen i aredig, i dynnu trol, cert, coed neu lwyth
arall ac i weithio pwmp dŵr i ddyfrhau. Yr enw torfol yw 'gyrr o wartheg'.

Gan amlaf defnyddir dau ych i weithio ar y cyd a rhoddid iau ar eu gwarrau fel
bod y gwaith tynnu yn cael ei rannu ar draws eu hysgwyddau. Dewisir ychen â
chyrn ganddynt at y gwaith fel bod modd defnyddio’r cyrn i gadw’r iau yn ei le
pan fydd yr ychen yn arafu, yn cerdded am yn ôl neu yn gostwng eu pennau.

Drwy Ogledd Cymru, hyd at Machynlleth, a ffin afon Dyfi, 'gofyn tarw' yw'r
ymadrodd mwyaf cyffredin a cheir ymadrodd ddigon tebyg ym Morgannwg: 'mofyn
tarw'. Yng Ngheredigion dywedir fod y fuwch yn 'wasod'. Sonia Cyfraith Hywel Dda
(14g) am "weithred tarw gra geisso gwartheg gwasawt o galan Mei hyd galan
gaeaf." Mae dwy ardal ar wahân yn defnyddio'r un term, 'eisiau tarw', sef yr hen
Sir Fflint a chanol Powys.

Ar Ynys Môn, ar whân i'r arfordir dwyreiniol, defnyddir: 'tryfenydd',
'tyrfenydd' neu 'derefnydd' am fuwch yn ei gwres. Cofnodir hyn gyntaf yn Llyfr
Iorwerth yn y 13g: "Ny deleyr dale y teyru o hanner haf hyt Aust nac ar yt nac
ar wellt, canys en er amser hunnu y byd teruenyd e guarthec prouadwy..." Dywedir
‘Mae’r terfenydd arni’ a defnyddir y termau hyn mewn mannau yn Arfon.



https://cy.wikipedia.org/wiki/Awdurdod

O fewn byd y llyfrgell, rheolaeth awdurdod (Saesneg: authority control) ydy'r
broses sy'n rhoi trefn ar gatalogi gwybodaeth drwy wahaniaethu rhwng fwy nag un
person, lle, peth, syniad ayb o'r un enw a diffinio eitem arbennig mewn modd
unigryw. Daw'r enw o'r broses o 'awdurdodi' enwau pobl, llefydd, pethau,
syniadau ayb i gategori arbennig. Mae'r awdurdod yn unigryw i'r person neu'r
peth, yn fath o ddynodwr neu ID ac yn cael ei roi mwn modd cyson drwy'r catalog
cyfan. Mae'r Awdurdod yn 'siarad' neu'n croesweithio gyda data cyffelyb, gan
ddolennu a chroesgyfeirio. Mae pob pennawd yn disgrifio'n fras ei sgop a'i
ddefnydd ac yn helpu'r llyfgellydd i sicrhau mynediad rhwydd a chyfeillgar gan y
defnyddiwr i fewn i'r wybodaeth a geisir.

Tadogwyd erthyglau mewn dull arbennig a rydd i'r darllenydd wybodaeth arbennig o
ffynonellau megis: Dynodwr Enw Rhyngwladol Safonol neu ORCID. Er enghraifft, ar
waelod yr erthygl ar Saunders Lewis gwelir manylion fel hyn:

Gellir canfod pob erthygl sydd â rheolaeth awdurdod wrth ei droed drwy agor y
Categori:Tudalennau gyda gwybodaeth Awdurdod



https://cy.wikipedia.org/wiki/Athen

Prifddinas Gwlad Groeg ac un o'r dinasoedd hynaf yn hanes y byd yw Athen (Groeg:
Αθήνα Athína). Fe'i henwir ar ôl Athena, nawdd-dduwies y ddinas. Fe'i lleolir ar
wastadir yn ne-ddwyrain y wlad yn rhanbarth Attica, ger Gwlff Saronica. Athen yw
canolfan economaidd, gweinyddol a diwylliannol Gwlad Groeg. Mae'n cael ei
llywodraethu fel uned gyda'i phorthladd Piraeus. Mae'r ddinas yn cyfuno'r
hynafol a diweddar heb ddim ond ychydig o olion o'r cyfnod rhwng cwymp yr
Ymerodraeth Rufeinig a'r 19g. Mae twristiaeth yn bwysig i'r economi. Daw pobl o
bob cwrdd o'r byd i weld ei henebion enwog fel y Parthenon a'r Erechtheum ar yr
Acropolis. Ger yr Acropolis mae'r Theseum, un o'r temlau clasurol gorau, a'r hen
Agora (marchnad) yn ogystal. I'r gogledd a'r dwyrain o'r Acropolis mae'r rhan
fwyaf o'r ddinas ddiweddar yn gorwedd, gan gynnwys ei phrifysgol, a sefydlwyd yn
1837.

Ceir tystiolaeth archaeolegol fod pobl wedi byw yn Athen ers tua 3,000 CC. Ond
ni ddaeth Athen i amlygrwydd tan y chweched ganrif CC dan Pisistratus a'i
feibion. Tua 506 CC sefydlodd Cleisthenes ddemocratiaeth i wŷr rhydd y ddinas.
Erbyn y ganrif nesaf Athen oedd prif ddinas-wladwriaeth Groeg yr Henfyd.
Llwyddodd i wrthsefyll grym yr Ymerodraeth Bersiaidd diolch i nerth ei llynges.
O'r cyfnod hwnnw (Rhyfeloedd Groeg a Phersia) mae'r Muriau Hir, sy'n cysylltu'r
ddinas â Phriraeus, yn dyddio, ynghyd â'r Parthenon. Dan lywodraeth Pericles
cyrhaeddodd Athen brig ei diwylliant a'i dylanwad yn yr Henfyd, gydag
athroniaeth Socrates a dramâu Ewripides, Aeschylus a Soffocles. Daeth rhyfel â
Sparta, oedd yn cystadlu ag Athen am arweinyddiaeth yn y byd Groegaidd gan
wrthwynebu ei pholisïau imperialaidd, yn y Rhyfel Peloponesaidd (431-404 CC), a
cholli fu hanes Athen. Adferodd ei goruchafiaeth yn araf ac yn y cyfnod nesaf yn
ei hanes gwelwyd ffigurau fel Platon, Aristotlys ac Aristophanes yn adfer bri
Athen fel prifddinas dysg a diwylliant yr Henfyd.

Cymharol fyr fu'r cyfnod llewyrchus olaf, fodd bynnag. Yn 338 CC gorchfygwyd
Athen gan Philip o Facedon ac erbyn yr ail ganrif CC roedd hi'n rhan o'r
Ymerodraeth Rufeinig. Ond er bod grym gwleidyddol Athen wedi diflannu parheai i
fod yn ddylanwad mawr ar fywyd diwyllianol y byd Rhufeinig a Helenistaidd am
ganrifoedd. Hyd yn oed ar ôl iddi gael ei goresgyn dros dro gan lwythi
Germanaidd yn y 4g roedd ei hysgolion rhethreg ac athroniaeth yn dal i flodeuo
nes iddynt gael eu cau gan Justinian yn 529. Dirywiodd y ddinas yn gyflym yn y
cyfnod Bysantaidd. Cwympodd i'r Croesgadwyr yn 1204 ac roedd dan reolaeth Twrci
o 1456 hyd 1833 pan ddaeth yn brifddinas y deyrnas Roeg annibynnol newydd.
Cafodd ei meddiannu gan yr Almaenwyr yn yr Ail Ryfel Byd. Erbyn heddiw mae'n
ddinas fawr a llewyrchus prifddinas y wladwriaeth Roegaidd.



https://cy.wikipedia.org/wiki/Alys_(cyfres_deledu)

Cyfres ddrama Gymraeg oedd Alys, a grëwyd gan y sgriptiwr arobryn Siwan Jones.
Mae'r gyfres yn dilyn mam sengl, Alys, sy'n symud i ffwrdd o Gaerdydd i fflat
llwm mewn tref fach yng ngorllewin Cymru gyda'i mab 10 mlwydd oed, Daniel, wrth
geisio dianc rhag ei gorffennol.

Mae Alys yn cael ei phortreadu gan yr actores Sara Lloyd-Gregory, mewn rôl a
gafodd ei ysgrifennu yn arbennig ar ei chyfer. Y sioe oedd ei thro cyntaf mewn
rôl arweiniol. Roedd yr actorion arall yn cynnwys William Thomas ac Aneirin
Hughes, a weithiodd gyda Gregory ar Con Passionate, cyfres ddrama deledu arall a
ysgrifennwyd gan Siwan Jones. Cynhyrchwyd y sioe gan gwmni Apollo ar gyfer S4C.
Dechreuodd y gyfres ar ddydd Sul, 23 Ionawr 2011, fel rhan o arlwy'r flwyddyn
newydd ar S4C.

Cafwyd ffigyrau gwylio da ar gyfer y gyfres gyntaf, gyda'r bennod gyntaf yn denu
61,000 gwyliwr a ffigwr uchaf y gyfres yn 71,000 gwyliwr ym mhennod tri. Gwelwyd
dirywiad yn y gwylwyr yn yr ail gyfres, gyda sgôr hynod o isel o 27,000 gwyliwr
ar gyfer pennod chwech, gyda chynnydd bychan ar gyfer y penodau dilynol.
Gwyliwyd y bennod olaf gan 37,000 o wylwyr.

Hyd yn hyn, cynhyrchwyd a darlledwyd dwy gyfres o Alys; y cyntaf yn gynnar yn
2011, a darlledwyd yr ail gyfres yn hwyr yn 2012. Nid oes sôn am drydedd cyfres
yn cael ei gomisiynu.

Mae'r gyfres wedi ei henwebu ddwywaith yn 2012, yn gyntaf ar gyfer Cyfryngau
Celtaidd Wobr ac yna Gwobr BAFTA Cymru. Yn 2013, cafodd y gyfres ei henwebu ar
gyfer tair gwobr BAFTA Cymru; ac ennill dwy, gan gynnwys Sara Lloyd-Gregory yn
derbyn y wobr am yr Actores Orau.

Crëwyd a ysgrifennwyd Alys gan Siwan Jones, awdur oedd wedi ennill BAFTA Cymru
Award a Rose d'Or am ei gwaith ar y cyfresi teledu uchel eu parch Tair Chwaer a
Con Passionate.

Ysgrifennwyd y prif gymeriad, Alys yn arbennig ar gyfer yr actores Sara
Lloyd-Gregory. Roedd wedi cyfarfod Jones yn 2009 ac wedi cydweithio gyda hi ar y
trydedd gyfres o Con Passionate, ac roedd yn ei meddwl i chwarae'r brif ran yn y
gyfres ddrama newydd. Cyfaddefodd Gregory nad oedd yn gwybod fod y rhan wedi ei
ysgrifennu ar ei chyfer, a bod hynny yn beth da, am fod dal iddi rhaid gwneud
clyweliad ac fe fyddai wedi teimlo mwy o bwysau.

Daeth y syniad ar gyfer Alys i Jones tra roedd yn siopa mewn tref fach yng
ngorllewin Cymru. Roedd yn gwylio wrth i grŵp o bobl gario dodrefn wrth iddi
gerdded o'r maes parcio tuag at y dref. Y tu ôl iddynt roedd twnnel dywyll yn
arwain at galon adeilad; tra eu bod yn cerdded, roedd plant yn eu dilyn, ac wrth
iddi wylio, sbardunodd hyn ddelwedd ar gyfer y gyfres a ddaeth yn Alys. Syniad
Jones ar y dechrau oedd creu dau fyd; un gyda phobl dosbarth gweithiol yn
berchnogion siop yn y dref fach; ac eraill a oedd yn ddi-waith ac yn ei chael yn
anodd cadw dau ben llinyn ynghyd, megis cymeriad Sara Lloyd-Gregory, 'Alys'.
Roedd hi'n anelu i ddangos pa mor wahanol mae'r ddau fyd yma ac eto pa mor debyg
maen nhw.

Crëwyd a ysgrifennwyd Alys yn gyfan gwbl gan Siwan Jones. Cynhyrchydd y gyfres
oedd Paul Jones gyda Jon Williams yn gynhyrchydd gweithredol. Yn y tymor cyntaf,
cyfarwyddodd Gareth Bryn y bennod beilot a'r ail bennod; gyda Lee Haven-Jones a
Rhys Powys yn cyfarwyddo penodau dilynol, yn y drefn honno. Cyfarwyddwyd rhan
fwyaf o gyfres dau gan Rhys Powys. gyda Dylan Richard yn cyfarwyddo un bennod,
a'r gweddill gan Paul Jones.

Cychwynnodd cynhyrchiad cyfres gyntaf Alys yn ystod haf 2010, tra cynhyrchwyd yr
ail gyfres o fis Mawrth 2012 gan Deledu Apollo. Cafodd y gyfres ei ffilmio ar
leoliad yn bennaf yng Nghaerdydd, Aberhonddu ac yn nhref glan môr y Barri.

Mae sawl unigolyn yn yr ardal yn anghyfeillgar i Alys yn cynnwys gwraig Toms,
Heulwen sy'n galw Alys yn "trailer trash" ac yn enwedig Angie, gwraig y cogydd
lleol Chris, sy'n cael perthynas gudd gydag Alys. Pan mae Angie yn darganfod y
berthynas mae'n dweud wrth Alys mai nad dyma'r tro cyntaf iddo gael affair. Mae
Debbie, perchennog y siop ddillad isaf islaw'r fflat yn darganfod fod Alys wedi
dwyn sawl peth o'r siop. Pan mae gŵr Debbie, maer y dref Ron yn cynnig swydd i
Alys a Ceri yn glanhau ei dŷ, mae Debbie yn rhybuddio Alys i gadw draw. Mae
Debbie yn gwneud darganfyddiad dychrynllyd arall pan mae'n datguddio cyfrinach
Ron – fod ei liniadur yn cynnwys lluniau o ferched ifanc ac mae Toms a Ron fewn
ar y cynllwyn. Mae Alys yn dod i sylweddoli fod ganddi fwy i boeni amdano na'r
hyn mae pobl y dref yn feddwl ohoni; mae hi a William yn dod o hyd i'r gyrrwr
tacsi, Terry a dreisiodd Ceri ac maen nhw'n benderfynol o wneud iddo dalu. Fodd
bynnag, nid yw Alys yn barod pan mae Terry yn ymosod arni yn ddiweddarach.

Darlledwyd Alys am y tro cyntaf ar S4C ar 23 Ionawr 2011, gydag isdeitlau
Saesneg. Roedd yn darlledu ar nosweithiau Sul am 9.00 pm gyda'r penodau yn cael
eu ail-ddarlledu ar ddydd Iau am 10.00 pm. Roedd wyth pennod yng nghyfres un a
daeth y gyfres i ben ar 13 Mawrth 2011.

Cafodd gwylwyr gyfle i gael rhagolwg o'r bennod gyntaf rhai diwrnodau cyn iddo
gael ei darlledu ar y teledu. Roedd rhagolwg i'w weld mewn digwyddiadau yn
Neuadd Ddinesig Llandeilo ar ddydd Llun 17 Ionawr am 7.30 pm, Neuadd JP
Prifysgol Bangor ar ddydd Mawrth 18 Ionawr, a Theatr Brycheiniog yn Aberhonddu
ar ddydd Gwener 21 Ionawr. Yn dilyn y sgrinio, roedd cyfle i'r gynulleidfa
drafod y sioe a gofyn cwestiynau i'r panel yn gysylltiedig â'r gyfres, gan
gynnwys Siwan Jones, Sara Lloyd-Gregory a'r cynhyrchydd Paul Jones.

Cychwynnodd ail gyfres Alys ar S4C ar ddydd Sul 11 Tachwedd 2012 am 9.00 pm,
gyda ailddarllediadau o ddydd Mercher 14 Tachwedd 2012 am 10.00 pm. Roedd wyth
pennod yn y gyfres, gan orffen ar ddydd Sul 30 Rhagfyr 2012. Yr oedd unwaith eto
ar gael gydag isdeitlau Saesneg ar alw, ond wedi llosgi ar y sgrîn yn yr
ailddarllediadau.

Cafodd y sioe ei darlledu mewn manylder uwch ar sianel Freeview S4C Clirlun,
oedd ar gael yng Nghymru yn unig. Fodd bynnag, caewyd y sianel hon ar 1 Rhagfyr
2012 felly darlledwyd y pum pennod olaf o'r ail gyfres ar y sianel diffiniad
safonol yn unig.

Ar ôl eu darlledu, roedd cyfres un a dau i'w gweld ar-lein am 35 diwrnod yn unig
ar wasanaeth ar-lein S4C, Clic.

Fe gynghorwyd na ddylai unrhyw un o dan 16 oed wylio oherwydd iaith gref. Ar
wahân i'r iaith, roedd y sioe hefyd yn cynnwys golygfeydd o drais cryf, rhyw,
trais rhywiol a themâu oedolion cryf.

Hyd at 2016, nid yw Alys wedi ei ail-ddarlledu heblaw am y darllediad
gwreiddiol. Nid oes cynlluniau wedi ei gwneud i ddangos Alys eto ac mae'n ansicr
ar hyn o bryd os bydd y gyfres yn cael ei ail-ddarlledu ar S4C. Nid oes
cynlluniau ar hyn o bryd i ryddhau'r gyfres ar DVD neu Blu-ray.

Nid oes trydedd gyfres o Alys wedi ei gomisiynu, er bod yr ail gyfres wedi
gorffen gyda cliffhanger. Ar hyn o bryd ystyrir fod y gyfres wedi dod i ben.

Roedd adolygiadau ar gyfer y gyfres yn gadarnhaol yn gyffredinol. Ar hyn o bryd
mae ganddo raddfa o 8.3/10 ar yr Internet Movie Database.

Yn yr ail gyfres, defnyddiwyd fersiwn mwy cyfoes o'r teitl agoriadol a 5 eiliad
o'r gerddoriaeth. Newidiwyd ffont y teitl a ychwanegwyd testun yn dweud "gan
Siwan Jones". Roedd pennod gyntaf yr ail gyfres yn cynnwys crynodeb estynedig o
ddigwyddiadau cyfres un. Yn dilyn y teitl, dangoswyd ôl-fflach o bennod olaf
cyfres un wedi ei gymysgu gyda golygfeydd newydd. Yn dilyn y bennod yma,
dangoswyd y teitl cyn y crynodeb. Dangoswyd y crynodeb i'r ail gyfres mewn
agwedd 2.35:1 a newidiwyd y gerddoriaeth ychydig.



https://cy.wikipedia.org/wiki/Aberhonddu

Cyfesurynnau: 51°56′48″N 3°23′27″W﻿ / ﻿51.94677°N 3.39086°W﻿ / 51.94677;
-3.39086

Mae Aberhonddu (Saesneg: Brecon) yn dref ym Mhowys, Cymru, sy'n cymryd ei henw
oddi ar aber Afon Honddu ag Afon Wysg. Yng nghanol y dre mae'r ddwy afon yn uno,
ac mae Afon Tarrell hefyd yn llifo i mewn i Wysg gerllaw.

Ceir eglwys gadeiriol fechan ond diddorol yn Aberhonddu. Priordy a sefydlwyd gan
y Normaniaid yn yr 11g oedd hi i ddechrau. Fe'i gwnaed yn eglwys gadeiriol yn
1923 wrth greu Esgobaeth Abertawe ac Aberhonddu. Prif eglwys y dref yw'r Santes
Fair.

Tua 7 kilometr i'r gogledd ceir dwy domen o'r Oesoedd Canol gan gynnwys Castell
Madog (De).

Enw hen iawn yw Aberhonddu, a arferir gan Gerallt Gymro ym 1191. Ym 1684
cyfeiriodd y hynafiaethydd o Sais Thomas Dingley at "Brecknock, called by the
vulgar Aberhonddy". Hyd at yr 17eg ganrif "Aberhoddni" oedd y ffurf arferol.
Newidiodd yr -dd- a'r -n- eu lle ac aeth yr -i- yn -u-, dan ddylanwad y gair
"du" yn ôl Tomos Roberts, ac o hynny ymlaen Aberhonddu yw'r ffurf arferol. Ystyr
yr elfen aber yma yw'r fan lle rhed afon fechan i afon fwy. Deillia enw Afon
Honddu o'r gair "hawdd", hynny yw afon hawddgar, ddymunol.

Daw enw Saesneg y dref, Brecon, a'r hen ffurf Brecknock, o'r enw Brecknock a
roddir gan y Normaniaid ar Arglwyddiaeth Brycheiniog (ynganiad Hen Gymraeg:
Brechenog), a luniwyd ganddynt o hen deyrnas Brycheiniog ar ddiwedd yr 11eg
ganrif. Lluniodd y Saeson sir o'r arglwyddiaeth ym 1536 a'i galw yn
Brecknockshire, yn Gymraeg Sir Frycheiniog.

Mae tŵr perpendiciwlar yr eglwys Benedictaidd hon yn hynod iawn ac i'w gweld o
bob rhan o'r dref bron. Fe'i codwyd yn y 12g fel capel ar gyfer y Priordy, er
mwyn gweinyddu'r Cymun. Atgyweiriwyd yr eglwys yn y 14eg a'r 15g ac eto yn y 19g
a chollwyd llawer o'r ysbryd hynafol a berthynai i'r eglwys. Ceir yma golofn
Normanaidd a chroes i goffau marchog, ger y prif fynedfa. Mae'r tŵr (a elwir yn
dŵr Buckingham wedi'i hadeiladu at ddibenion militaraidd, sef i amddiffyn yr
eglwys, ac fe'i codwyd yn 1521 gan Edward Stafford, Dug Buckingham ac Arglwydd
Brycheiniog.

Cynhaliwyd Eisteddfod Genedlaethol yn Aberhonddu ym 1889. Am wybodaeth bellach
gweler:



https://cy.wikipedia.org/wiki/Warsaw

Warsaw neu Warszawa (Pwyleg: Warszawa) yw prifddinas Gwlad Pwyl. Saif ar lan
ddwyreiniol Afon Vistula, tua 370 km o arfordir y Môr Baltig a mynyddoedd y
Carpatiau fel ei gilydd. Amcangyfrifir bod ganddi boblogaeth o tua 1,726,581
(2014).

Erbyn dechrau'r Oesoedd Canol roedd casgliad o drigfeydd ar lan Afon Vistula
wedi tyfu'n dref ac yna'n ddinas erbyn y 15g. Cyhoeddwyd Warsaw yn brifddinas y
wlad yn 1611. Dioddefodd gyfnod dilewyrch ar ôl hynny ond erbyn y 18g roedd yn
ddinas lewyrchus eto.

Cafodd ei meddianu gan Rwsia yn 1794 ac yn ddiweddarach gan Ffrainc dan
Napoleon, a Prwsia yn ogystal. Chwareodd ran bwysig yn yr ymgyrch dros
annibyniaeth i Wlad Pwyl yn y 19g. Ar ôl cael ei meddianu gan yr Almaenwyr yn
ystod y Rhyfel Byd Cyntaf daeth yn brifddinas y wlad unwaith yn rhagor yn 1918
pan enillodd y wlad ei hannibyniaeth.

Dioddefodd y ddinas yn enbyd yn yr Ail Ryfel Byd pan y meddianwyd gan y
Natsïaid. Un o agweddau gwaethaf y rhyfel yn Warsaw oedd creu'r ghetto i'r
Iddewon gan y Natsïaid (1940). Gorfodwyd 400,000 o Iddewon i fynd i fyw yn
Ghetto Warsaw. Dim ond tua 100,000 oedd wedi goroesi erbyn Chwefror 1943. Bu
gwrthryfel ganddynt ar y strydoedd ond fe'u gorchfygwyd gan y Natsïaid a chafodd
y goroeswyr i gyd eu rhoi i farwolaeth.

Ar ddiwedd y rhyfel roedd y ddinas wedi'i dinistiro'n llwyr bron. Aethpwyd ati
yn y 1950au i atgyfodi'r hen ddinas ac ailgreu rhai o'r adeiladau hanesyddol a
gollwyd. Mae'r ddinas wedi tyfu'n sylweddol ers hynny ac erbyn heddiw mae Warsaw
yn ddinas fywiog ac yn ganolfan ddiwylliannol, masnachol a chyfathrebol y wlad.



https://cy.wikipedia.org/wiki/Toronto

Dinas yng Nghanada yw Toronto, prifddinas talaith Ontario. Hon yw dinas fwyaf
poblog y wlad, gyda phoblogaeth o 4 miliwn.

Iaith gyffredin y ddinas yw'r Saesneg, sy'n cael ei siarad gan y rhan fwyaf o'i
bobl. Mae enw'r ddinas yn tarddu oddiwrth y gair Mohawk tkaronto, sy'n golygu
'man lle mae coed yn sefyll yn y dŵr'. Yn y gorffennol, roedd Toronto yn cael ei
gweinyddu fel pum dinas annibynnol, a gafodd eu huno yn 1996.

Mae Eglwys Dewi Sant yn cynnal gwasanaethau yn yr iaith Gymraeg, yn ogystal â
chyrsiau ieithol.

Mae Comisiwn Cludiant Toronto (Saesneg: Totonto Transit Commission) yn cynnig
gwasanaethau bws, tramffyrdd a rheilffyrdd tanddaearol. Mae 11 tramffordd a 4
lein danddaearol.

Mae gan Toronto 2 maes awyr, Maes awyr Pearson a Maes awyr Billy Bishop. Mae
gwasanaethau rhyngwladol yn cyrraedd Maes awyr Pearson. Mae Maes awyr Billy
Bishop ar Ynys Toronto; defnyddir gan wasanaethau lleol.

Mae gwasanaethau fferri yn mynd o Toronto i Ynys Ward, Ynys Canol a Pwynt
Hanlan, ac mae un arall, siwrnai 121 medr o hyd, i Faes Awyr Billy Bishop..



https://cy.wikipedia.org/wiki/Sri_Lanca

Ynys a gwlad yng Nghefnfor India oddi ar arfordir de-ddwyreiniol India yw
Gweriniaeth Sosialaidd Ddemocrataidd Sri Lanca neu Sri Lanca (cyn 1972, Ceylon
neu Seilón). Ei phrifddinas yw Colombo.

Ffurfiwyd Teigrod Rhyddhau Tamil Eelam, neu'r Teigrod Tamil, ar 5 Mai 1976 gan
Velupillai Prabhakaran, gyda'r bwriad o greu gwladwriaeth annibynnol yng
ngogledd a dwyrain yr ynys, lle roedd y mwyafrif o'r boblogaeth yn perthyn i
grŵp ethnig y Tamil. Sail eu hymdrech am annibyniaeth oedd fod y farn fod y
lleiafrif Tamil yn Sri Lanca yn cael eu trin yn annheg gan y mwyafrif
Sinhalaidd. Cawsant fesur o gymorth gan y boblogaeth Talil yn Tamil Nadu, India,
a chan bobl o dras Tamil mewn rhannau eraill o'r byd.

Datblygodd ymosodiadau'r Teigrod i roi cychwyn i Ryfel Cartref Sri Lanca, a
barhaodd hyd nes iddynt gael eu gorchfygu gan luoedd arfog Sri Lanca ym mis Mai
2009. Am gyfnod, roedd y Teigrod yn rheoli rhan helaeth o ogledd a dwyrain yr
ynys. Dechreuwyd trafodaethau heddwch nifer o weithiau, y tro olaf yn 2002. Wedi
i'r trafodaethau hyn fethu'n derfynol yn 2006, dechreuodd lluoedd arfog Sri
Lanca ar ymgyrch fawr yn eu herbyn, ac yn raddol cipiwyd eu tiriogaethau oddi
arnynt. Adroddwyd fod Velupillai Prabhakaran wedi ei ladd yn nyddiau olaf yr
ymladd.



https://cy.wikipedia.org/wiki/Silwraidd

Cyfnod daearegol a ddechreuoedd tua 408.5 miliwn o flynyddoedd yn ôl ac y daeth
i ben tua 443.5 miliwn o flynyddoedd yn ôl yw'r Cyfnod Silwraidd. Roedd yn dilyn
y Cyfnod Ordofigaidd a daeth y Cyfnod Defonaidd ar ôl y Cyfnod Silwraidd. Mae'n
gyfnod a welodd ddifodiant 60% o anifeiliaid a phlanhigion môr.

Disgrifiodd y daearegydd Syr Roderick Murchison y Cyfnod Silwraidd am y tro
cyntaf pan gyhoeddodd y llyfr The Silurian System ym 1839, ar ôl gweld creigiau
yn Nhraethau Marloes, De Cymru. Enwyd y Cyfnod ar ôl y Silwriaid, llwyth
Celtaidd a oedd yn byw yn yr ardal.

Yn ystod y Cyfnod Silwraidd roedd Uwchgyfandir Gondwana yn dal i fod yn y de,
ond ffurfiodd y cyfandiroedd eraill yr Uwchgyfandir mawr Laurasia.

Un o brif nodweddion y cyfnod hwn yw datblygiad esgyrn mewn pysgod. Yn ail,
gwelwyd bywyd yn dod i'r lan - ar y tir - mewn ffurfiau fel mwsogl, planhigion
fasgwlaidd yn tyfu ar lan llynnoedd nentydd ac arfordiroedd; dyma'r cyfnod hefyd
pan welwyd arthropodau ar y tir. Fodd bynnag, mae'n rhaid aros tan y cyfnod
Defonaidd cyn gweld esblygiad pellach ar y tir, a'r amrywiaeth enfawr a ddaeth
wedi'r cyfnod Silwraidd.



https://cy.wikipedia.org/wiki/Sgerbwd

Cysylltwaith o esgyrn y tu mewn i'r corff, ac sy'n ei gynnal, yw sgerbwd,
adnabyddir weithiau fel y system ysgerbydol. Mae ganddo dair swyddogaeth. Mae'n
gallu amddiffyn y corff: mae'r penglog, er enghraifft, yn amddiffyn yr ymennydd.
Mae hefyd yn cynnal y corff. Dyna sut yr ydym yn gallu sefyll i fyny yn syth, er
enghraifft. Yn drydydd, y ffaith bod cyhyrau wedi eu glynu wrth yr esgyrn a bod
cymalau yn ein hesgyrn sy'n golygu y gallwn symud ein corff.

Mae'n gweithio ar y cyd gyda'r cyhyrau, er mwyn symud corff dyn neu anifail;
mae'r system yn cynnwys yr esgyrn a'r ysgerbwd, (sy'n cynnal ffram y corff), y
cartilag, y gewynnau a'r tendons. Mae'r corff dynol yn cynnwys 206 asgwrn sy'n
fframwaith cadarn i ddal gweddill yr organau. Er mwyn symud y sgerbwd mae'n
rhaid cael cyhyrau, pâr ohonynt i weithio ar y cyd. Mae gan yr sgerwd (fel a
ddywedir ar lafar) gartilag er mwyn ystwythder. Stribedi cryf o feinwe ydy'r
ligament, sy'n dal yr esgyrn at ei gilydd a gewynnau'n dal y cyhyr yn sownd i'r
asgwrn.



https://cy.wikipedia.org/wiki/Seryddiaeth

Astudiaeth wyddonol o'r bydysawd y tu allan i atmosffer y Ddaear yw Seryddiaeth,
gan gynnwys y sêr, Cysawd yr Haul a'r planedau. Mae'n cynnwys arsylwi ac egluro
digwyddiadau tu hwnt i'r ddaear, ac astudio tarddiad a datblygiad gwrthrychau a
welir yn yr awyr, ynghyd a'u priodoleddau ffisegol a chemegol.

I'r dyn cyntefig roedd y sêr yn rhyfeddod llwyr. Roedd yn addoli'r haul a'r
lleuad gan edrych arnynt fel duwiau.

Am filoedd o flynyddoedd credid mai'r ddaear oedd canolbwynt y greadigaeth a bod
y nen yn troi o amgylch y byd unwaith y dydd, ac fe grewyd calendrau gan y
Swmeriaid a'r Babyloniaid, a'r Eifftiaid a'r Groegiaid yn ddibynnol ar y
symudiadau yn y ffurfafen.

Aristotle (384 C.C.C. - 322 C.C.C.) yw'r dyn cyntaf a brofodd nad oedd y byd yn
wastad (er mae'n debyg bod pobl yn deall hyn ymhell cyn hynny), ac fe awgrymwyd
bod y ddaear yn cylchdroi o gwmpas yr haul gan Aristarchus o Mosa, tua 280
C.C.C..

Hyd at yr ail ganrif ar bymtheg yr oedd seryddwyr yn arsyllu â'r llygad noeth,
ond gyda dyfodiad y telesgop derbyniwyd nad y ddaear oedd canolbwynt y bydysawd.



https://cy.wikipedia.org/wiki/Seren

Clwstwr o beli o nwy sydd yn cael eu rhyddhau gan adweithiau niwclear y tu mewn
iddynt yw seren ac mae hyn yn gwneud iddi oleuo'n llachar yn y nen. Y lluosog yw
sêr. Mae'r gair yn tarddu o'r gwreiddyn Proto-Celteg *sterā- sy'n tarddu o'r
Proto-Indo-Ewropeg *h₂stḗr-. Yr Haul yw'r seren agosaf at y ddaear. Yr enw ar
astudiaeth o'r sêr a gwrthrychau seryddol eraill yw seryddiaeth.

Mae seren yn cael ei hynni o'r adweithiau thermoniwclear yn ei chanol poeth. Mae
ein Haul ni yn seren o fath cyffredin; mae màs sêr yn amrywio o 0.05 i 60 gwaith
màs yr Haul.

Mae màs seren yn penderfynu ei disgleirdeb, tymheredd ei wyneb, ei maint a
phriodoliaethau eraill, ynghyd â'i chwrs esblygol a'i hoes; uched y màs,
disgleiriach, poethech a mwyaf y seren.

Yn ystod eu hoes mae sêr yn esblygu, proses a elwir yn esblygu seryddol. Mae
seren ifanc yn esblygu o'r cyflwr o fod yn egin-seren i'r cyflwr lle maent yn
cynhyrchu ynni trwy'r broses o ymasiad niwclear lle mae niwclei hydrogen yn asio
ac yn ffurfio heliwm:

Mae'r broses elfennol hon yn parhau am tua 10¹° o flynyddoedd yn achos seren o
fàs tebyg i'r Haul ond dim ond am ychydig o filiynau o flynyddoedd yn achos sêr
anferth. Pan gaiff y hydrogen ei losgi'n gyfan gwbl, mae sêr yn troi'n sêr
cawraidd, a'r rhai o fàs tebyg i'r Haul yn troi'n gewri coch. Mae sêr o fàs
isel, ar y llaw arall, yn tueddu troi'n gorachod gwynion ar ddiwedd eu hoesau.

Mae rhai o'r sêr mwyaf yn gorffen eu rhawd mewn uwchnofa anferth, gyda'r hyn
sy'n weddill ohonynt yn ffurfio naill ai sêr niwtron neu dyllau duon, yn ôl eu
màs.

Ni ddosberthir sêr yn gyson trwy'r bydysawd, ond yn hytrach y cânt eu cynllunio
mewn cynulliadau anferth a elwir galaethau mewn canlyniad i rymusterau
disgyrchiant.

Mae ein seren ni, yr Haul, yn rhan o'n galaeth leol, y Llwybr Llaethog, a leolir
ar un o freichiau allanol yr alaeth. Mae'r seren agosaf i'r Haul yn 4.3 blwyddyn
goleuni i ffwrdd.



https://cy.wikipedia.org/wiki/Rhydychen

Dinas yn Lloegr yw Rhydychen (Saesneg: Oxford, enw hen Oxenaford). Hi yw tref
sirol Swydd Rydychen. Yng nghyfrifiad 2001 roedd y boblogaeth yn 134,248.

Mae hi ar ledred 51°45' i'r gogledd a hydred 1°15' i'r gorllewin, sy tua 60
milltir i'r gogledd-orllewin o Lundain. Llifa afon Cherwell ac afon Tafwys drwy
ganol Rhydychen gan gyfarfod i'r de o ganol y ddinas. Am tua 10 milltir (16 km)
yn ardal Rhydychen, gelwir afon Tafwys yn Isis.

Mae gan y ddinas ddwy brifysgol. Prifysgol Rhydychen yw'r brifysgol hynaf yn
Lloegr; ymhlith y Cymry fu yno oedd Owain Glyndŵr ac Owen M Edwards. Mae
Prifysgol Brookes (Oxford Polytechnic yn gynt) yna hefyd. Mae'r diwydiant ceir
yn bwysig i'r economi lleol — cynhyrchir y BMW Mini yn Cowley yn ne-ddwyrain y
ddinas — ond lleihawyd y cynnyrch ers y 1970au.

Mae hanes Rhydychen yn estyn yn ôl i gyfnod y Sacsoniaid. Ganwyd John, brenin
Lloegr, yn Rhydychen. Defnyddiodd Brenin Siarl I Rydychen fel ei lys yn ystod
Rhyfel Cartref Lloegr.

Mae'r adeiladau yn Rhydychen yn adlewyrchu pob cyfnod pensaernïol yn hanes
Lloegr ers dyfodiad y Sacsoniaid, gan gynnwys y Radcliffe Camera o ganol y 18fed
ganrif. Mae adeilad hynaf y ddinas, sef eglwys Mihangel Sant, yn dyddio o 1040.
Adnabyddir Rhydychen fel y "city of dreaming spires", term a fathwyd gan y bardd
Matthew Arnold i ddisgrifio pensaernïaeth adeiladau prifysgol Rhydychen.



https://cy.wikipedia.org/wiki/Rhestr_o_safleoedd_rhyw

Mae safle rhyw yn safle lle a wneir weithiau wrth gael rhyw neu weithgareddau
rhywiol eraill. Er bod cyfathrach rywiol yn cynnwys treiddiad rhywiol fel arfer,
neu gyffroi organau rhywiol rhywun arall, nid oes rhaid i safle rhyw gynnwys
treiddiad neu gyffroad. Ymarferir tri chategori o gyfathrach rywiol fel arfer:
cyfathrach wain, sy'n cynnwys treiddio'r wain gyda phidyn neu offeryn; rhyw
geneuol, sy'n cynnwys cyffroi'r pidyn, gwain, neu anws gyda'r geg neu/a'r tafod;
a rhyw rhefrol, sy'n cynnwys rhoi pidyn neu offeryn i mewn i'r anws. Gellid
hefyd defnyddio'r bysedd neu ddwylo neu wneud cyd-fastyrbio megis gafael y pidyn
a/neu'r ceilliau a'i rhwbio. Gellid defnyddio nifer o safleoedd rhyw wrth wneud
cyfathrach wain, rhyw geneuol, neu ryw rhefrol, gan greu bron rhif di-ben-draw o
safleoedd rhyw o ganlyniad.

Mae'r safleoedd hyn yn cynnwys rhoi pidyn neu offeryn rhyw (megis dildo) i mewn
i'r wain neu anws:

Safle rhyw rhwng dau bartner ydy safle cenhadol lle ceir cyfathrach rywiol
gonfensiynol. Yn y safle hwn, mae'r ferch (neu'r derbyniwr) yn gorwedd ar ei
chefn a'r dyn (neu'r rhoddwr) yn penlinio neu'n gorwedd rhwng ei choesau. Gan eu
pont yn wynebu'i gilydd gallent gusanu ac edrych i lygaid ei gilydd - sy'n
gwneud y safle hwn yn ffefryn gan gyplau rhamantus. Caiff ei defnyddio hefyd gan
hoywon.

Rhyw sy'n cynnwys rhoi'r pidyn i mewn i ben ôl partner rhyw (dyn neu'n ddynes)
yw rhyw rhefrol neu ryw ben-ôl. Amrywiaeth ar y thema hon yw Llam Llyffant
(Saesneg: Leapfrog position), lle mae pen y partner sy'n derbyn ar ogwydd isel -
yn cyffwrdd y llawr neu'r gwely.

Safle rhyw rhwng dau bartner ydy derbynnydd ar y top lle ceir cyfathrach rywiol.
Gelwir y safle rhyw yma hefyd yn safle cowboi. Gall y rhoddwr roi ei bidyn naill
ai yng ngwain neu ym mhen ôl y derbyniwr.

Safle sy'n ymdebygu i ddwy lwy ar eu hochrau ydy'r safle hwn. Mae penliniau'r
derbynnydd fel arfer wedi eu plygu a gall y rhoddwr roi ei bidyn naill ai yng
ngwain neu ym mhen ôl y derbyniwr. Caiff ei defnyddio'n aml pan fo'r ferch yn
feichiog.

Mae' safleoedd hyn yn cynnwys: hunan leddfu, ffistio, byseddu, dŵad ar wyneb a
bukkake.



https://cy.wikipedia.org/wiki/Plaid_Cymru

Mae Plaid Cymru – The Party of Wales (hefyd Plaid) yn blaid wleidyddol
sosialaidd a Chymreig sydd yn galw am annibyniaeth i Gymru o fewn yr Undeb
Ewropeaidd. Yr arweinydd presennol yw Leanne Wood AC.

Yn draddodiadol y mae Plaid wedi bod gryfaf yn y Gymru Gymraeg yn y gorllewin
a'r gogledd ac mae torri trwodd yng Nghymoedd y De yn uchelgais gan y blaid ers
blynyddoedd.

Yr oedd pobl fel Emrys ap Iwan a Michael D. Jones wedi galw am hunanlywodraeth
("Home Rule") i Gymru yn y 19eg ganrif, ac roedd y Blaid Lafur gynnar yn frwd
iawn dros hunanlywodraeth i Gymru tan 1918 ond fe bylodd y brwdfrydedd erbyn y
dauddegau.

Sefydlwyd "Y Blaid Genedlaethol", sef enw gwreiddiol Plaid Cymru, mewn cyfarfod
a gynhaliwyd Ddydd Mercher wythnos yr Eisteddfod Genedlaethol ym 1925 yn Neuadd
Maesgwyn, Pwllheli. Rhai o'r sylfaenwyr oedd Saunders Lewis, Lewis Valentine a
H. R. Jones. Yr oedd mewn gwirionedd yn uniad o ddau fudiad: Byddin Ymreolwyr
Cymru (The Welsh Home Rule Army) a'r Mudiad Cymreig (The Welsh Movement).

Y prif amcanion oedd cael hunanlywodraeth yn null dominiwn i Gymru, amddiffyn y
Gymraeg, a chael sedd i Gymru yng Nghynghrair y Cenhedloedd.

Yn nhridegau'r 20fed ganrif, daeth J. E. Jones yn ysgrifennydd a threfnydd yn
1930, swydd a ddaliodd hyd 1962. Trefnodd ef nifer o ymgyrchoedd, yn cynnwys
ymgyrch i gael Gwasanaeth Radio Cymraeg y BBC, a gafwyd yn 1935. Trefnwyd deiseb
i gael achosion llys yn y Gymraeg.

Yn 1945 daeth Gwynfor Evans yn arweinydd. Cafwyd cynhadledd stormus ym 1949,
gyda rhai aelodau adain-chwith yn teimlo fod gormod o bwyslais ar yr iaith
Gymraeg a'r ardaloedd gwledig, a rhai yn beirniadu heddychaeth Gwynfor Evans. Yn
dilyn y gynhadledd hon, sefydlwyd Plaid Weriniaethol Cymru. Ni chafodd y blaid
newydd lawer o lwyddiant etholiadol, a daeth i ben tua chanol y 1950au, ond
cafodd gryn ddylanwad ar bolisïau Plaid Cymru. Erbyn 1959 llwyddodd y Blaid i
ymladd ugain o seddi a chael 77,571 o bleidleisiau yn yr Etholiad Cyffredinol.

Yn dilyn helynt boddi Cwm Tryweryn gan Gorfforaeth Lerpwl, er y gwrthwynebiad
gan bron pob aelod seneddol o Gymru, cynyddodd y gefnogaeth i Blaid Cymru.

Enillodd y blaid ei sedd seneddol gyntaf mewn is-etholiad ar y 14 Gorffennaf
1966 pan enillodd Gwynfor Evans, llywydd y blaid ar y pryd. Methodd gadw y sedd
yn etholiad 1970. Collodd o 3 pleidlais yn Etholiad Cyffredinol gaeaf 1974 ond
fe enillodd y sedd yn Etholiad cyffredinol y Deyrnas Unedig, Hydref 1974.
Collodd y sedd wedyn yn 1979.

Bu'r blaid yn agos iawn i ennill is-etholiadau seneddol yn Y Rhondda a
Chaerffili ddiwedd y 1960au, ac roedd yn rheoli Merthyr Tudful am gyfnod.

Daeth datganoli i frig yr agenda gwleidyddol ym Mhrydain yn y chwedegau, yn
dilyn buddugoliaeth Gwynfor Evans yn is-etholiad Caerfyrddin yn 1966, a Winifred
Ewing dros yr SNP yn Hamilton ym 1967 a hefyd is-etholiadau Glasgow Pollock
(1967), Rhondda Fawr (1967) a Chaerffili (1968). O ganlyniad sefydlwyd Comisiwn
Crowther a ddaeth yn Gomisiwn Kilbrandon ar ôl marwolaeth yr Arglwydd Crowther.

Cyflwynodd Plaid Cymru y dystiolaeth ar ffurf pump memorandwm byr:
Cenedlaetholdeb Gwleidyddol (Gwynfor Evans), Cenedligrwydd Cymru (Chris Rees),
Yr Achos Economaidd dros Ymreolaeth (Phil Williams), Cyfansoddiad Cymru
hunan-lywodraethol (Dewi Watcyn Powell), a Perthynas Gyllidol Gwledydd Prydain
(Dafydd Wigley).

Enillodd Dafydd Wigley Etholaeth Arfon a Dafydd Elis Thomas Etholaeth
Meirionnydd yn etholiad Chwefror 1974, ac yn eu tro daeth y ddau yn llywydd i'r
blaid.

Yn Etholiad cyffredinol y Deyrnas Unedig, 1987 enillodd Ieuan Wyn Jones Ynys Môn
i'r Blaid ac yna yn Etholiad cyffredinol y Deyrnas Unedig, 1992 enillwyd
Etholaeth Ceredigion a Gogledd Penfro gan Cynog Dafis.

Yn etholiad y Cynulliad Cenedlaethol Cymru ym 1999, enillodd y blaid dir enfawr,
gan gipio etholaethau nad oedd wedi ennill erioed o'r blaen - Conwy, Llanelli, Y
Rhondda ac Islwyn hyd yn oed. Roedd hefyd yn rheoli cynghorau lleol unedig
Gwynedd, Caerffili a Rhondda Cynon Taf. Plaid Cymru oedd y brif wrthblaid yn
nhymor cyntaf Cynulliad Cenedlaethol Cymru gyda 17 sedd.

Collwyd Etholaeth Ynys Môn yn etholiad San Steffan 2001 ond fe enillwyd Dwyrain
Caerfyrddin a Dinefwr gan Adam Price.

Enillodd Plaid Cymru 15 sedd yn yr etholiad, a wedi'r buddogoliaethau ffurfiodd
clymblaid gyda'r Blaid Lafur - y tro cyntaf i'r blaid lywodraethu Cymru yn ei
hanes. Etholwyd Ieuan Wyn Jones fel Dirprwy Brif Weinidog Cymru.

Yn sgil addewid yng nghytundeb Cymru'n Un rhwng Plaid Cymru a'r Blaid Lafur,
cynhaliwyd refferendwm ar ymestyn pwerau deddfu Cynulliad Cenedlaethol Cymru yng
Nghymru ar 3 Mawrth 2011. Enillwyd y refferendwm gyda mwyafrif sylweddol:
pleidleisiodd 63.49% 'ydw', a 36.51% 'nac ydw'.

Etholwyd Leanne Wood fel arweinydd Plaid Cymru ar Fawrth 15fed 2012, gan guro
Dafydd Elis Thomas ac Elin Jones. Seiliwyd ei hymgyrch ar y cysyniad o 'wir
annibyniaeth'.

Enillodd Ms Wood 55% o'r bleidlais a chafodd Ms Jones 41%. Wrth i'r Arglwydd
Elis-Thomas gael ei guro yn y bleidlais gyntaf cafodd ei bleidleisiau eu
trosglwyddo i'r ddwy oedd ar ôl. Wedi'r ail bleidlais cafodd Ms Wood 3,326 o
bleidleisiau a Ms Jones 2,494.

Ers ei hetholiad fel arweinydd, cadwodd Plaid Cymru ei safle fel yr ail blaid
mewn llywodraeth leol, gyda 171 o gynghorwyr, ac ail-ennillwyd Ynys Môn i'r
blaid yn y Cynulliad wedi ymddeoliad Ieuan Wyn Jones. Enillodd ymgeisydd Plaid
Cymru Rhun ap Iorwerth gyda'r mwyafrif uchaf yn y sedd honno ers datganoli, gyda
12,601 o bleidleisiau (58% o'r bleidlais), 9,166 mwy na'r ymgeisydd Llafur Tal
Michael a gafodd 3,345 o bleidleisiau (16%), ar Awst 1af 2013.

Ar hyn o bryd mae gan Blaid Cymru un cynrychiolydd yn Senedd Ewrop, sef Jill
Evans. Mae Plaid Cymru yn aelod o Gynghrair Rhydd Ewrop (EFA).



https://cy.wikipedia.org/wiki/Piso

Mae Piso neu wneud dŵr yn rhan o'r system iwrein pan fo'r corff dynol (a llawer
o anifeiliaid eraill) yn cael gwared o ddŵr o'r corff. Mae "piso" yn hen air
Cymraeg a ddefnyddir yn naturiol iawn am y weithred yma o gael gwared â dŵr o'r
corff. Ceir hefyd geiriau gwneud am y weithred o biso gan gynnwys "ysgarthu", a
grewyd gan ysgolheigion o'r gair "carthu" gan eu bont yn credu fod angen dau
gasgliad gwahanol o eiriau: geiriau llafar naturiol a geiriau gwahanol ar gyfer
y byd meddygol ac academia. Fel arfer mae dyn yn sefyll i biso a merch yn
eistedd neu'n mynd ar ei chwrcwd.

Yn ôl traddodiad, mae piso cynta'r bore yn beth da i wella pigyn clust; felly
hefyd dail cypreswydden.

Ym mhob adeilad drwy'r byd ceir llefydd arbennig i biso a elwir yn lle chwech
neu'n "dŷ bach". Arferent fod y tu allan i'r adeilad ond yn y rhan fwyaf o
wledydd gwâr mae'r lle chwech y tu fewn i'r adeilad.

Yn Ionawr 2012 cywilyddiwyd y byd gan luniau graffig o bedwar "marine" yr UD yn
piso ar gyrff tri dyn yn Afghanistan; credir mai aelodau o'r Taliban oedd y
meirwon.



https://cy.wikipedia.org/wiki/Nymff

Ysbryd benywaidd ym Mytholeg Roeg yw nymff. Fe'i cysylltir yn nodweddiadol â
lleoliad neu dirffurf penodol. Roedd nymffod eraill, mewn ffurf merched ifanc yn
wastad, yn rhan o osgordd duw, megis Dionysus, Hermes, neu Pan, neu dduwies,
megis Artemis. Roedd nymffod y targed mynych o satyriaid. Maen nhw'n byw ar
fynyddodd ac mewn gwigfaoedd, ar bwys tarddiadau neu afonydd, hefyd mewn coed a
chymoedd a grotos oer. Fe'u cysylltir ym fynych â'r uwch dduwdodau (endidau sydd
yn uwch na'i hunain, hynny yw), megis Artemis, Apollo, a Dionysus.

Mae'r briodas symbolaidd rhwng nymff a phatriarch, eponym y bobl fel arfer, yn
cael ei hailddweud yn ddiddiwedd o fewn mythau tarddiad Groegaidd; benthycodd eu
huniad awdurdod i'r brenin hynafol a'i linell.

Mae gan y gair Groegaidd νύμφη yr ystyron o "priodferch" a "gorchuddiwyd" â'i
ystyr, ac mai hyn yw tarddiad y gair yn ôl rhai (â'r ddau air, gallwch gynhyrchu
"merch ifanc briodaswy"). Mae pobl eraill yn cyfeirio at y gair (a hefyd nubere
o Ladin a Knospe o Almaeneg) i darddiad sydd yn mynegi'r syniad o "chwyddo" (yn
ôl Hesychius, "blaguryn rhosyn" yw un ystyr o νύμφη).

Roedd y nymffod Groegaidd yn ysbrydion a rwystrwyd i lefydd, nid fel y genius
loci Lladinaidd, a gellid gweld yr anhawster o drosglwyddo eu cwlt yn y myth
cymhleth a ddaeth Arethusa i Sisili. Yng ngweithiau'r beirdd Lladinaidd sydd ag
addysg Roegaidd, amsugnir y nymffod o dipyn i beth i mewn i'w rhenciau'r
duwdodau brodorol Eidalaidd o darddiadau a nentydd (Juturna, Egeria, Carmentis,
Fontus), tra gall Lymffaid, duwiesau'r dŵr Eidalaidd, oblegid tebygrwydd
damweiniol yr enw, fod wedi'u hadnabod â'r Nymffod Groegaidd. Ymysg y dosbarth
llythrennog Rhufeinig, roedd cyfyngiadau ar eu maes dylanwad, ac maen nhw'n
dangos braidd yn dduwdodau yn gyfan gwbl o'r elfen ddyfrllyd.

Mae'r hen gred Roegaidd mewn nymffod wedi goroesi o fewn llawer o ardaloedd y
wlad i mewn i'r blynyddoedd cynnar yr ugeinfed ganrif, pan gawsant eu galw'n
"nereidiaid" fel arfer. Ar y pryd hwnnw, ysgrifennodd John Cuthbert Lawson,

Mae peintwyr yn hoff o bortreadu nymffod. Ceir llawer o luniau sy'n dangos
nymffod yn mynd i nofio, ac mae lluniau o'r dduwies Diana a'i nymffod yn
gyffredin.



https://cy.wikipedia.org/wiki/Neifion_(planed)

Neifion yw'r wythfed blaned oddi wrth yr Haul. Mae Neifion yn llai ei thryfesur
nag Wranws ond yn fwy ei chrynswth.

Gwelwyd y blaned Neifion gan y seryddwr Galileo yn 1612, ond methodd wireddu ei
fod o'n edrych ar blaned, gan gymryd ei bod yn seren.

Felly, cafodd Neifion ei darganfod ym 1846 Mae Neifion wedi cael un ymweliad gan
ofodlestr, sef Voyager 2, ar y 25ain o fis Awst, 1989. Mae cyfansoddiad Neifion
yn debyg i gyfansoddiad Wranws: rhewogydd a chreigiau amrywiol a rhyw 15%
hydrogen gydag ychydig o heliwm. Fel Wranws, ond yn wahanol i Iau a Sadwrn,
gallai bod nad oes ganddi haenau gwahanol mewnol eithr ei bod mwy neu lai'n
unffurf ei chyfansoddiad. Ond mae'n debyg fod ganddi galon fach greigiog, tua'r
un maint â'r Ddaear. Mae awyrgylch Neifion wedi ei gyfansoddi o hydrogen a
heliwm ac yn cynnwys methan.

Mae lliw glas Neifion yn ganlyniad o fethan yn yr awyrgylch yn llyncu golau
coch, ond mae hefyd rhyw chromoffor anhysbys sy'n rhoi i'r cymylau eu lliw glas
goludog. Fel y cewri nwy eraill, mae gan Neifion wyntoedd cyflym wedi eu cyfyngu
i rwymynnau o ledred a stormydd enfawr neu drobyllau. Gwyntoedd Neifion yw'r
cyflymaf yng Nghysawd yr Haul, yn cyrraedd 2000 km yr awr. Fel Iau a Sadwrn, mae
gan Neifion ei ffynhonnell wres ei hun -yn rheiddiadu dwywaith yr egni y mae
hi'n derbyn o'r Haul.

Mae gan Neifion 13 lloeren; 7 bach gydag enwau, Triton, 4 wedi eu darganfod yn
2002 ac un wedi ei darganfod yn 2003 sydd eto i gael ei henwi.



https://cy.wikipedia.org/wiki/Mozilla_Firefox

Porwr gwe cod agored a rhydd sy'n dod o'r Mozilla Application Suite ac yn cael
ei reoli gan Mozilla Corporation yw Mozilla Firefox. Ers Medi 2009, Firefox yw'r
ail borwr mwyaf poblogaidd yn ôl defnydd, gyda 22.82% o ddefnydd porwyr gwe
byd-eang yn ei ddefnyddio yn ôl Net Applications. Dywed ffynonellau eraill mai
rhwng 20% a 32% yw defnydd Firefox.

I ddangos tudalennau gwe, mae Firefox yn defnyddio peiriant porwr gwe Gecko,
sy'n gweithredoli bron pob safonau gwe cyfredol gan gynnwys sawl nodwedd sydd i
fod i ragweld ychwanegiadau tebygol i'r safonau.

Mae nodweddion diweddaraf Firefox yn cynnwys pori gyda thabiau (gyda'i ryngwyneb
defnyddiwr graffigol), gwirio sillafu, chwilio fesul gair, nodi tudalen byw,
rheolwr lawrlwytho, pori preifat, geoleoli sy'n seiliedig ar wasanaeth Google a
system chwilio cyfannol sy'n defnyddio Google yn ddiofyn o fewn bron i'r rhan
fwyaf o leoliadau. Gellir ychwanegu nodweddion drwy estyniadau, a grëir gan
ddatblygwyr trydydd-parti, lle bo dewis eang ar gael, sy'n nodwedd a dynna lawer
o ddefnyddwyr Firefox.

Mae Firefox yn rhedeg ar lawer o systemau gweithredu, gan gynnwys Microsoft
Windows, GNU/Linux, Mac OS X, FreeBSD, a llawer mwy o blatfformau. 3.6.12 yw'r
fersiwn sefydlog cyfredol, a ryddhawyd ar 15 Medi 2010. Mae gan god ffynhonnell
Firefox dair trwydded o dan Drwydded Gyhoeddus Gyffredinol GNU, Trwydded
Gyhoeddus Gyffredinol Llai GNU, a Mozilla Public License.

Mae defnyddwyr y we wedi mabwysiadu Firefox yn gyflym, er gwaetha'r ffaith bod
Internet Explorer wedi ei rag-osod gyda phob copi o sustem weithredu Windows. Fe
welwyd gostyngiad cyson yng nghanran defnyddwyr Internet Explorer wedi lansiad
Firefox. Yn ôl cwmni dadansoddi OneStat, erbyn Gorffennaf 2006, Firefox oedd y
porwr mwyaf poblogaidd tu ôl i Internet Explorer, gyda 12.93% o'r ganran
defnyddwyr byd eang. Erbyn Mawrth 2007, yn ôl data a ryddhawyd gan gwmni
NetApplications, roedd cyfradd marchnad byd eang Firefox wedi cynyddu i 15.1%.

Fel sawl meddalwedd cod agored, mae Firefox wedi'i leoleiddio i'r Gymraeg
(gweler isod am y fersiwn Cymraeg.



https://cy.wikipedia.org/wiki/Mali

Gwlad yng Ngorllewin Affrica yw Gweriniaeth Mali, neu Mali yn syml (yn Ffrangeg:
République du Mali). Ei henw cyn annibyniaeth oedd Soudan français (Swdan
Ffrengig). Y gwledydd cyfagos yw Algeria i'r gogledd, Senegal a Mauritania i'r
gorllewin, Gini i'r de-orllewin, Bwrcina Ffaso ac y Traeth Ifori i'r de, a Niger
i’r dwyrain. Mae'n weriniaeth annibynnol ers 1960. Prifddinas Mali yw Bamako. Y
prif grwpiau ethnig yw'r Bambara, y Fulani a'r Senufo.

Heb unrhyw arfordir, mae Mali yn wlad tirgaeedig. Mae rhan helaeth o ogledd a
chanolbarth y wlad yn dir anial, sy'n rhan o Anialwch y Sahara; yn y de ceir tir
savannah sych (sy'n rhan o'r Sahel) a fforestydd trofaol. Mae bywyd gwyllt y de
yn atyniad twristaidd heddiw. Mae Afon Niger yn rhedeg ar draws y wlad fel bwa
o'r gorllewin i'r dwyrain ac mae'r prif drefi i'w cael ar hyd ei glannau. Rhwng
Ségou a Tombouctou mae'r afon yn troi'n ddelta dŵr croyw sylweddol gyda gwelyau
alwfial.

Mae dros 90% o'r boblogaeth yn byw yn y canolbarth a'r de. Ar wahân i'r
brifddinas Bamako, y prif drefi a dinasoedd yw Sikasso, Ségou, Mopti, Tombouctou
(Timbuktu), Gao a Tessalit.

O'r 4g ymlaen bu Mali'n rhan o sawl ymerodraeth yn olynol, yn cynnwys
Ymerodraeth Ghana, Ymerodraeth Mali (Mansu Musa oedd ei hymerodr galluocaf) ac
Ymerodraeth Gao.

O'r 11g ymlaen roedd Tombouctou (Timbuktu) yn ganolfan masnach a dysg bwysig.
Erbyn y 14g roedd ei phrifysgol yn atynu ysgolheigion o bob cwrdd o'r byd
Islamaidd.

Yn ystod y 19g cafodd ei meddianu gan Ffrainc a'i hymgorffori yng Ngorllewin
Affrica Ffrengig. Llwyddodd i ennill hunanlywodraeth fewnol yn 1958 fel rhan o'r
Gymuned Ffrengig. Ffurfiodd wladwriaeth newydd gyda Senegal yn 1959 dan yr enw
Ffederasiwn Mali ond aeth ei ffordd ei hun ar 22 Medi 1960 fel gwlad annibynnol.

Yn 2012, cipiwyd Tombouctou, Gao a threfi eraill yn y gogledd gan wrthryfelwyr
Touareg. Dymchwelwyd yr arlywydd, Amadou Toumani Touré, gan grŵp o filwyr
oherwydd ei ymateb i'r argyfwng.

Ffrangeg yw'r unig iaith swyddogol ond mae nifer o bobl yn siarad ieithoedd
brodorol fel eu mamiaith ac yn defnyddio Ffrangeg fel lingua franca; yr
ieithoedd brodorol pwysicaf yw Bamakan a'r ieithoedd Mandé.

Mae'r grwpiau ethnig yn cynnwys y Bambara, y Senufo a'r Fulani, a'r Touareg yn y
gogledd. Mae mwyafrif y boblogaeth yn Fwslemiaid.

Mae dinasoedd Mopti, Tombouctou a Bamako yn adnabyddus am eu pensaernïaeth
draddodiadol unigryw sy'n dyddio o'r Oesoedd Canol.

Mae Mali yn un o wledydd tlotaf y byd. Mae nifer o Falïaid yn gorfod gadael y
wlad i gael gwaith mewn gwledydd mwy cyfoethog fel Nigeria. Mae dros 80% o'r
boblogaeth yn ennill bywoliaeth trwy amaethyddiaeth.

Ers degawdau mae anialu yn broblem gynyddol ac effeithir amaeth yn ardal y
safana gan sychder yn aml. Codi anifeiliaid gan nomadiaid sy'n bwysig yn y Sahel
ac mae pysgota yn y delta a'r llynnoedd yn bwysig yn ogystal.



https://cy.wikipedia.org/wiki/Llyn_Llanwddyn

Cronfa ddŵr yw Llyn Llanwddyn neu Llyn Efyrnwy, y gronfa gyntaf i'w chreu yng
Nghymru i gyflenwi dŵr i Loegr. Adeiladwyd yr argae rhwng 1881 a 1888 gan
Gorfforaeth Dinas Lerpwl, a oedd yn gweld yr angen am gronfa i sicrhau cyflenwad
dŵr digonol i'w dinasyddion. Drwy godi'r argae i ffrwyno nifer o afonydd a
nentydd yn Nyffryn Efyrnwy, fe foddwyd hen bentref Llanwddyn.

Roedd yr argae ei hun yn uchelgeisiol iawn yn ei oes, ac fe gymerodd saith
mlynedd i'w godi fel y nodwyd eisoes. Hwn oedd yr argae carreg cyntaf yng
ngwledydd Prydain, wedi'i adeiladu â thalpiau mawr o lechen Cymru. Costiodd
£620,000 i'w godi, tua £22,000,000 yn arian heddiw.

Mae'r gronfa ei hun yn enfawr; hi oedd y fwyaf yn Ewrop adeg ei chreu. Pan fo'n
llawn mae'n dal 59,666 megalitr o ddŵr (13,000,000 o alwyni), ac mae ei
harwynebedd yn 1,121 o erwau, yn gymaint â chwe chant o gaeau pêl-droed. Mae 31
o nentydd, rhaeadrau ac afonydd yn rhedeg i'r gronfa i gyd. Enwir y chwech afon
isod:

Erbyn hyn mae Llyn Llanwddyn a'r ardal o'i gwmpas yn fangre hardd sy'n gartref i
adar prin o dan ofalaeth yr RSPB, ac yn gyrchfan ar gyfer gweithgareddau agored
gan gynnwys hwylio, dringo creigiau a seiclo. Fodd bynnag, fe'i cofir hefyd gan
lawer o Gymry fel y cyntaf o nifer o ymosodiadau cynyddol ddadleuol ar dir a
daear Cymru i sicrhau cyflenwad dŵr i ddinasoedd Lloegr.



https://cy.wikipedia.org/wiki/Laos

Gwladwriaeth gomiwnyddol weriniaethol sosialaidd yw Laos, neu Weriniaeth
Ddemocrataidd y Bobl Lao. Y prifddinas yw Vientiane.

Gwlad nad yw'n ffinio â'r un môr ydyw er ei bod yn ffinio â Myanmar (Byrma) a
Gweriniaeth Pobl Tsieina i'r gogledd-orllewin, Fietnam i'r dwyrain, Cambodia i'r
de a Gwlad Thai i'r gorllewin.

Tardda hanes y wlad yn ôl i Deyrnas Lang Xang neu Dir y Miliwn o Eliffantod, a
fodolodd o'r 14g i'r 18g. Wedi cyfnod yn perthyn i Wlad Thai ac wedyn i Ffrainc,
enillodd ei annibyniaeth ym 1954. Daethpwyd â rhyfel cartref hir i ben pan
ddaeth yr arweinwyr comiwnyddol, y Pathet Lao, i rym ym 1975 a chyhoeddi
Gweriniaeth y Bobl.

Mae masnach a menter breifat wedi cynnydu ers canol y 1980au, ond mae datblygu'n
cael ei gwneud yn anodd gan y dirwedd fynyddig a choedwigol. Mae hyd at 80% o'r
sawl sy'n gweithio yn y wlad yn gweithio yn y sector amaethyddiaeth gynhaliol
sy'n cyfrif am 57% o'r GDP; ceir newyn ar raddfa eang oherwydd methiannau
niferus comiwnyddiaeth a'r economi yno. Y kip yw'r arian cyfredol.

Mae nifer o grwpiau ethnig gwahanol yn y wlad a dim ond 60% sy'n perthyn i'r
grŵp ethnig mwyaf sef y Lao. Lao yw'r iaith swyddogol ond ceir nifer o ieithoedd
llai yn ogystal. Mae rhan fwyaf y boblogaeth yn Fwdhiaid.

Rhennir Laos yn 16 talaith (Kang), 1 ardal ddinesig (Kumpang nakon), ac un Ardal
Arbennig (ketpisade):



https://cy.wikipedia.org/wiki/Kolkata

Mae Kolkata (hen enw Calcutta) yn ddinas anferth yng ngogledd-ddwyrain India,
prifddinas talaith Gorllewin Bengal. Ei phoblogaeth swyddogol yw 12 miliwn
(1999), ond cred llawer o bobl fod y ffigwr hyd at dair gwaith hynny mewn
gwirionedd.

Mae'r ddinas yn sefyll, neu'n hytrach yn gorweddian, ar lan ddwyreiniol Afon
Hooghly (yn swyddogol, nid yw tref anferth Howrah â'i slymiau anhygoel, ar y lan
orllewinol, yn rhan o ddinas Kolkata ei hun).

Yn ôl safonau India, nid yw Kolkata'n ddinas hen iawn. Cafodd ei sefydlu tua 300
mlynedd yn ôl gan y Prydeinwyr. Hyd 1911 Calcutta oedd prifddinas yr India
Brydeinig. Yn 1686 rhoddodd y Prydeinwyr y gorau i fyw yn ei bost masnachu yn
Hooghly, 36 km i fyny'r afon, a symudasant i dri phentref bach - Sutanati,
Govindpur a Kalikata. Y pentref olaf a roddodd ei enw i'r ddinas. Yn 1696 codwyd
caer fach ar safle BBD Bagh ac yn 1698 rhoddodd ŵyr Aurangzeb ganiatâd swyddogol
i'r Prydeinwyr fyw yno.

Tyfodd y pentrefi'n dref bur sylweddol fesul dipyn. Yn 1756 ymosododd Nawab
Murshidabad ar y dref. Dihangodd y mwyafrif o'r trigolion Prydeinig ond daliwyd
rhai ohonynt a'u carcharu mewn selar ddanddaear lle bu farw nifer dros nos;
dyma'r Twll Du Calcutta enwog. Yn 1757 cipiodd Clive o India y dref yn ôl a
threfniwyd heddwch â'r nawab. Yn ddiweddarqch yn yr un flwyddyn cododd
Siraj-ud-daula yn erbyn y Prydeinwyr ond gorchfygwyd ef a'i gynghreiriaid
Ffrengig ym mrwydr dynghedfennol Plassey. Mewn canlyniad codwy caer newydd,
gryfach o lawer, a gwnaethpwyd Calcutta'n brifddinas India.

Tyfodd yn gyflym yn hanner cyntaf y 19g. Ym mlynyddoedd olaf y Raj roedd
Calcutta yn ganolfan bwysig i ymyrchwyr dros annibyniaeth i India ac felly
symudwyd y brifddinas i Ddelhi. Ar ôl annibyniaeth daeth nifer o ffoadurion o
ddwyrain Bengal (Bangladesh heddiw) i Galcutta. Mae nifer o bobl o'r cefn gwlad
yn symud i'r ddinas bob blwyddyn hefyd ac mae'r boblogaeth yn cynyddu mewn
canlyniad. Erbyn heddiw mae gor-boblogaeth yn broblem anferth yn y ddinas.

"Kolkata" fu'r enw mewn Bengaleg erioed, ond yn 2001 newidiwyd yr enw yn
swyddogol o "Calcutta" i "Kolkata".

Ymhlith atyniadau Calcutta gellid crybwyll Amgueddfa India, Calcutta a Teml
Kalighat, Pont Howrah, y Maidan (parc), y Gerddi Botanegol a'r Farchnad Newydd.
Yng nghanol y ddinas rhan o'r awyrgylch yw'r hen adeiladau crand o gyfnod y Raj,
er enghraifft swyddfeydd llywodraeth Gorllewin Bengal ar sgwâr hanesyddol BBD
Bagh (Sgwâr Dalhousie).



https://cy.wikipedia.org/wiki/John_F._Kennedy

Cafodd John Fitzgerald Kennedy a adnabyddwyd hefyd fel Jack Kennedy neu JFK (29
Mai 1917 – 22 Tachwedd 1963) ei ethol yn 35ed Arlywydd Unol Daleithiau America
yn Nhachwedd 1960. Gwasanaethodd fel Arlywydd o hyn hyd at ei farwolaeth sydyn
yn Nhachwedd 1963. Ei obaith oedd cael gwared â thlodi ac anghydraddoldeb.
Cynigiodd system uchelgeisiol o yswiriant iechyd y wladwriaeth, Mesur Cymorth
Meddygol i'r Henoed a Mesur Hawliau Sifil, ond methodd gael digon o gefnogaeth
yn y Gyngres. Ef, yn anad neb arall a sefydlodd raglen ofod Apollo yn ogystal â
chodi Mur Berlin ac yn ystod ei yrfa, gwelwyd llawer o brotestiadau dros hawliau
sifil. Yn gynnar yn ei arlywyddiaeth sefydlodd y Corfflu Heddwch.

Daeth y freuddwyd hon i ben pan gafodd ei lofruddio yn Dallas, Texas ar 22
Tachwedd 1963.

Ar ddechrau ei ymgyrch etholiadol, ar Dachwedd 22, 1963, aeth gyda'i wraig
Jackie i Dallas, Texas. Tra'n teithio mewn car to agored yno, fe'i saethwyd
dwywaith. Fe'i cludwyd i Ysbyty Parkland, lle bu farw am 13:00. Cafodd Lee
Harvey Oswald, cyn aelod o'r Marines gyda thueddiadau Marcsaidd, ei gyhuddo o
ladd Kennedy, ond cafodd Oswald ei saethu'n farw gan Jack Ruby ar 24 Tachwedd
1963, cyn iddo sefyll ei brawf, gan esgor ar amryw theorïau ynglŷn â
llofruddiaeth John F. Kennedy.

Fe'i ganed yn 83 Beals Street yn Brookline, Massachusetts, ar 29 Mai 1917, i'r
gŵr busnes a'r gwleidydd Joseph Patrick "Joe" Kennedy (1888–1969) a'r dyngarwr
Rose Elizabeth Fitzgerald-Kennedy (1890–1995). Ei dad oedd mab hynaf y gŵr
busnes a'r gwleidydd Patrick Joseph "P. J." Kennedy (1858–1929) a Mary Augusta
Hickey-Kennedy (1857–1923). Roedd ei fam yn ferch i Faer Boston, sef John
Francis "Honey Fitz" Fitzgerald (1863–1950) a Mary Josephine "Josie"
Hannon-Fitzgerald (1865–1964). Roedd ei daid a'i nain o'r ddwy ochr yn tarddu o
Iwerddon.

Yn ystod yr Ail Ryfel Byd bu'n swyddog yn llynges yr Unol daleithiau, yn Y
Cefnfor Tawel.



https://cy.wikipedia.org/wiki/Hinsawdd

Hinsawdd yw cyflwr y tywydd mewn ardal dros gyfnod o amser. Cyflwr tymor hir o
dywydd rhagweliadwy yw hinsawdd. Mae hinsawdd yn cael ei heffeithio gan
nodweddion ffisegol y ddaear megis mynyddoedd, afonydd, lledred, diffeithdiroedd
a diwasgeddau.

Pegynnol Mae'r rhanbarthau yma yn oer iawn trwy gydol y flwyddyn. Mae'r
tymheredd cynhesaf yn llai na 10C.

Tymherus Ardaloedd sy'n dueddol o orwedd rhwng 23.5 a 66.0 lledred. Ardaloedd
lle bo'r mis oeraf llai na 18 °C ac yn fwy na -3 °C a lle bo'r mis cynhesaf yn
fwy na 10 °C. Mae rhan fwyaf o Orllewin Ewrop yn yr ardal tymherus. Gweler
Hinsawdd Cymru.

Cras Dyma'r ardaloedd sych lle mae'r anweddiad yn uwch na'r dyddodiad. Mae'r
ardaloedd hyn ymhell o'r môr a gall y tymheredd amrywio llawer.

Trofannol Mae'r tymheredd yn uchel trwy gydol y flwyddyn yn yr ardaloedd hyn.
Mae ganddynt 2 dymor; gwlyb a sych.

Y Môr Canoldir Mae'r hinsawdd hon yn gynnes ac yn sych yn yr haf ac yn oer ac yn
wlyb yn y gaeaf.

Mae lledred yn cael ei benderfynnu gan ein pellter oddi wrth y gyhydedd.
Lledredd y gyhydedd yw 0 gradd.



https://cy.wikipedia.org/wiki/Hebraeg

Mae Hebraeg yn iaith Semitaidd a siaredir gan ychydig dros 7 miliwn o bobl yn
Israel a thros y byd. Iaith wreiddiol yr ysgrythurau Iddewig (Hen Destament y
Beibl Cristnogol) yw Hebraeg Beiblaidd (neu Glasurol). Diflanodd Hebraeg fel
iaith lafar yn yr ail ganrif OC, ond parhaodd fel iaith ysgrifenedig. Cafodd
Hebraeg ei hadfywio fel iaith lafar yn niwedd y bedwaredd ganrif ar bymtheg a
daeth yn iaith swyddogol gwladwriaeth fodern Israel yn yr ugeinfed ganrif.

Er mai'r mwyaf amlwg ydyw hi, un ymhlith nifer o ieithoedd Iddewig yw Hebraeg.
Ymhlith y lleill y mae Iddew-Almaeneg neu Yiddish-Daitsch a Ladino (Sbaeneg
Iddewig). Cafodd y rhain eu defnyddio gan wahanol gymunedau Iddewig tra bu
Hebraeg llafar yn farw, ond crebachu fu eu hanes yn sgil yr adfywiad yn nefnydd
yr Hebraeg, gan adael lleiafrifoedd bychain iawn o siaradwyr yr ieithoedd hyn,
os o gwbl.

Un o wyrthiau ieithyddol yr ugeinfed ganrif oedd adfywiad Hebraeg, na bu'n iaith
gyntaf i neb ers canrifoedd. Mae mewnfudwyr i Israel, o Ewrop, Unol Daleithiau
America, yr hen Undeb Sofietaidd ac Affrica, er enghraifft yn cael eu trochi yn
yr Hebraeg trwy gyrsiau Wlpan. Mae llyfr gan Norman Berdichevsky, 'Modern
hebrew: The Past Present and Future of a Revitalized Language' yn cyfeirio'n fyr
at ddylanwad y mudiad Hebraeg ar y Gymraeg.

Ysgrifennir Hebraeg yn ei gwyddor ei hun, o'r dde i'r chwith. Mae 22 cymeriad yn
yr wyddor, pob un yn gytsain. Dynodir llafariaid gan system o nodau, ond fel
arfer dim ond mewn cyhoeddiadau i blant a dysgwyr y'u defnyddir.



https://cy.wikipedia.org/wiki/Gwynfor_Evans

Roedd Gwynfor Richard Evans (1 Medi 1912 – 21 Ebrill 2005) yn un o brif
wleidyddion Cymru trwy gydol ail hanner yr ugeinfed ganrif, Llywydd Plaid Cymru
o 1945 hyd at 1981, a'r cyntaf i gipio sedd yn San Steffan ar ran Plaid Cymru yn
is-etholiad Caerfyrddin ym 1966. Mae hefyd yn awdur nifer o gyfrolau hanes a
chenedlaetholgar.

Ganed Gwynfor Evans yn y Barri, Sir Forgannwg, yn fab i Dan Evans a Catherine
Mary Richard ei wraig. Addysgwyd ef yn Ysgol Gynradd Gladstone Road, Y Barri,
Ysgol Ramadeg y Barri, Coleg y Brifysgol, Aberystwyth a Choleg Sant Ioan,
Rhydychen.

Dechreuodd ddysgu Cymraeg yn Ysgol Sir y Barri. Yn ddeunaw oed aeth i Goleg
Prifysgol Cymru, Aberystwyth i astudio'r gyfraith ac yna i Brifysgol Rhydychen.
Bu yn gweithio mewn swyddfa cyfreithwyr yng Nghaerdydd yn 1939 Yr oedd erbyn hyn
yn heddychwr argyhoeddiedig ac yn aelod o Blaid Cymru. Ym 1939 dewiswyd Gwynfor
Evans yn ysgrifennydd mudiad Heddychwyr Cymru, ac ym 1941 etholwyd ef yn
is-lywydd Plaid Cymru.

Roedd yn wynebu carchar fel gwrthwynebydd cydwybodol, ond fe roddodd y
Tribiwnlys ryddhad diamod iddo. Teimlai Gwynfor na allai barhau i ennill cyflog
da fel cyfreithiwr tra roedd ei gyfoeswyr yn ymladd yn y rhyfel. Yr oedd ei
wreiddiau yn Sir Gaerfyrddin, ac felly aeth yn ôl i'r sir a chadw gardd yn tyfu
tomatos yn Llangadog.

Fe'i etholwyd yn Llywydd Plaid Cymru yn 1945, ac fe wnaeth barhau yn llywydd tan
1981. Ymladdodd etholaeth Sir Feirionydd yn etholiad cyffredinol 1945. Yn 1949
fe'i hetholwyd i'r Cyngor Sir a dros y 25 mlynedd nesaf bu'n ymladd amryw i
frwydr dros Gymreictod yn aml yng ngwyneb atgasedd mawr yn ei erbyn gan y Blaid
Lafur. Ymladdodd etholiadau seneddol yn gyson heb fawr o lwyddiant tan
is-etholiad Caerfyrddin yng Ngorffennaf 1966. Roedd y fuddugolaeth hon yn
syfrdanol a newidiwyd cwrs hanes Cymru gydag ethol aelod seneddol cyntaf Plaid
Cymru i San Steffan.

Collodd ei sedd seneddol yn 1970 ond fe'i ail-etholwyd yn etholiad cyffredinol
Hydref 1974 ar ôl colli o dair pleidlais yn etholiad cyffredinol gwanwyn 1974.
Fe'i collodd unwaith yn rhagor yn 1979. Safodd yn aflwyddiannus yn 1983. Dywed
rhai na ddylai fod wedi sefyll yr etholiad hwn, ond roi lle i ymgeisydd ifanc i
ymladd yr etholaeth.

Chwaraeodd Gwynfor Evans ran ganolog yn natblygiad ei blaid fel grym
gwleidyddol, a bu'n hollol allweddol ym mhob menter dros genedlaetholdeb Cymreig
o'r Ail Ryfel Byd ymlaen. Hyd ddiwedd y ganrif roedd yn ffigwr dylanwadol ym
mywyd cyhoeddus Cymru a pharhaodd yn uchel ei barch hyd yn oed ymhlith aelodau o
bleidiau gwleidyddol eraill yng Nghymru a gweddill gwledydd Prydain.

Roedd hefyd yn hynod amlwg yn y frwydr i sicrhau pedwaredd sianel a fyddai
darlledu'n bennaf yn yr iaith Gymraeg, ac ym 1980 cyhoeddodd ei barodrwydd i
ymprydio hyd angau pe bai angen oni chyflawnai'r Llywodraeth ei hymrwymiad i
ddarparu'r fath wasanaeth yn unol ag addewid ei faniffesto etholiadol ym 1979.
Mewn canlyniad i hynny a phwysau eraill ar lywodraeth y DU, sefydlwyd S4C.

Gwasanaethodd hefyd fel aelod o fyrdd o bwyllgorau a chyrff cyhoeddus yng
Nghymru, gan gynnwys Cyngor a Llys Llywodraethwyr Prifysgol Cymru, Aberystwyth a
Chyngor Darlledu Cymru.

Dyfarnwyd i Gwynfor Evans radd Ll.D. (Cymru) honoris causa ym 1973 a medal
Anrhydeddus Gymdeithas y Cymmrodorion ym 1984. Ers blynyddoedd roedd yn byw yn
Nhalar Wen, Pencarreg ger Llanybydder, sir Gaerfyrddin, lle bu farw ar 21 Ebrill
2005 yn 92 mlwydd oed.

Ei awr fawr oedd ennill is-etholiad Caerfyrddin yn 1966 er roedd ei fygythiad i
ymprydio hyd angau yn unigryw gan iddo orfodi Margaret Thatcher i newid ei
meddwl.

Un o ddyfyniadau enwocaf Gwynfor efallai yw: "Mae Prydeindod yn gyfystyr â
Seisnigrwydd sy'n ymestyn y diwylliant Seisnig dros yr Albanwyr, y Cymry a'r
Gwyddelod."

Roedd Gwynfor Evans yn awdur toreithiog. Cyhoeddodd nifer fawr o bamffledi ac
erthyglau gwleidyddol eu naws yn y Gymraeg a'r Saesneg sydd yn adlewyrchu ei
gred mewn cenedlaetholdeb a heddychiaeth. Ymhlith ei gyfrolau niferus mae Diwedd
Prydeindod (1981), (cyfrol sydd yn ddadansoddiad llym o 'Brydeinrwydd' y Cymry),
Pe Bai Cymru'n Rhydd (1989) a Fighting for Wales (1990). Cyhoeddodd hefyd hanes
cynhwysfawr Cymru yn ei gyfrol Aros Mae (1971), astudiaeth a enillodd cryn fri
ac a chyfieithwyd i'r Saesneg dan y teitl Land of My Fathers (1974). Fel
hanesydd roedd Evans yn olynydd teilwng i awduron fel Theophilus Evans ac Owen
M. Edwards. Roeddent oll yn gwneud defnydd o ymchwil ysgolheigion eraill er mwyn
ceisio meithrin yn eu cyd-Gymry falchder yng ngogoniant eu hanes a'u llên.
Gweithiau eraill o bwys o'i eiddo yw Seiri Cenedl (1986), cyfrol o fywgraffiadau
byrion o Gymry blaenllaw drwy'r oesoedd ynghyd â fersiwn Saesneg, Welsh Nation
Builders (1987).



https://cy.wikipedia.org/wiki/Gwennol

Mae'r Wennol (Hirundo rustica), sy'n aelod o'r teulu Hirundinidae, y gwenoliaid,
yn gyffredin trwy ran helaeth o Ewrop, Asia, Affrica a Gogledd a De America.
Mae'n aderyn mudol, efallai y mwyaf adnabyddus o'r holl adar mudol.

Gellir adnabod y Wennol oddi wrth y gynffon hir gyda fforch ynddi, ac yn Ewrop y
cefn glas tywyll, bol gwyn a mymryn o goch ar y gwddf, dyad thorch dywyll yn
gwahanu'r coch a'r gwyn. Mae'r math yma yn nythu yn Ewrop a gorllewin Asia cyn
belled i'r gogledd a'r Arctig, ac yn treulio'r gaeaf yn Affrica.

Mae'r is-rywogaeth yng Ngogledd America ychydig yn wahanol, gyda'r bol yn fwy
coch a'r dorch dywyll yn llai. Mae'n nythu trwy Ogledd America ac yn gaeafu yn
Ne America.

Yn yr Aifft mae is-rywogaeth H. r. savignii sydd yn fwy coch neu oren ar y bol
ac sy'n aros yn yr un lle trwy'r flwyddyn. Yn Asia mae nifer o is-rywogaethau
sydd hefyd yn fwy oren ar y bol na'r is-rywogaeth Ewropeaidd. Mae'r rhain yn
gaeafu yn ne Asia a gogledd Awstralia.

Mae gweld y Wennol gyntaf yn y gwanwyn (yn y dyddiau diwethaf o Fawrth neu yr
wythnos gyntaf o Ebrill yng Nghymru fel rheol) yn arwydd fod y gwanwyn wedi
cyrraedd, ond fel y dywed y ddihareb Un Wennol ni wna wanwyn.



https://cy.wikipedia.org/wiki/Grenadwr

Troedfilwr elît sy'n taflu grenadau yw grenadwr. Yn hanesyddol cafodd y milwyr
talaf eu dewis i daflu grenadau mewn brwydr, gan roi'r hen enw talfilwr iddynt.
Brwydrodd y grenadwr mewn byddinoedd Ewrop yn yr 17eg ganrif a'r 18fed ganrif,
yn arbennig mewn gwarchaeau a'r ffosydd.

Ni threfnid y grenadwyr cynharaf, ar ddiwedd yr 16g, mewn unedau arbennig, ond
daethant yn fwyfwy pwysig yn oes rhyfela gwarchae. Swyddogaeth y grenadwr
Ffrengig oedd arwain yr ymosodiad ar ragfuriau'r gelyn drwy daflu grenadau uwch
eu pennau ac yna dwyn cyrch ar yr agorfaoedd. Erbyn canol yr 17g ffurfiwyd
cwmnïau arbennig o fewn bataliynau. Derbynodd y grenadwyr hyfforddiant
arbenigol, ac roeddynt angen cryfder a dewrder yn wyneb y gelyn. Roedd nifer o
ddamweiniau wrth i'r grenadau ffrwydro'n rhy gynnar. Derbynient gyflog uwch na'r
troedfilwyr eraill a breintiau arbennig, a gwisgent lifrai crand gan gynnwys y
siaco. Cawsant eu harfogi â bwyeill trymion i dorri gwrthgloddiau a rhwystrau
eraill, ac fel rheol darparwyd arfau safonol y troedfilwr, mysged a bidog.

Yn ystod y 18fed ganrif ni ddefnyddiwyd y grenadwyr cymaint, ond cedwid hwy fel
lluoedd elît i arwain y blaengyrch. Recriwtiwyd mathau gwahanol o grenadwyr fel
rhan o'r drefn Ewropeaidd o fataliwn sy'n cynnwys pedwar cwmni, ond nid oedd
fawr o wahaniaeth rhwng swyddogaethau'r grenadwr a milwr rheolaidd y gadres.
Defnyddid march-grenadwyr am gyfnod ym myddinoedd Prydain a Gwlad Belg. Yn y
Rhyfel Byd Cyntaf hyfforddid is-unedau'r bataliynau i daflu bomiau llaw ac i
saethu grenadau reiffl. Nid yw'r grenadwr bellach yn bodoli, ond cedwir yr enw
mewn ambell uned megis Gwarchodlu'r Grenadwyr yn y Fyddin Brydeinig.



https://cy.wikipedia.org/wiki/Gottfried_Wilhelm_von_Leibniz

Athronydd Almaenig oedd Gottfried Wilhelm Leibniz (1 Gorffennaf 1646 – 14
Tachwedd 1716), a anwyd yn Leipzig, yr Almaen.

Gyda'r eglwyswr Ffrengig Bossuet ceisiai ddarganfod modd i gymodi ac uno'r
Eglwys Gatholig a'r eglwysi diwygiedig. Tua'r un adeg â Isaac Newton darganfu
Leibniz calcwlws a chreodd gyfrifiadur elfennol a oedd yn gallu lluosogi rhifau.
Ceisiodd yn ogystal greu iaith artiffisial — y characteristica universalis — a
fyddai'n gyfrwng gyffredin i wyddonwyr a meddylwyr ymhob gwlad.

Yn ei gyfrolau athronyddol (yn yr iaith Ffrangeg) Nouveaux Essais sur
l'entendement humain (1704), Essais de théodicée (1710) a Monadologie (1714)
cyflwynodd a datblygodd athroniaeth ddelfrydol. Yn ôl Leibiniz mae pob bod dynol
wedi ei greu o monades a rhyngddynt ceir cytgord rhagosodedig. Ar sail ei
astudiaethau daeth i'r casgliad "fod pob dim am y gorau yn y byd gorau o bob byd
dichonadwy" (Tout est pour le mieux dans le meilleur des mondes possibles).

Troir y dywediad enwog hwnnw o eiddo Leibniz ar ei ben gan Voltaire yn ei chwedl
ddychanol Candide, sy'n ymosod ar Optimistiaeth naiïf y 18g. Mae'n bosibl bod
cymeriad Candide yn cynrychioli Leibniz.



https://cy.wikipedia.org/wiki/Galisia

Mae Galisia (Galisieg: Galicia; Galiza ), yn un o gymunedau ymreolaethol Sbaen,
yng ngogledd-orllewin yr orynys Iberaidd. Mae nifer o ynysoedd megis y Cíes,
Ons, Cortegada, Arousa, Sálvora a Vionta yn rhan o Galisia. Ystyrir Galisia yn
genedl hanesyddol, fel Catalonia ac Euskadi (sef Gwlad y Basg).

Mae gan Galisia ei hiaith ei hun, Galisieg, sy'n iaith Rufeinaidd, sy'n debygach
i Bortiwgeg na Sbaeneg. Yn ôl astudiaeth ddiweddar defnyddir yr iaith gan tua
80% o'r boblogaeth. Ymhlith ei harwyr chwedlonol mae Pedro Pardo de Cela (c.
1425 - 17 Rhagfyr 1483). Ystyrir Ramón Piñeiro (31 Mai 1915 - 27 Awst 1990) yn
Athronydd, awdur a chenedlaetholwr o bwys. Fe'i ganwyd yn Armea de Abaixo, Lama,
Láncara, Galisia ac roedd yn flaenllaw yn ei ymdrech i hyrwyddo diwylliant
Galicia wedi Rhyfel Cartref Sbaen.

Yn economaidd, mae Galisia yn dibynnu i raddau helaeth ar amaethyddiaeth a
physgota. Mae twristiaeth hefyd yn elfen bwysig, ac mae miloedd o bererinion yn
cyrchu i Santiago de Compostela bob blwyddyn ar hyd y Camino de Santiago.

Y prif ddinasoedd yw: Vigo, A Coruña, Ourense, Lugo, Santiago de Compostela (y
brifddinas), Pontevedra a Ferrol.



https://cy.wikipedia.org/wiki/Fflorens

Gorwedda Fflorens (Eidaleg: Firenze) ar lannau Afon Arno yn yr Eidal. Hi yw
dinas fwyaf rhanbarth Toscana yng nghanolbarth y wlad, gyda phoblogaeth o tua
400,000. Ers canrifoedd mae Fflorens yn enwog fel un o ganolfannau diwylliannol
pwysicaf yr Eidal ac Ewrop. Mae ganddi nifer o adeiladau a henebion canoloesol
ac o oes y Dadeni ac mae ei hamgueddfeydd yn cynnwys rhai o'r casgliadau celf
gorau yn y byd. Ymhlith ei henwogion y mae Dante a Michelangelo.

Dechreuodd hanes Fflorens yn 59 CC pan sefydlodd y Rhufeiniaid goloni ar gyfer
cyn-filwyr o'r enw Florentia. Roedd Fflorens wedi tyfu'n ganolfan fasnach a
diwydiant bwysig erbyn y 12g. Cawsai'r ddinas ei rhwygo'n aml yn yr ymgyrchoedd
rhwng pleidiau'r Guelfi a'r Ghibellini yn ystod y ddwy ganrif nesaf, ond serch
hynny flodeuodd celf a diwylliant. O'r 15fed i'r 18g bu dan reolaeth teulu'r
Medici, a hybai gelf a phensaernïaeth yn y ddinas. O ganlyniad mae nifer yn
ystyried mai Fflorens yw man geni y Dadeni Dysg. Yn dilyn cyfnod dan reolaeth
Awstria daeth Fflorens yn rhan o deyrnas newydd yr Eidal yn 1861. Am gyfnod byr
(rhwng 1865 a 1871) roedd yn brifddinas dros dro teyrnas yr Eidal. Bu i'r ddinas
ddioddef cryn dipyn o ddifrod yn yr Ail Ryfel Byd. Erbyn heddiw mae hi'n
ganolfan dwristiaeth bwysig ac yn dal i gyfrannu'n sylweddol i fywyd
diwylliannol yr Eidal ac Ewrop.

Mae tystiolaeth o oes y Dadeni i'w gweld ymhobman yn Fflorens. Er mai Gothig yw
arddull y gadeirlan (y Duomo), cynlluniwyd y gromen enfawr gan y pensaer Filippo
Brunelleschi, sydd hefyd yn gyfrifol am nifer o adeiladau clasurol y ddinas, gan
gynnwys ysbyty Ospedale degli Innocenti, eglwysi San Lorenzo a Santo Spirito a'r
Capella Pazzi.

Lleolir y Palazzo Vecchio, plas canoloesol a ddefnyddir fel neuadd y ddinas hyd
heddiw, yn y Piazza della Signoria. Dyma yn wreiddiol oedd lleoliad cerflun
enwog Michelangelo o Ddafydd. Mae'r cerflun bellach yn oriel yr Accademia ac mae
copi wedi cymryd ei le yn y sgwâr. Gerllaw mae'r Uffizi, un o'r orielau celf
cyhoeddus cyntaf erioed. Hefyd yn y ddinas mae'r Biblioteca Nazionale, Llyfrgell
Genedlaethol yr Eidal a'r brifysgol, a sefydlwyd yn 1321.

Mae gan Fflorens gysylltiadau pwysig ym myd addysg, diwylliant a diwydiant a
Chaeredin.



https://cy.wikipedia.org/wiki/Ffilm

Math o adloniant a chelf yw ffilm, lle caiff lluniau symudol eu creu drwy
recordio pobl neu bethau gan ddefnyddio camerâu, neu drwy ddefnyddio animeiddiad
neu effeithiau arbennig. Mae'r gair ffilm hefyd yn cyfeirio at brosiectau
lluniau symudol eu hunain.

Mae nifer yn ystyried ffilm fel ffurf celf pwysig; maent yn adlonni, addysgu,
hysbysu ac ysbrydoli cynulleidfaoedd. Nid oes angen cyfieithiad ar elfennau
gweledol sinema, felly mae gan y llun symudol y pŵer byd-eang o gyfathrebiad.

Mae ffilm yn rhan o ddiwylliant pob dydd ar draws y byd. Mae mynd i'r sinema neu
gwylio ffilm ar deledu neu DVD wedi dod yn rhan o fywydau miliynau o bobl.

Mae hanes ffilm yn mynd nôl i'r 1860au, wrth i declynnau cael eu dyfeisio oedd
yn gwibio delweddau dau-ddimensiwn heibio wrth greu'r argraff bod y ffigwr ar y
delweddau yn symud. Daeth hyn yn egwyddor sylfaenol animeiddiad ffilm.

Gyda datblygiad ffilm seliwloid am ffotograffiaeth lonydd daeth yn bosib i gipio
gwrthrychau symudol mewn amser real yn syth. Erbyn y 1880au, roedd y camera llun
symudol yn caniatáu i'r delweddau cydrannol unigol cael eu cipio a'u cadw ar un
rîl. Arweiniodd hyn yn fuan at ddatblygiad y taflunydd llun symudol er mwyn
chwyddo'r ffilmiau arno sgrin ar gyfer cynulleidfa.

Ar ddechrau'r ugeinfed ganrif gwelodd poblogrwydd y ffilmiau mud. Cynhyrchwyd
ffilmiau comedi fel rhai Charlie Chaplin a Buster Keaton, straeon rhamantus yn
serennu actorion fel Rudolph Valentino, hanesion arwrol (neu epigau) fel Ben
Hur, ac hyd yn oedd cartwnau cynnar fel Felix the Cat.

Wrth i'r Rhyfel Byd Cyntaf ymyrru ar ddiwydiant ffilm Ewrop, ffynnodd diwydiant
ffilm yr Unol Daleithiau gyda chodiad Hollywood. Yn y 1920au, roedd technoleg
newydd yn caniatáu gwneuthurwyr ffilm i redeg trac sain ar gydamseriad â'r
ffilm. Gelwir y ffilmiau sain yma yn talkies, sef talfyriad o "talking
pictures".

Y cam mawr nesaf o fewn datblygiad sinema oedd cylfwyniad lliw. Tra cysgododd
ychwanegiad sain ffilm fud yn gyflym, mabwysiadir lliw yn mwy raddol. Roedd y
cyhoedd yn gymharol ddi-fraw i ffotograffiaeth lliw o gymharu â du-a-gwyn. Ond
wrth i brosesau lliw gwella a dod mor rad a ffilm ddu-a-gwyn, ffilmir mwy a mwy
o ffilmiau mewn lliw ar ôl ddiwedd yr Ail Rhyfel Byd, wrth i'r diwydiant yn
America ystyried lliw fel anghenraid er mwyn denu cynulleidfaoedd mewn ei
chystadleuaeth efo theledu, wnaeth aros yn gyfrwng du-a-gwyn nes canol y 1960au.
Erbyn diwedd y 1960au, roedd lliw wedi dod yn y norm am wneuthurwyr ffilm.

Roedd ail hanner yr ugeinfed ganrif yn gyfnod nifer o newidiadau o fewn
cynhyrchiad ac arddull ffilm, gyda chodiad New Hollywood, Nouvelle Vague,
ysgolion ffilm a gwneuthurwyr ffilm annibynnol. Gwelodd datblygiadau ffilmiau
cwlt, ffilmiau plant a nifer o fathau arall o ffilmiau. Mae technoleg ddigidol
wedi bod yn bwnc pwysig yn yn ystod y 1990au a dechrau'r unfed ganrif ar hugain
wrth i effeithiau arbennig ac animeddiad dod yn gryf yn y diwydiant.

Mae theori ffilm yn ceisio i ddatblygu cysyniadau systematig a chryno sy'n
cymhwyso at astudiaeth sinema fel celf.

Yn yr Unol Daleithiau heddiw, mae llawer o'r diwydiant ffilm wedi'i chanoli o
gwmpas Hollywood. Mae canolfannau rhanbarthol eraill yn bodoli ar draws y byd,
ac mae diwydiant ffilm India (wedi'i chanoli o gwmpas Bollywood yn bennaf) yn
cynhyrchu'r nifer mwyaf o ffilmiau yn flynyddol yn y byd.

Mae elw yn rym allweddol yn y diwydiant, gan fod gwneuthuriad ffilmiau mor
gostus. Mae hysbysebu ac adolygiadau positif yn ffyrdd o ddenu gwylwyr, er nad
yw'r diwethaf o fewn rheolaeth gwneuthurwyr y ffilm. Mae gwobrau hefyd yn bwysig
wrth godi proffil ffilmiau: Gwobrau'r Academi a Gŵyl Ffilm Cannes yw dau o'r
seremonïau enwocaf.

Mae'r cylchred cynhyrchiad hwn fel arfer yn cymryd tair blynedd. Llenwir y
flwyddyn gyntaf gan ddatblygiad. Mae'r ail flwyddyn yn cynnwys rhag-gynhyrchiad
a chynhyrchiad. Ac yn olaf, ôl-gynhyrchiad a dosbarthiad yn ystod y drydedd
flwyddyn.

Mae ffilm yng Nghymru, ai mewn Cymraeg neu Saesneg, wedi bod yn symbol o
ddiwylliant y wlad ers blynyddoedd, ac wedi hyrwyddo enw Cymru ar draws y byd.
Mae nifer o actorion a chyfarwyddwyr enwog wedi dod o Gymru, yn cynnwys Richard
Burton a Peter Greenaway.



https://cy.wikipedia.org/wiki/Esperanto

Yr iaith artiffisial fwyaf llwyddiannus a dylanwadol yw Esperanto. Mae ganddi
fwy o siaradwyr nag unrhyw iaith artiffisial arall. Daw'r enw o'r ffugenw "Dr
Esperanto", a ddefnyddid gan ddyfeisiwr yr iaith L. L. Zamenhof. Ystyr yr enw yn
yr iaith Esperanto yw "yr un sy'n gobeithio".

Iddew o Białystok a symudodd i fyw yn Warsaw oedd Zamenhof. Cyhoeddodd y gyfrol
gyntaf ar yr iaith, "Unua Libro", yn 1887 ar ôl gweithio arni am ryw ddeng
mlynedd. Nod Zamenhof oedd cynorthwyo pobloedd yr holl fyd i ddeall ei gilydd yn
well. Nid oedd yn bwriadu i Esperanto ddisodli unrhyw iaith arall ond yn hytrach
i fod yn ail iaith ryngwladol a niwtral

Mae Esperanto yn iaith ddodiadol iawn sy'n defnyddio blaenddodiadau ac
olddodiaidau wrth adeiladu geiriau er mwyn lleihau'r gwreiddiau gwahanol.
Oherwydd ei natur dodiadol mae hi'n iaith reolaidd iawn. Er enghraifft, mae'r
gwraidd "san-", sy'n golygu "iach", yn cynhyrchu amrywiaeth eang o eiriau gydag
arddodiadau gwahanol; mae'r tabl canlynol yn cynnwys pigion ohonynt:

Gellir uno mwy nag un gwraidd hefyd. Er enghraifft, mae'r gwraidd naz- yn golygu
"trwyn", ac mae'r gwraidd tru- yn golygu "twll", felly mae naztruo yn golygu
"ffroen".



https://cy.wikipedia.org/wiki/Elfen_gemegol

Sylwedd na ellir ei dorri i lawr na'i newid yn sylweddau symlach trwy unrhyw
ddull cemegol yw elfen gemegol. Mae elfen wedi ei hadeiladu o atomau unigol, ac
ym mhob elfen mae gan bob atom yr un nifer o protonau. Yn aml fe ddisgrifir
elfen fel sylwedd lle mae bob atom yr un fath, ond nid yw hyn yn hollol gywir
gan y gall fod isotopau ganddo. Mae elfennau yn cynnwys un math o atom yn unig.
Mae llawer iawn o sylweddau a welwn o ddydd i ddydd yn elfennau e.e. alwminiwm,
copr, haearn neu ocsigen.

Yn wreiddiol, diffiniwyd elfen fel unrhyw sylwedd na ellir ei dorri i lawr i
sylwedd arall trwy ddulliau cemegol. Mae hwn o ganlyniad i'r ffaith bod gan yr
holl atomau mewn elfen yr un rhif atomig h.y., mae ganddynt yr un nifer o
brotonau ynddynt. Mae'r diffiniad cyntaf yn awr yn un hanesyddol, gan fod gan
nifer o elfennau alotropau lle bo'r ddau yn elfennau ond bod modd trawsnewid un
i'r llall trwy ddulliau cemegol. Mae esiamplau yn cynnwys alotropau ocsigen, sef
ocsigen nwyol (O2) ac oson (O3) a gellir trawsnewid ocsigen i oson gan egni
trydanol, a gall radicalau rhydd clorin newid oson yn ôl i ocsigen. Mae'r ail
broses yn broblem amgylcheddol fel rhan o ddirywiad yr haen oson.

Mae pob elfen wedi ei hadeiladu o atomau tebyg, neu mewn rhai achosion atomau
unfath. Mae gan bob atom mewn elfen yr un nifer o brotonau, ac felly rhoddir
iddynt yr un rhif atomig, Z. Mae'r elfennau wedi eu rhestri yn y tabl cyfnodol
yn nhrefn eu rhifau atomig, yn dechrau gydag hydrogen (Z=1). Bydd pob atom o
elfen yn unfath, oni bai am mhresenoldeb isotopau, sydd yn atomau o'r un elfen
sy'n cynnwys nifer wahanol o niwtronau er bod ganddynt yr un nifer o brotonau.
Mae nifer o elfennau naturiol yn cynnwys un isotop yn unig, felly mae pob atom
o'r elfen yn unfath e.e. fflworin a ffosfforws. Mae rhai elfennau yn cynnwys
meintiau sylweddol o nifer o isotopau mewn sampl naturiol o'r elfen e.e. clorin
sy'n cynnwys 75% clorin-35 a 25% clorin-37, boron sy'n cynnwys 20% o foron-10 a
80% o foron-11.

Mae 93 o elfennau yn bodoli yn naturiol ar y ddaear mewn meintiau amrywiol.
Maent yn rhedeg o'r elfen ysgafnaf (Hydrogen, Z=1) i elfennau trwm y gyfres
actinaidd, fel plwtoniwm (Z = 94). Nid yw pob un yn sefydlol, a gall rhai o'r
elfennau dadelfennu trwy ymbelydredd i greu elfennau ysgafnach. Crëwyd yr holl
elfennau naturiol eraill allan o hydrogen mewn ymasiad niwclear tu fewn i sêr.

Mae rhai elfennau wedi eu hadnabod am oes hir ac mae eu henwau felly wedi eu
tarddu blynyddoedd hir yn ôl. Esiamplau o'r elfennau adnabuwyd yn gynnar yw
copr, aur ac arian. Dros y canrifoedd diwethaf, llwyddodd cemegwyr i arunigo
llawer o elfennau ychwanegol, ac fel arfer rhoddir enw i'r elfen gan y cemegydd
gwnaeth ei harunigo a'i hadnabod yn elfen. Rhaid i'r enw a'i sillafu cael eu
cytuno gan IUPAC (International Union of Pure and Applied Chemistry). Dewisir
enw'r elfen am nifer o resymau, yn cynnwys priodweddau'r elfen, tarddiad y sampl
sy'n cynnwys yr elfen, rhesymau gwlatgar neu ar ôl gwyddonwyr enwog:



https://cy.wikipedia.org/wiki/Cyfrifiad

Arolwg a wneir gan lywodraeth gwlad er mwyn darganfod ystadegau am y boblogaeth,
er enghraifft ei nifer, cyflogaeth, lleoliad, arferion ac ati yw cyfrifiad.

Mae'n debyg fod y syniad o gael cyfrifiad yn mynd yn ôl i'r cyfnod pan godwyd
dinasoedd am y tro cyntaf. Arferai brenhinoedd gwareiddiadau Mesopotamia a'r Hen
Aifft gynnal cyfrifiad, er enghraifft, ac roedd yn arfer gan y Rhufeiniaid
hefyd. Yng nghyfnod Gweriniaeth Rhufain, etholid dau censor bob pum mlynedd,
gyda chynnal cyfrifiad yn un o'u dyletswyddau.

Cynhelid y cyfrifiad cyntaf erioed yn hanes Cymru ym 1801. Roedd 587,000 o bobl
yn byw yng Nghymru ar y pryd, a Merthyr Tudful oedd y dref fwyaf gyda 7,705 o
drigolion.

Defnyddir hen gyfrifiadau yn aml mewn ymchwil hanesyddol megis Hel Achau neu
ymchwil hanes tŷ neu ardal benodol. Yn Lloegr a Chymru (roedd cyfrifiad yr Alban
ac Iwerddon yn annibynnol), y cyfrifiad cyntaf a ellir ei chwilio er mwyn pwrpas
ymchwil yw 1841, ond ni chofnodwyd enwau personol yn y cyfrifiadau cynnar a
dinistriwyd y cyfrifiadau gwreiddiol, cyn 1841, wedi i'r ystadegau cael eu
casglu.

Ym 1841 cofnodwyd yr enw a chyfenw, oedran (wedi ei grynhoi i'r pum mlynedd
agosaf ar gyfer rhai dros 15 oed), galwedigaeth (Dynion yn unig) ac os aned y
person yn y sir ai peidio, ac os aned hwy yn yr Alban, Iwerddon, neu mewn
tiroedd estron. Cofnodwyd os oedd person yn Forwyn neu'n Was i'r teulu, ond nid
y perthynas rhwng y teulu na rhwng ymwelwyr. Dechreuwyd i gofnodi perthynas
rhwng yr enwau a gofnodwyd â'r pen-deulu ym 1851 ynghyd â manylion pellach o le
hanwyd pobl. Arhosodd hyn mwy neu lai yr un fath rhwng 1851 ac 1901, gyda mwy a
mwy o fanylder ynglŷn â'r cyfeiriad yn cael ei ategu. Yng Nghymru, cyflwynwyd
cwestiwn am y Gymraeg am y tro cyntaf yn 1891. Cofnodwyd os oedd person yn
siarad Cymraeg, Saesneg neu'r ddwy iaith.

Yn 2001, roedd llawer o gwynion am y diffyg blwch i nodi cenedligrwydd Cymreig a
gwrthododd nifer o bobl lenwi'r ffurflenni mewn canlyniad.

Delir y cyfrifiadau o dan glo am gan mlynedd ond mae ystadegau'r cyfrifiad ar
gael bron yn syth. Y rheswm am hyn yw cadw manylion personol yr unigolion a
restrir arnynt yn gyfrinachol. Y cyfrifiad diweddaraf sydd ar gael yn llawn yw
1901, erbyn hyn mae lluniau ac adysgrifau o'r cyfrifiadau ar gael ar y we, sydd
wedi gwneud ymchwil hanesyddol yn llawer haws, ac wedi achosi atgyfodiad ym
mhoblogeiddrwydd hel achau dros y byd.

Deilwyd cyfrifiad diweddaraf Ynys Manaw ar ddydd Sul 23 Ebrill 2006, pum mlynedd
ar ôl y diwethaf. Roedd hyn yn wahanol i'r arfer, pan gymerir cyfrifiad pob 10
mlynedd, penderfynodd y Llywodraeth ddal cyfrifiad ychwanegol oherwydd y credont
i'r boblogaeth godi'n sydyn iawn yn y cyfnod rhwng 2001 ac 2006. Cymerwyd
cyfrifiad interim pob deng mlynedd ers 1966 yn ogystal ond fel rheol cymerir y
cyfrifiad yn Ynys Manaw'r un pryd ac yng ngweddill Lloegr a Chymru, gan
ddefnyddio'r un ffurflenni.



https://cy.wikipedia.org/wiki/Cyfandir

Mae cyfandir yn ehangdir enfawr o dir. Maent yn cael eu diffinio gan
ddaearyddiaeth gan amlaf, ond hefyd gan wleidyddiaeth (gweler
daearwleidyddiaeth) a diwylliant. Fel arfer ym Mhrydain ceir saith cyfandir.

Mae gwyddonwyr yn credu mai lafa yn llifo i arwyneb y Ddaear o'r craidd tawdd
wnaeth creu'r cyfandiroedd. Ar yr arwyneb, ymsolidodd y lafa i gramen, a wnaeth
erydu'n gwaddodion trwy brosesau hindreuliad. Ffurfiodd, chwalodd ac
ailffurfiodd y gwaddodion yma tro ar ôl tro, wedi'u heffeithio gan nwyon poeth
yn codi o ganol y Ddaear. Ar ôl caledu, trodd y llwyfandiroedd gwaddodol oedd ar
ôl yn y cyfandiroedd, sydd yn gorchuddio tua 30% o wyneb y Ddaear.

Mae daearyddwyr, daearegwyr, llywodraethau, economegwyr, hanesyddion a phobl
cyffredin i gyd yn dadlau dros ddosbarthiad cyfandiroedd, ac nid yw cymdeithas
eto wedi penderfynu ar union ffiniau'r cyfandiroedd, neu hyd yn oed pa rai sydd
yn gyfandiroedd, a pha rai i ddosbarthu fel uwchgyfandiroedd, isgyfandiroedd,
microgyfandiroedd, ac ynysoedd. Bu'n arfer cyffredinol i gyfrif bod yna saith
cyfandir yn y byd i gyd, ond mae nifer dal yn uno Ewrop ac Asia a Gogledd a De
America, yn dadlau am wledydd trawsgyfandirol (megis Rwsia a'r Aifft) ac yn
cwestiynu ffiniau, statws ac hyd yn oed enw Awstralia/Awstralasia/Oceania. Mae'n
debyg mai Antarctica yw'r unig gyfandir y mae pawb yn cytuno arno.

Mae'r enw cyfandir ei hunan yn awgrymu taw pwnc daearyddol yw dosbarthiad
cyfandiroedd, ond yn ddiweddar bu rhai yn galw am ailddosbarthiad cyfandiroedd
yn ôl rhesymau gwleidyddol (e.e. cefnogaeth am esgyniad (annhebygol) Canada i'r
Undeb Ewropeaidd) neu am resymau hanesyddol (e.e. cynhwysiad gwledydd megis
Iwerddon ac Angola yn yr Amerig).

Dysgir y model 7-cyfandir yn China, rhannau o Orllewin Ewrop, a'r rhan fwyaf o
wledydd Saesneg. Dysgir y model 6-chyfandir (un America) yn America Ladin,
Iberia, a'r rhan fywaf o Orllewin Ewrop. Dysgir y model 6-chyfandir (Ewrasia) yn
Rwsia, Dwyrain Ewrop, a Japan. Mae'n well gan y gymuned ddaearyddol y model hon,
gan fod Ewrop ac Asia yn yr un tir yn ddaearyddol. Mae rhai haneswyr (megis
Jared Diamond) yn defnyddio model 5-cyfandir lle gwahanir Gogledd Affrica o
Affrica Is-Saharaidd a'i chynnwys yn Ewrasia, tra bo eraill (megis Andre Gunder
Frank) yn ffafrio'r model 4-cyfandir (Affrica-Ewrasia). Ni welir y model
5-cyfandir (Lawrasia) yn aml – dim ond am resymau diwydiannol neu ddaearegol
(roedd Gogledd America ac Ewrasia yn un gyfandir blynyddoedd maith yn ôl) y'i
defnyddir.

Oherwydd symudiadau'r platiau, bu nifer o gyfandiroedd eraill trwy hanes y
Ddaear, gyda siapiau cwbl wahanol i gyfandiroedd heddiw, ac mae o i fyny i
ddaearegwyr i benderfynu beth oedd ffurfiau [yr eangdiroedd yma.

Rhanbarth mawr o gyfandir yw isgyfandir. Nid oes cydwelediad ar beth sy'n gwneud
isgyfandir, ond fel arfer gwahanir isgyfandir o weddill y cyfandir gan rhyw
tirffurf mawr neu nodwedd ddaearegol, megis cadwyn o fynyddoedd neu blât
tectonig.

Gwahaniaethir cyfandir o ynys neu orynys nid yn unig gan faint mwy ond hefyd gan
strwythur a datblygiad daearegol. Mae'r ardal gyfandirol – sef yr holl tir
uwchben lefel y môr – yn gorchuddio 29% o gyfanswm arwynebedd y Ddaear. Mae mwy
na dau draean o arwynebedd y tir cyfandirol i ogledd y cyhydedd. Ar ben hynny,
mae'r eangdiroedd cyfandirol yn cynnwys yr ysgafellau cyfandirol suddedig, sy'n
goleddu o lannau cefnforol y cyfandiroedd i ddyfnderoedd o dua 183 m; ar dua'r
pwynt yma mae'r plymiad mwy sydyn yn dechrau i'r ffos gefnforol a elwir yn y
llethr cyfandirol. Os ystyrir yr ysgafellau cyfandirol, mae cyfanswm yr ardal
gyfandirol yn cynyddu i 35% o arwynebedd y Ddaear. Mae ynysoedd sy'n sefyll ar
ysgafell gyfandirol rhyw cyfandir yn cael eu hystyried fel rhan o'r cyfandir
hwnnw. Mae enghreifftiau yn cynnwys Prydain Fawr ac Iwerddon yn Ewrop; Ynysfor
Malei a Siapan yn Asia; Gini Newydd, Tasmania, a Seland Newydd yn Awstralasia;
a'r Lasynys yng Ngogledd America.

Yn naeareg, diffinir cyfandiroedd yn nhermau strwythur cramennol y Ddaear a
phlatiau tectonig, yn hytrach nag arwynebau tir.



https://cy.wikipedia.org/wiki/Cwningen

Mae'r gwningen (llu. cwningod) yn famolyn bychan yn y teulu Leporidae a'r urdd
Lagomorpha, sydd i'w cael mewn sawl rhan o'r byd. Mae yna saith gwahanol genera
yn y teulu a ddosberthir fel cwningod, yn cynnwys y Cwningod Ewropeaidd
(Oryctolagus cuniculus) (Oryctolagus cuniculus), Cwningod Cynffon Cotwm (genws
Sylvilagus; 13 rhywogaeth), a'r Gwningen Amami (Pentalagus furnessi, sydd mewn
peryg o ddarfod, o Amami Ōshima, Japan). Mae'r gwningen, y picas a'r ysgyfarnog
oddi fewn i'r urdd Lagomorpha. Yn weahanol i'r sgwarnog, mae'r gwningen yn byw
mewn twll yn y ddaear, a elwir yn 'dwll gwningen'.

Nid yw'r gwningen yn frodorol o wledydd Prydain ond credir iddynt gael eu
cyflwyno yno yng nghyfnod y Normaniaid gan nad oes gair brodorol, Frythoneg
amdani.

'Ewig' yw'r fenyw (fel gyda charw) a 'bwch' yw'r gair am y gwryw (fel gyda 'bwch
gafr' neu garw: 'bwch danas'). 'Lefren' yw'r gwningen fechan a 'lefrod' yw'r
lluosog. Tarddiad y gair yw'r Saesneg Canol konyng sy'n tarddu o'r Ffrangeg
Normanaidd, fel y benthyciwyd rabbbette hefyd i'r Saesneg, yn eitha diweddar. Yn
Rhuthun, Sir Ddinbych ceir hen lwybr a elwir yn Cunning Green, gyda'r gair
cyntaf a 'chwningen' o'r un tarddiad. Gelwir y tir wedi ei neilltuo neu wedi ei
amgáu, lle megir cwningod, yn 'gwninger' neu'n 'gwningar, sef 'caer y gwningen.

Yng ngwledydd Prydain, am ganrifoedd, a hyd heddiw i raddau, magwyd cwningod er
mwyn eu crwyn a'u cig, fel arfer ar ynys neu gwningar mewn twyni tywod e.e.
Bodorgan, Ynys Môn. Erbyn y 18g roedd gan lawer o ystadau gwningaroedd arbennig
ar eu cyfer. Nid oeddent, fodd bynnag, yn niferus gan fod cynifer o anifeiliaid
eraill o gwmpas i'w hela, gan gynnwys y cath wyllt, y ffwlbart, bele'r coed a
sawl math o adar ysglyfaethus. Ond wrth i'r anifeiliaid ysglyfaethus hyn gael ei
difa gan giperod, cynyddodd y cwningod nes iddynt ddod yn bla. Ar ddechrau'r 20g
gwelwyd helwyr proffesiynol yn eu dal i'w bwyta. Yn y 1950 ymledodd clefyd y
mycsomatosis drwy wledydd Prydain gan ddifa 99% o'u poblogaeth. Ar lafar,
dywedir fod rhai pob yn 'magu fel cwningod'.

Mae hanner cwningod y byd yng Ngogledd America. Mae nhw hefyd yn frodorol o
Ewrop, de-ddwyrain Asia, Swmatra a rhai o ynysoedd Japan a rhannau o Affrica a
De America. Nid ydynt i'w cael yn Ewrasia, ble mae'r sgwarnog yn ffynnu.



https://cy.wikipedia.org/wiki/Corff_dynol

Mae'r corff dynol yn cynnwys y rhannau corfforol ac ymenyddol o fodau dynol,
h.y. dyn. Yn syml, gellir dweud ei fod yn cynnwys: pen, torso, dwy fraich a dwy
goes. Mewn anatomeg ddynol, fodd bynnag, mae'r corff yn cael ei enwi i lawer mwy
o gategoriau gan gynnwys yr organau dynol.

Pan fo'r person yn oedolyn mae ynddo oddeutu 10 triliwn o gelloedd. Mae grwpiau
o gelloedd yn cydweithio i ffurfio meinweoedd a'r rheiny'n uno a chydweithio i
greu organau. Yn eu tro, mae hwythau'n cydweithio i greu system o organau a'r
cwbwl yn gweithio er lles a pharhad yr unigolyn.

Cyfartaledd (neu cymedr) taldra oedolyn gwrywaidd yw 1.8 metr, gyda'r fenyw
rhwng 1.6 ac 1.7 metr. Yr hyn sy'n pennu'r taldra mewn gwirionedd ydy diet y
person a genynau. Ar ôl iddo gael ei eni, daw ffactorau eraill i'r amlwg: ydy'r
corff yn cael ei ymarfer yn rheolaidd?

Casgliad o systemau o organau ydy'r corff dynol sydd wedi'u cysylltu â'i gilydd,
yn sgwrsio a'i gilydd ac yn dibynnu ar ei gilydd. Mae'r systemau hyn yn cynnwys:
system atgenhedlol, system cyhyrau, system gylchredol, system endocrinaidd,
system nerfol, system respiradu, system ysgerbwd, system iwrein:, system dreulio
(neu'r system ysgarthol, system imiwnedd, system bilynol, system symud a'r
system lymph.

Mae'r cyhyrau yn symyd yr esgyrn ac felly, mae'r ddau'n gweithio gyda'i gilydd i
lunio cymal. Y rhan o'r cyhyr sy'n cydio'n dynn yn yr asgwrn yw'r gewynnau. A'r
pwrpas wrth gwrs: i'r corff symud.

Mae system y galon yn cynnwys gwythienau, rhydweliau a'r capilariau. Prif bwrpas
y galon ydy pwmpio gwaed o amgylch y corff a thrwy hynny, mae ocsigen a mwynau
angenrheidiol yn cael ei yrru i'r meinweoedd a'r organau. I'w leoli'n fras: yn y
thoracs mae'r galon. Y rhan chwith sy'n pwmpio'r gwaed o amgylch y corff h.y. y
fentrigl chwith a'r atriwm chwith. Yr ochr ar y dde i'r galon sy'n pwmpio'r
gwaed i'r ysgyfaint drwy'r fentrigl dde a'r atriwm dde. Mae tair haen i'r galon:
yr endocardiwm, y meiocardiwm a'r epicardiwm.

Y broses fiolegol sy'n creu organebau unigol newydd yw atgenhedlu. Mae
atgenhedlu yn rhinwedd greiddiol o fywyd; mae pob organeb (hyd y gwyddom) yn
ganlyniad i atgenhedlu. Gall atgenhedlu fod yn rhywiol neu'n an-rhywiol.

Trwy 'atgenhedlu'n an-rhywiol', gall unigolyn atgenhedlu heb angen aelod arall
o'r un rhywogaeth. Mae ymraniad cell facteriol yn ddwy epil gell yn enghraifft o
atgenhedlu an-rhywiol. Ond mae organebau amlgellog yn atgenhedlu'n an-rhywiol
hefyd; gall y rhan fwyaf o blanhigion atgenhedlu'n an-rhywiol.

Mae'n rhaid i ddau unigolyn gymryd rhan mewn 'atgenhedlu rhywiol', un o bob rhyw
gan amlaf. Mae atgenhedlu dynol yn rhywiol (erotig), yn ôl y rhan fwyaf o bobl.



https://cy.wikipedia.org/wiki/Corea

Gwlad hanesyddol a thiriogaeth ddaearyddol a diwylliannol yn Nwyrain Asia, i'r
dwyrain o Tseina ac i'r gorllewin o Japan, yw Corea. Ers y 1950au fe'i rhennir
yn ddwy wladwriaeth, sef Gweriniaeth De Corea a Gweriniaeth Pobl Democrataidd
Corea. Gwlad Gomiwnyddol yw Gogledd Corea a rhwng Mehefin 1950 a Gorffennaf 1953
bu rhyfel rhwng y ddwy wlad fel rhan o'r Rhyfel Oer.

Gyda'r bwriad o ail uno'r wlad o dan ei arweiniaeth ymosododd lluoedd Kim Il
Sung ar y De yn 1950. Dechreuodd Rhyfel Corea gyda goresgyniad Inchon ar 25ain o
Fehefin. Daeth Prydain a'r Unol Daleithiau i mewn yn filwrol ar ochr y De tra
bu'r Gogledd yn mwynhau cefnogaeth yr Undeb Sofietaidd dan Stalin a Gweriniaeth
Pobl Tseina dan Mao Zedong. Arwyddwyd cadoediad rhwng y Gogledd a'r Unol
Daleithiau ar rhan yr CU yn Panmunjeom yn 1953 a chrewyd ffin cadoediad yn ardal
anfilwrol (DMZ - Demilitarised Zone) hyd Lledred 38 rhwng y De a'r Gogledd,
tua'r un lle a'r ffin cyn y rhyfel. Yn dechnegol, mae'r ddwy wlad yn dal mewn
rhyfel.

Mae Gweriniaeth De Corea (prifddinas: Seoul) dan ei harlywydd Lee Myung-bak yn
wlad ddemocrataidd heddiw, ond mae'r Gogledd yn parhau i fod yn wlad Stalinaidd
ar linellau'r hen Undeb Sofietaidd dan ei harweinydd Kim Jong-un a'i lywodraeth
yn Pyongyang.



https://cy.wikipedia.org/wiki/Coran

Y Coran neu'r Qur’ān (Arabeg: القرآن al-qur'ān, yn llythrennol "yr adroddiad";
sy'n cael ei ysgrifennu sawl ffordd, e.e. Qur'an neu Al-Qur'an, Koran yn
Saesneg, Coran yn Gymraeg a Ffrangeg) yw testun sanctaidd canolog Islam. Cred
Mwslimiaid fod y Coran yn llyfr sy'n rhoi arweiniad dwyfol i'r ddynolryw, ac
ystyriant fod y testun (yn yr Arabeg wreiddiol) yn cynrychioli datguddiad dwyfol
olaf Duw (Allah). Yn ôl dysgeidiaeth Islam, cafodd y Coran ei ddatguddio i'r
Proffwyd Muhammad gan yr angel Gabriel yn ysbeidiol dros gyfnod o 23 o
flynyddoedd.

Mae Mwslimiaid yn gweld y Coran fel yr olaf mewn cyfres o negeseuon dwyfol sy'n
cychwyn gyda'r rhai a ddatguddiwyd i Adda, a ystyrir yn broffwyd cyntaf Islam,
ac a barhawyd gyda'r Suhuf-i-Ibrahim (Sgroliau Abraham), y Tawrat (Torah neu ran
gyntaf yr Hen Destament), y Zabur (Llyfr y Salmau), ac yn olaf yr Injil
(Efengyl, sy'n cyfateb i rannau o'r Testament Newydd). Er nad yw'r llyfrau hynny
yn cael eu cynnwys yn y Coran ei hun, caent eu hadnabod ynddo fel testunau o
darddiad dwyfol.

Yn ogystal, mae'r Coran yn cyfeirio at sawl digwyddiad a geir yn yr ysgrythurau
Iddewig a Christnogol, gan ailadrodd yr hanesion mewn ffordd sy'n gwahaniaethu
rhywfaint o'r hyn a geir yn y testunau hynny, a gan grybwyll yn ogystal, yn llai
manwl, ddigwyddiadau eraill ynddynt.

Un gwahaniaeth mawr rhwng y Coran a'r Beibl a'r Torah yw'r ffaith nad ydyw fel
rheol yn cynnig disgrifiadau manwl o ddigwyddiau; ceir y pwyslais i gyd ar
arwyddocâd ysbrydol a moesol digwyddiadau yn hytrach na threfn gronolegol neu
naratifol. Ceir manylion llawnach o lawer am ddigwyddiadau hanesyddol neu
led-hanesyddol yn yr Hadithau gan Muhammad ac yn adroddiadau'r Sahabah
(Cydymdeithion Muhammad).

Mae penillion y Coran, sydd mewn rhyddiaith odledig, yn deillio o'r traddodiad
llafar, a chawsant eu cadw ar gof gan gydymdeithion Muhammad a'u trosglwyddo ar
lafar am genhedlaeth neu ddwy. Yn ôl y traddodiad Sunni, coladwyd y Coran a'i
gofnodi ar femrwn yn amser y Califf Abu Bakr, dan arweiniad Zayd ibn Thabit
Al-Ansari. Cafodd y llawysgrif(au) ei throsglwyddo wedyn ar ôl marwolaeth Abu
Bakr, ond mae'r manylion yn amrywio gyda fersiwn y Shia yn wahanol i fersiwn y
Sunni.

Fel yn achos y Beibl, ceir nifer o argraffiadau o'r Coran mewn sawl iaith, ond
hyd yn hyn ni cheir y testun cyfan yn y Gymraeg. Ceir detholiad a gyhoeddir gan
y Gymuned Fwslim Ahmaddiya ym Mhrydain yn:



https://cy.wikipedia.org/wiki/Ciwait

Gwlad Arabaidd yng ngorllewin Asia a'r Dwyrain Canol ar arfordir Gwlff Persia yw
Gwladwriaeth Ciwait (Arabeg: الكويت‎; hefyd Coweit). Yn swyddogol, ei henw yw
"Talaith Ciwait" (Dawlat al-Kuwayt). Fe'i lleolir rhwng de-orllewin Irac a
gogledd-ddwyrain Sawdi Arabia yng ngorllewin Asia, ar ben eithaf Gwlff Persia.

Mae'r enw'n tarddu o'r Arabeg أكوات ākwāt, كوت kūt, sy'n golygu "Caer a godwyd
ar fin y dŵr". Mae ei harwynebedd yn 17,820 cilometr sgwâr (6,880milltir sgwâr)
ac mae ei phoblogaeth fymryn yn llai na Chymru: 2.8 miliwn.

Enwau eraill ar y rhyfel yw "Rhyfel Irac 1" neu "Operation Desert Storm" a
gafodd ei ymladd gan 34 o genhedloedd yn erbyn Irac rhwng 2 Awst 1990 a 28
Chwefror 1991. Unwyd y gwledydd hyn gan y Cenhedloedd Unedig o dan arweiniad
Unol Daleithiau America. Digwyddodd y rhyfel fel ymateb i ymosodiad Irac ar
Ciwait ar 2 Awst 1990. Ar unwaith digwyddodd dau beth: symudodd yr Unol
daleithiau ei llynges arfog i'r ardal ac yn ail ymatebodd nifer o genhedloedd
gyda sancsiynau economaidd yn erbyn Irac.



https://cy.wikipedia.org/wiki/Car

Cerbyd ar olwynion yw car neu gar modur, a ddefnyddir er mwyn cludo teithwyr neu
nwyddau, ac sy'n cludo ei fodur ei hun, i'w yrru. Mae'r rhan fwyaf o
ddiffiniadau yn nodi fod ceir wedi eu cynllunio i redeg ar ffyrdd yn bennaf, a
bod ganddynt hyd at wyth sedd, pedair olwyn fel rheol, a'u bod wedi'u cynhyrchu
er mwyn cludo pobl yn bennaf yn hytrach na nwyddau. Ond, nid yw hwn yn fanwl
gywir, gan fod mathau eraill o gerbyd hefyd yn cyflawni tasgau tebyg.

Ystyrir y flwyddyn 1886 fel blwyddyn geni'r car modern, pan rhoddodd Karl Benz
batent ar ei Benz Patent-Motorwagen yn yr Almaen. Yn nechrau'r 20c fodd bynnag y
gwelwyd cynnydd aruthrol yn y nifer o geir a gynhyrchwyd. Un o'r rhai cyntaf i
fod yn fforddiadwy ac yn boblogaidd oedd y "Model T", yn 1908, car Americanaidd
a gynhyrchwyd gan y Ford Motor Company. Ac yno, yn Unol Daleithiau America y
gwelwyd y cynnydd mwyaf yn nifer y ceir, gan ddisodli anifeiliaid fel dull o
dynnu troliau a chertiau.

Daw'r gair "car" o'r hen air Brythoneg "Karr" a olygai "cerbyd" fel yn y gair
'cer-byd' ei hun a'r termau 'Car llusg' a 'char rhyfel' sy'n dal i gael eu
defnyddio heddiw.



https://cy.wikipedia.org/wiki/Capel_Celyn

Pentref ger y Bala, Sir Feirionydd yng Nghymru a gafodd ei foddi ym 1965 i greu
cronfa ddŵr (Llyn Celyn) ar gyfer trigolion Lerpwl, Lloegr oedd Capel Celyn. Cyn
ei foddi yr oedd yno gymdeithas ddiwylliedig Gymraeg, gan gynnwys capel, ysgol,
swyddfa bost a deuddeg o ffermydd a thir a oedd yn perthyn i bedair fferm arall;
rhyw 800 erw i gyd a 48 o drigolion.

Ar 20 Rhagfyr 1955, penderfynodd Corfforaeth Dinas Lerpwl greu argae ddŵr yng
Nghwm Tryweryn i gyflenwi dŵr i drigolion Lerpwl. Roedd y prosiect werth £20
miliwn. Roedd y gorfforaeth eisoes wedi gwneud hyn yn y 1880au yn nyffryn
Efyrnwy. Cyflwynodd fesur seneddol (heb drafod gyda'r un awdurdod yng Nghymru)
ar 1 Awst 1957. Yn y bleidlais, ni phleidleisiodd yr un aelod seneddol o Gymru
o'i blaid.

Roedd y mesur yn caniatáu prynu'r tir yn orfodol a chafodd gefnogaeth gref oddi
wrth Henry Brooke, y Gweinidog dros Addysg a Llywodraeth Leol a Gweinidog
Materion Cymreig, Harold Wilson, Bessie Braddock a Barbara Castle. Ffurfiwyd
Pwyllgor Amddiffyn ac ymhlith ei gefnogwyr roedd y Fonesig Megan Lloyd George,
T. I. Ellis, Syr Ifan ab Owen Edwards, Gwynfor Evans a'r aelod seneddol lleol T.
W. Jones.

Arweiniodd Plaid Cymru y gwrthwynebiad i'r cynllun, gyda Gwynfor Evans yn arwain
dirprwyaeth i gyfarfod Corfforaeth Lerpwl gan roi anerchiad grymus. Roedd nifer
o'r genhedlaeth ifanc yn siomedig serch hynny nad oedd unrhyw weithredu
uniongyrchol wedi bod ganddynt. Oherwydd eu diffyg asgwrn cefn yn hyn o beth yr
ymneilltuodd nifer o'u haelodau ifanc oddi wrthi gan sefydlu (yn ddiweddarach)
fudiad newydd, sef Cymdeithas yr Iaith Gymraeg.

Cafwyd tair ymgais i ddifrodi offer oedd yn cael eu defnyddio i adeiladu'r
argae, ym 1962 ac ym 1963, a charcharwyd Emyr Llywelyn, John Albert Jones ac
Owain Williams.

Roedd dechrau 1963 yn gyfnod o dywydd caled o eira a rhew gyda'r ffyrdd yn anodd
iawn i'w tramwy. Roedd y gwaith o adeiladu'r argae yn ei anterth. Roedd y
cynllun gwreiddiol i ymosod ar y gwaith yn un uchelgeisiol iawn, ond fe
newidiodd pethau pan ymunodd Emyr Llywelyn â'r cynllun. Roedd e am i'r weithred
fod yn un symbolaidd i'w gweld fel gweithred wlatgarol yn hytrach nag un
derfysgol.

I lawer o Gymry gwladgarol daeth boddi Capel Celyn a Chwm Tryweryn yn symbol o'r
bygythiad i barhad yr iaith Gymraeg ei hun fel iaith gymunedol fyw, yn enwedig
yn y 1980au wrth i'r nifer o bentrefi Cymraeg eu hiaith fynd yn sylweddol lai
diolch i ymfudo i gael gwaith gan Gymry ifainc a mewnfudo gan bobl o'r tu allan
i Gymru, gan amlaf yn Saeson di-Gymraeg. Mynegir hyn gan y prifardd Gerallt
Lloyd Owen yn ei gerdd adnabyddus Tryweryn, a gyhoeddwyd yn y gyfrol Cilmeri a
cherddi eraill yn 1991 ond a gyfansoddwyd yn y 1980au. Dyma'r pennill agoriadol:

Yn 2005, 50 mlynedd wedi i'r argae gael ei chwblhau, cafwyd ymddiheuriad
swyddogol gan Gyngor Lerpwl, i drigolion y pentref a'r ardal, a Chymru gyfan, am
foddi'r pentref. Hefyd yn 2006, ailbeintwyd y slogan enwog Cofiwch Dryweryn wedi
iddo gael ei ddifrodi gan graffiti.



https://cy.wikipedia.org/wiki/CERN

Cyfundrefn ar gyfer ymchwil niwclear ar raddfa atomig ac is-atomig yw'r
Cyfundrefn Ewropeaidd dros Ymchwil Niwclear (Ffrangeg: Organisation Européenne
pour la Recherche Nucléaire - yn gynt Conseil Européen pour la Recherche
Nucléaire), a adnabyddir fel CERN (sef: /ˈsɝːn/ (IPA: [sɛʀn]) yn Ffrangeg).

CERN yw labordy ffiseg gronynnau (Saesneg: particle physics laboratory) mwya'r
byd ac mae'n cynnwys cyflymydd gronynnau mwyaf pwerus y byd sydd wedi ei leoli
yn yr ardal rhwng y mynyddoedd Jura a'r Alpau yn y Swistir yn agos i ffin
Ffrainc. Mae dros 2,600 o staff llawn-amser a 7,931 o wyddonwyr yn gweithio ar y
prosiect. Mae dros 20 o wledydd Ewrop (gweler y map); yn cynnwys 580 prifysgol
yn cyfrannu i'r prosiect.

Yn swyddogol, nid yw safleoedd CERN yn dod o dan oruchwyliaeth naill ai'r
Swistir na Ffrainc. Cyfrannodd aeloda'r gyfundrefn (yn y flwyddyn 2008) dros 664
miliwn Ewro i'r gwaith.

Prif bwrpas CERN yw darparu cyflymyddion gronynnau ac yr isadeiledd sydd angen
ar gyfer ffiseg egni uchel. Lleolir y Gwrthdrawydd hadronnau mawr yno.

Ar 29 Medi 1954 daeth 11 gwlad gorllewin Ewrop at ei gilydd i arwyddo cytundeb a
oedd yn eu clymu i'r prosiect hwn. Yn 1954 newidiwyd enw'r mudiad i Organisation
Européenne pour la Recherche Nucléaire ond penderfynwyd cadw'r hen acronym CERN.

Yn fuan wedi ei sefydlu, datblygodd y gwaith i fod yn fwy nac ymchwil i mewn i'r
niwclews atomig, gan ymestyn i ynni-uwch, maes ffiseg sydd yn ymwneud â'r
rhyngweithio rhwng gronynnau is-atomig ac felly, cyfeirir at CERN yn aml fel:
European laboratory for particle physics (Laboratoire européen pour la physique
des particules).

Yn 1984 cyflwynwyd y Wobr Nobel ffiseg i Carlo Rubbia a Simon van der Meer am eu
gwaith yn paratoi'r ffordd i ddarganfod bosonau W a Z.

Yn 1992 aeth y Wobr Nobel ffiseg i'r ymchwilydd Georges Charpak o CERN am ei
"ddarganfyddiad ac am ddatblygu synwyryddion cnewyllol."

Dechreuodd y we fyd-eang yma yn CERN mewn prosiect o'r enw ENQUIRE, a sefydlwyd
gan Sir Tim Berners-Lee a Robert Cailliau yn 1989. Roedd y prosiect yn ymwneud â
thestun, neu uwch-destun a oedd yn cysylltu â'i gilydd. Ei bwrpas wrth gwrs oedd
cysylltu'r holl wyddonwyr byd-eang oedd yn gweithio gyda'i gilydd. Ar 30 Ebrill
1993, cyhoeddodd CERN fod y We Fyd-eang (neu www) am ddim i bawb. Mae copi o'u
gwefan gynharaf hefyd i'w weld. I roi hyn mewn cyd-destun, yn 1996 y lansiwyd y
wefan Gymraeg cynhwysfawr gyntaf.

Cyn y gwaith hwn ar y we, roedd CERN eisoes wedi bod yn flaenllaw iawn yn
datblygu'r rhyngrwyd gan gychwyn ar ddechrau'r 1980au.



https://cy.wikipedia.org/wiki/Bywyd

Bywyd yw'r hyn sy'n galluogi organeb fyw i gymhwyso deunydd heb fywyd o'i
hamgylchedd a'i ddefnyddio i dyfu mewn maint a chymhlethder, i adnewyddu ei
deunydd biolegol ei hun ac i atgynhyrchu organebau eraill annibynnol sydd hefyd
yn meddu ar nodweddion bywyd.

Credir fod bywyd ar y Ddaear wedi dechrau tua 4,500,000,000 o flynyddoedd yn ôl
(mae amcangyfrifon mwy ceidwadol yn ei dyddio i o gwmpas 3,000 miliwn o
flynyddoedd yn ôl). Y pryd hynny roedd yr awyr wedi'i chyfansoddi o nwyon
methan, hydrogen, amonia a stêm dŵr. Credir i organebau moleciwlaidd syml gael
eu ffurfio mewn canlyniad i'r grym a ollyngid gan belydrau'r haul, mellt a
ffrwydriadau llosgfynyddoedd. Organebau ungellog oeddynt.

Mae'n dra thebygol mai yn y môr y datblygodd yr organebau cyntefig hyn i gynnwys
enseimau (enzymes) a datblygu'n organebau amlgellog a gynhyrchai RNA a DNA. Gyda
threigliad maith iawn amser - tua 1,500,000,000 neu ragor o flynyddoedd -
arweiniodd hyn at y planhigion cyntefig cyntaf oedd yn gallu dal grym y goleuni
a datblygu ffotosynthesis.

Y canlyniad oedd i ocsigen gael ei rhyddhau i'r awyr ar raddfa cynyddol, proses
a ddechreuodd tua 2,000 miliwn o flynyddoedd yn ôl. Erbyn tua 400 miliwn roedd
yr haen oson yn yr awyrgylch yn ddigon trwchus i gysgodi'r tir rhag ymbelydredd
uwchfioled gan ei gwneud yn haws o lawer i blanhigion mwy cymhleth a'r
anifeiliad cyntefig cyntaf oroesi. Daeth y rhan fwyaf o bethau byw i ddefnyddio
anadlu aerobig a dechreuodd bywyd amlhau ar wyneb y ddaear.

Saith priodoledd bywyd yw symud, ysgarthu, anadlu, teimlo, atgenhedlu, tyfu ac
ymborthi.



https://cy.wikipedia.org/wiki/Brwydr_Gettysburg

Un o frwydrau pwysicaf Rhyfel Cartref America oedd Brwydr Gettysburg. Ymladdwyd
y frwydr rhwng 1 Gorffennaf a 3 Gorffennaf 1863, gerllaw tref Gettysburg,
Pennsylvania, rhwng byddin yr Undeb dan George Gordon Meade a byddin y De dan
Robert E. Lee. Ystyrir buddugoliaeth y Gogledd yn drobwynt yn hanes y rhyfel.

Wedi ei fuddugoliaeth ym Mrwydr Chancellorsville ym mis Mai 1863, arweiniodd Lee
ei fyddin tua'r gogledd, gan obeithio medru gorfodi'r Gogledd i roi'r gorau i'r
rhyfel. Dri diwrnod cyn y frwydr, roedd yr Arlywydd Abraham Lincoln wedi
diswyddo'r cadfridog Joseph Hooker, a rhoi arweiniad byddin y Gogledd i Meade.

Dechreuodd yr ymladd ar 1 Gorffennaf, ac wedi ymladd ffyrnig o amgylch tref
Gettysburg, gorfodwyd lluoedd y Gogledd i encilio i fryniau ychydig i'r de o'r
dref. Ar yr ail ddiwrnod, ymosododd Lee ar adain chwith ac adain dde byddin
Meade, ond llwyddodd milwyr yr Undeb i'w gwrthsefyll. Ar y trydydd diwrnod,
ymosododd Lee eto. Y digwyddiad pwysicaf oedd ymosodiad gan 12,500 o filwyr y De
a adwaenir fel Ymosodiad Pickett, yn erbyn canol byddin yr Undeb. Bu raid i
filwyr Pickett encilio gyda cholledion trwm, a'r noson honno. arweiniodd Lee yn
fyddin yn ôl tua Virginia.

Ym mrwydr Gettysburg y cafwyd colledion trymaf y Rhyfel Caretref, gyda rhwng
46,000 a 51,000 wedi eu lladd neu eu clwyfo. Ym mis Tachwedd, cysegrwyd mynwent
yn Gettysburg i ail-gladdu'r meirwon o'r fwydr, ac ar yr achlysur yma y
traddododd Abraham Lincoln Anerchiad Gettysburg.



https://cy.wikipedia.org/wiki/Bron

Cyfeiria'r gair bron at ran uchaf blaen corff anifail, pobl yn enwedig. Mae
bronnau mamaliaid benywaidd yn cynnwys chwarennau llaeth, sy'n cynhyrchu lefrith
a ddefnyddir i fwydo babanod. Yr enw ar y rhan blaen, yw teth, y rhan y mae
baban yn ei sugno. Canolbwyntia'r erthygl hon ar fronnau benywod dynol yn
bennaf.

Dwy fron sydd gan ddynes. Gorchuddir y bronnau gan groen. Mae teth ar bob un, a
amgylchynir gan areola. Amrywia lliw yr areola o binc i frown tywyll, a lleolir
sawl cwarren sebwm ynddi. Y chwarrenau llaeth mwyaf sy'n cynhyrchu llefrith.
Fe'u dosbarthir trwy'r fron, gyda dau draean o'u meinwëoedd o fewn 30 mm o
waelod y diden. Maent yn diferu i'r diden trwy nifer (rhwng 4 a 18) o
ddwythellau llaeth, ac mae agoriad unigol gan bob un. Ffurfia'r dwythellau
rhwydwaith dyrys.

Meinwe cyswllt, meinwe floneg, a gewynnau Cooper sy'n ffurfio gweddill y fron.
Mae'r gymhareb o chwarrennau i feinwëoedd bloneg yn newid o 1:1 mewn benywod nad
ydynt yn llaetha, i 2:1 mewn benywod sydd yn llaetha.

Eistedda'r bronnau dros y cyhyr pectoralis major, ac estynant o lefel yr ail i'r
chweched asen fel arfer.

Mewn benywod a dynion, mae yna grynodiad uchel o rydweli a nerfau yn y didenau,
ac fe all y didennau cael codiad oherwydd symbyliad rhywiol.

Swyddogaeth chwarren laeth y bronnau yw cynhyrchu llefrith i feithrin babanod,
sy'n mynd allan trwy'r didenau yn ystod llaetha. O ran siap y fron dynol, mae'n
bosib iddynt esblygu felly er mwyn atal i fabanod fygu wrth fwydo: gan nad yw ên
babanod dynol yn ymwthio allan fel y mae mewn primasiaid eraill, gallasai faban
fygu tra'n bwydo o fynwes wastad. Yn ôl y ddamcaniaeth hon, wrth i'r ên
esblygu'n llai, fe esblygodd y bronnau'n fwy.

Mae iddynt swyddogaeth arall, sef ennyn cynnwrf rhywiol mewn person; maent hefyd
yn sensitif i gyffyrddiad gan berson arall, ac yn rhan bwysig o'r arweiniad i
gyfathrach rhywiol.

Yn y diwylliannau hynny sy'n eu gweld fel organau rhywiol, mae eu dangos yn
gyhoeddus yn dabŵ, eithr mewn rhai gwledydd ni fu erioed unrhyw beth o'i le yn
eu dangos yn gyhoeddus.

Mae brwydr ar droed led-led y byd dros hawliau merched, ac fel rhan o'r frwydr
honno, mae rhai (e.e. y 'topfree equality movement' yn yr Unol Daleithiau a
Chanada) yn dadlau y dylai merched allu dangos eu bronau'n gyhoeddus. Drwy
Ewrop, yn gyffredinol, a llawer o wledydd eraill, caniateir i ferch ddangos ei
bronnau'n gyhoeddus ar draeth, ond nid yng nghanol tref.

Nid yw maint bronnau'n newid hyd nes bod merch yn ei harddegau, mewn cyfnod a
elwir y glasoed, pan fo'r hormon estrogen yn dechrau llifo drwy'r corff. Ar
adegau prin aiwn, gall lifo drwy fachgen hefyd gan greu bronnau, cyflwr (clwyf
mewn gwirionedd) a elwir yn gynecomastia. Fel arfer, mae bron chwith y ferch
ychydig yn fwy na'r un ar y dde. Yn y cyfnod cynnar hwn o lencyndod, mae'r
dwythell yn troi ar i fyny.

Ar adegau prin, gall y bronnau mewn merched yn eu harddegau dyfu yn ormodol,
cyflwr hypertrophy yw hwn; ar adegau eraill mae un fron yn tyfu a'r llall yn
peidio a thyfu; dro arall nid oes yr un yn tyfu: (hypoplasia) yw'r clefyd hwn.

Mae bronnau merched yn newid eu siap drwy gydol eu hoes, nid yn unig yn ystod eu
harddegau. Gall newid yn sylweddol pan fo merch yn feichiog ac yn ystod y
misglwyf. A phan fo'r estrogen yn lleihau yn ystod y darfyddiad (menopause),
mae'r bronnau'n lleihau cryn dipyn.



https://cy.wikipedia.org/wiki/Bitcoin

Mae Bitcoin yn system talu a ddyfeisiwyd gan Satoshi Nakamoto a gyhoeddwyd yn
2008 a'i lansio fel meddalwedd côd agored yn 2009. Nid oes gan Bitcoin arian
papur neu ddarnau metal. Mae'r system yn gweithio'n uniongyrchol o gyfrifiadur
neu ffôn symudol un defnyddiwr i ddefnyddiwr arall. Y term am y fath yma o
drosglwyddo uniongyrchol yw 'P2P' - 'cymar i gymar' (Saesneg: Peer-to-Peer) a
gysylltir yn bennaf a throsglwyddo ffeiliau cerddoriaeth a ffilm, heb dâl.

Dywedir mai Bitcoin oedd yr arian digidol neu 'cryptocurrency' cyntaf gyda nifer
o systemau tebyg wedi'u datblygu'n ddiweddarach, er enghraifft: Ripple,
Litecoin, Peercoin.

Gellir gwario Bitcoins heb fanc neu ffi ac nid oes raid datgelu enw personol
cywir. Fe'u cedwir mewn 'waled ddigidol' a all fod ar gyfrifiadur, ffôn symudol
neu 'yn y cwmwl' (wedi storio ar system ar-lein). Mae'r waled ddigidol hon yn
fath o gyfrif banc ac mae'r taliadau'n trosglwyddo o waled i waled. Ar yr ochr
negyddol, gall y waled gael ei hacio neu ei difetha gan feirws ac mae modd dileu
Bitcoin trwy gamgymheiriad. Tra bod pob trosglwyddiad yn cael ei gofrestri'n
gyhoeddus, nid oes yn rhaid rhoi enw personol cywir, dim ond enw'r waled.
Dywedir bod y system yn aml yn cael ei defnyddio ar gyfer prynu cyffuriau neu
daliadau anghyfreithlon eraill.

Ar 7 Hydref 2014, cyhoeddwyd cynllun gan Sefydliad Bitcoin Foundation eu bwriad
o wneud cais am safon arian cyfred ISO 4217 ar gyfer bitcoin, a soniwyd am yr
ymgeiswyr BTC a XBT.



https://cy.wikipedia.org/wiki/Bioleg

Bywydeg (neu 'fioleg') - yw'r maes gwyddonol sy'n astudio bywyd. Mae'n delio â
nodweddion, dosbarthiad, ac ymddygiad organebau, sut mae rhywogaethau'n dod i
fodolaeth, a'r berthynas sydd ganddynt a'i gilydd ac efo'r amgylchedd.

Botaneg yw'r astudiaeth o blanhigion, Sŵoleg yw'r astudiaeth oanifeiliaid ac
Anthropoleg yw'r adran o fioleg sy'n astudio bodau dynol.

Ar raddfa moleciwlaidd, astudir bywyd o fewn y pynciau: bioleg foleciwlaidd,
biocemeg a geneteg foleciwlaidd.

Ar raddfeydd amlgellog, daw'r dosbarthiadau canlynol: ffisioleg, anatomeg a
histoleg.

Mae bioleg ddatblygiadol yn astudio bywyd ar lefel datblygiad organeb unigol sef
ontogenesis.

Yn symud i fyny'r raddfa i fwy nag un organeb, mae: geneteg sef yr astudiaeth o
sut mae etifeddeg yn gweithio rhwng rhiant ac epil.

Mae etholeg yn astudio ymddygiad grŵp mwy nag un unigolyn a geneteg poblogaeth
yn edrych ar yr holl boblogaeth. Mae systemateg yn astudio'r raddfa
aml-rhywogaeth o linachau.

Astudir poblogaethau cyd-ddibynnol a'u cynefinoedd dan yr enwau: ecoleg a bioleg
esblygiadol.

Maes dyfaliadol newydd yw: estronfioleg, sy'n archwilio i'r tebygolrwydd o fywyd
y tu hwnt i'r Ddaear.

Gelwir y system dosbarthiad dominyddol yn 'Tacsonomeg Linnaeus', sy'n cynnwys
rhenciau ac enwau deuenwol. Caiff sut enwir organebau ei reoli gan gytundebau
rhyngwladol megis Cod Ryngwladol Cyfundrefn Enwau Botanegol (ICBN), Cod
Ryngwladol Cyfundrefn Enwau Sŵolegol (ICON), a Chod Ryngwladol Cyfundrefn Enwau
Bacteria (ICNB). Trwy ddosbarthiad biolegol gallwn weld sut mae anifeiliaid wedi
esblygu ac addasu i'w cynefinoedd.

Defnyddiwyd y term (neu derm tebyg) am y tro cyntaf gan ddau wyddonydd: Karl
Friedrich Burdach (1800) a Gottfried Reinhold Treviranus (Biologie oder
Philosophie der lebenden Natur, 1802), ac yn annibynol tua'r un adeg gan
Jean-Baptiste Lamarck (Hydrogéologie, 1802).

Tarddiad y pwnc (a sefydlwyd yn y 19eg ganrif, mewn gwirionedd, oedd meddygaeth
traddodiadol a'r astudiaeth o natur sy'n tarddu o Galen ac Aristotle a addaswyd
wedyn gan ffisegwyr Mwslemaidd megis al-Jahiz ac Avenzoar. Yn ystod yr Oes Aur
Ewropeaidd y ddau gymhelliad mwyaf oedd y chwant am wybodaeth a'r
darganfyddiadau mawr ym maes anifeiliaid gwahanol, prin a ffosiliau gan eu
dosbarthu mewn modd rhesymegol.



https://cy.wikipedia.org/wiki/Barack_Obama

Barack Hussein Obama II oedd 44ain Arlywydd yr Unol Daleithiau. Mae'n aelod o'r
blaid Ddemocraidd. Yr oedd Obama yn Seneddwr Illinois o 2004 hyd 2008. Cafodd ei
ethol yn etholiad arlywyddol Tachwedd 2008 yn erbyn John McCain. Yr oedd Oprah
Winfrey a Ted Kennedy yn ei gefnogi. Ar 6 Tachwedd 2012 trechodd y Gweriniaethwr
Mitt Romney a siacrhaodd ail dymor fel Arlywydd.

Ef ydy'r Americanwr Affricanaidd cyntaf i gael ei ethol yn Arlywydd yr Unol
Daleithiau. Graddiodd ym Mhrifysgol Columbia a Phrifysgol y Gyfraith, Harvard.
Ar ôl cyhoeddi ei fod am sefyll am yr arlywyddiaeth yn Chwefror 2007, cyhoeddodd
hefyd ei ddymuniad i weld milwyr ei wlad yn tynnu allan o Irac a chau .

Ganwyd Obama ar 4 Awst 1961 yn Honolulu, Hawaii; yn fab i Barack Obama, Senior,
aelod o grŵp ethnig y Luo o Nyang’oma Kogelo yn Cenia ac Ann Dunham, Americanes
croen wyn o Wichita, Kansas. Cyfarfu ei rieni tra roeddent ym Mhrifysgol Hawaii.
Gwahanodd y ddau pan oedd Obama yn ddwy oed. Dychwelodd tad Obama i Affrica, lle
bu farw mewn damwain car yn 1982. Ailbriododd ei fam gyda dyn o'r enw Lolo
Setoro, a symudodd y teulu i'w wlad enedigol ef, sef Indonesia, yn 1967. Yno, yn
Jakarta, yr aeth Obama i'r ysgol gynradd nes iddo droi'n ddeg oed. Dychwelodd yr
adeg hynny i Honolulu i fyw gyda'i daid a'i nain er mwyn mynychu Ysgol Punahou,
gadawodd yr ysgol uwchradd honno yn 1979. Bu farw ei fam o gancr yn 1995. Aeth
i'r 'Occidental College' yn Los Angeles am ddwy flynedd ac yna i Brifysgol
Columbia.

Gweithiodd yn Efrog Newydd a Chicago am rai blynyddoedd. Dychwelodd i Cenia, am
gyfnod o bum wythnos yn 1988, i weld rhai o'i berthnasau. Hefyd:

Mae cael cefnogaeth y lobi Seionaidd dylanwadol AIPAC yn hanfodol i ymgeiswyr am
arlywyddiaeth yr Unol Daleithiau. Traddododd Obama araith yng Nghynhadledd
Flynyddol AIPAC 2008. Yn ogystal ag addo cefnogi Israel, fel sy'n arferol gan
wleidyddion UDA, datganodd fod Jeriwsalem yn "brifddinas Israel am byth", gan
fynd yn erbyn un o brif hawliau'r Palesteiniaid sef bod Dwyrain Jeriwsalem a
Mosg Al-Aqsa yn perthyn iddyn nhw. Datganodd: "Our alliance is based on shared
interests and shared values. Those who threaten Israel threaten us. And I will
bring to the Whitehouse an unshakeable commitment to Israel's security... I will
ensure that Israel can defend itself from any threat - from Gaza to Tehran."

Yn ei ddatganiadau polisi ar y cyd â Joe Biden ar gyfer yr etholiad, gwnaeth
Obama dri phwynt am ei bolisi tuag at Israel:

Cafodd Obama ei feirniadu'n hallt gan sylwebwyr yn y Dwyrain Canol a'r byd
Islamaidd am beidio â dweud dim am ddioddefiant y Palesteiniaid yn Gaza. Yn ei
araith agoriadol fel Arlywydd ar yr 20fed o Ionawr 2009, ni chyfeiriodd at y
sefyllfa yn Gaza o gwbl.



https://cy.wikipedia.org/wiki/Bangor

Dinas a chymuned yw Bangor yng Ngwynedd, gogledd-orllewin Cymru; Cyfeirnod OS:
SH 58179 72393. Mae ganddi boblogaeth o tua 15,000 (neu tua 21,735 gan gynnwys
ei chyrion). Mae Prifysgol Bangor ac Eglwys Gadeiriol Bangor yn y ddinas. Bangor
yw canolfan Esgobaeth Bangor a sedd Esgob Bangor. Yr enw llawn tan yn ddiweddar
oedd 'Bangor Fawr yn Arfon'.

Mae rhannau hynaf Bangor yn gorwedd yn nyffryn Afon Adda, sy'n wastadedd cyfyng
rhwng dwy res o fryniau a red o'r gorllewin i'r dwyrain. Mae'r dyffryn yn agored
i'r môr yn y dwyrain ar y bae bychan mewn braich agored o Afon Menai. Uwchlaw'r
eglwys gadeiriol mae'r Stryd Fawr hir, gul, tra bod prif adeiladau'r coleg yn
coronni'r bryn i'r gogledd. I'r de o'r ddinas mae bryn coediog, serth Mynydd
Bangor yn codi i 300 troedfedd. I'r gorllewin rhed Ffordd Caernarfon allan o'r
ddinas dan y bont reilffordd ar hyd dyffryn Afon Adda; yma mae Ysbyty Gwynedd,
nifer o stadau tai a datblygiadau siopa newydd gan gynnwys archfarchnadoedd
mawrion.

Rhwng Bangor ac Ynys Môn, mae dwy bont: Pont Y Borth a Phont Britannia. Mae Pont
Britannia yn fawr, gyda dwy lefel ar ben ei gilydd, ar y lefel uchaf mae ffordd
geir, ac ar y lefel isaf mae rheilffordd. Adeiladwyd Pont y Borth gan Telford;
hon oedd bont grog fwya'r byd ar un cyfnod ac mae'n gul, oherwydd ei hoed, a
does dim caniatâd pasio arno.

Yn ôl traddodiad sefydlodd Deiniol Sant fynachlog (clas) ar lannau Afon Adda yn
y 6g. Mae enw'r dref yn dod o'r gair bangor, sef "clawdd plethiedig" neu'r tir a
amgeir ganddo (llan). Cafodd Deiniol ei gysegru'n esgob cyntaf Bangor gan Dyfrig
Sant (Dubricius).

Ymddengys fod y fynachlog a'r hen eglwys gadeiriol wedi parhau i sefyll hyd 1071
nes iddynt gael eu llosgi gan y Normaniaid. Ailadeiladwyd yr eglwys gadeiriol
tua 1102 dan nawdd Gruffudd ap Cynan, Brenin Gwynedd, ond iddi gael ei dinistrio
unwaith yn rhagor gan luoedd y brenin John o Loegr yn 1210 pan ymosododd ar
Wynedd. Claddwyd Gruffudd ap Cynan a'i ŵyr Owain Gwynedd yn y gadeirlan. Fe'i
adeiladwyd o'r newydd bron yn y 13g.

Yn y 13g, sefydlwyd mynachlog fymryn i'r gogledd o'r hen dref gan Urdd y
Dominiciaid. Ym 1557, sefydlwyd ysgol rad, sef Ysgol Friars ar y safle hwnnw.
Mae'r ysgol yn parhau i fodoli, er ei bod wedi symud safle sawl gwaith.

Yn raddol tyfodd tref fechan o gwmpas yr eglwys gadeiriol ond nid oedd yn llawer
mwy na phentref tan ddiwedd y 18g pan agorwyd chwareli llechi Penrhyn ac
adeiladwyd porthfa newydd yn Abercegin, fymryn i'r gogledd-ddwyrain o'r ddinas.
Gydag agoriad ffordd newydd Thomas Telford (yr A5 heddiw) ac wedyn Pont y Borth
yn 1826 daeth Bangor yn ganolfan cludiant o bwys a datblygodd yn gyflym.
Cyrhaeddodd y rheilffordd yn 1848. Yn 1883 rhoddwyd siartr bwrdeistref i'r
ddinas ac yn 1885 adnabuwyd Coleg Prifysgol Gogledd Cymru â siartr brifysgol.

Yn yr 1960au sefydlwyd yma'r gell gyntaf o Cymdeithas yr Iaith a arweiniodd y
ffordd i weddill Cymru drwy greu ymgyrchoedd newydd dros y Gymraeg megis y
frwydr dros Ysgol Uwchradd Gymraeg ym Mangor; yma hefyd yr argraffwyd copiau
cyntaf o Dafod y Ddraig.

Mae tîm y dref yn un o'r hynaf yng Nghymru gan iddo gael ei sefydlu yn 1876. Tan
y 2000'au arferid chwarae ar gae "Ffarar Road".

Mae gan Fangor y pier ail hiraf yng Nghymru (y nawfed hiraf yng ngwledydd
Prydain), sy'n ymestyn 1,500 troedfedd (472 medr) i Afon Menai. Fe'i lleolir tua
hanner milltir i'r gogledd-ddwyrain o'r ddinas ei hun, yn ymyl Y Garth, sy'n
rhoi ei enw iddo'n swyddogol er mai fel Pier Bangor y mae'n cael ei adnabod gan
bawb bron. Bu bron iddo gael ei ddymchwel yn 1974 oherwydd ei gyflwr ar y pryd.
Ond gwrthwynebwyd y cynllun gan bobl leol ac erbyn hyn mae'r pier wedi cael ei
drwsio (rhwng 1982 a 1988) ac yn adeilad rhestredig Graddfa II.

Ar ochr ddwyreiniol y ddinas ar lan Afon Menai mae porthladd bychan Porth
Penrhyn, oedd o bwysigrwydd mawr yn y 19g fel porthladd i allforio llechi o
Chwarel y Penrhyn.

Yr ymgyrch dros ysgol uwchradd Gymraeg i Fangor (a Llandudno) oedd ymgyrch
gyntaf Cymdeithas yr Iaith Gymraeg (1963); cangen Bangor oedd y gyntaf drwy
Gymru.

Cynhaliwyd Eisteddfod Genedlaethol ym Mangor ym 1890, 1902, 1915, 1931 a 1971.
Am wybodaeth bellach gweler:

Mae gan Bangor orsaf ar Reilffordd Arfordir Gogledd Cymru sy'n ei chysylltu â
Chaergybi a Chaer. Yn ogystal, Bangor yw prif echel rhwydwaith bysus y rhan yma
o Wynedd, gyda gwasanaethau niferus i bentrefi lleol a lleoedd eraill. Mae
gwasanaeth cyflym y Traws Cambria yn cysylltu Bangor a Chaerdydd trwy
Aberystwyth.



https://cy.wikipedia.org/wiki/Awyren

Cerbyd neu beiriant sy'n medru hedfan gan ddefnyddio'r awyr i'w chynnal ei hun
yw awyren. Yn aml defnyddir y gair yn yr ystyr awyren drymach nag aer, ag iddi
adenydd sefydlog, ac yn benodol eroplen, ond yn wir gall "awyren" gyfeirio at
unrhyw beiriant hedfan gan gynnwys awyrennau ysgafnach nag aer megis balŵn. Nid
yw roced, ar y llaw arall, yn cael ei chynnal gan yr awyr o'i chwmpas ac felly,
nid yw'n awyren.

Awyrennu yw'r maes sy'n ymwneud â chludiant hedfan a'r diwydiant awyrennau, ac
awyrenneg yw astudiaeth, dyluniad a gwneuthuriaid awyrennau.

Rhaid i awyren sy'n drymach na'r aer o'i chwmpas fedru gwthio'r aer tuag i lawr,
gan gynhyrchu adwaith sy'n gwthio'r awyren ei hun tuag i fyny. Mae'n hanfodol
hefyd fod siâp yr awyren, o ran aerodynameg yn gywir i leihau ffrithiant. Y
dulliau arferol o wthio'r aer tuag i lawr yw un ai adenydd sefydlog, sy'n cadw'r
awyren yn yr awyr oherwydd ei bod yn symud ymlaen, neu "adenydd" sy'n troi yn eu
hunfan, megis ar hofrennydd.

Y ddwy ddamwain awyren waethaf yng Nghymru ydyw Tresigin a Chwm Carno. Mae'r
tirwedd - mynyddoedd uchel - yn golygu cymylau isel, ac mae hyn wedi achosi
llawer o fân ddamweiniau. Ymhlith damweiniau cyfnod yr Ail Ryfel Byd, un o'r
gwaethaf oedd honno ger Abermaw, ar 8 Mehgefin 1945 pan syrthiodd B-17 Fortress
Americanaidd gan ladd 20 o filwyr. Cafwyd damwain hefyd yn 1953 yn Wrecsam ar 8
Ionawr 1953 pan disgynnodd Boeing Washington (awyren fomio) gan ladd 10 criw o
ddeg.



https://cy.wikipedia.org/wiki/Anffyddiaeth

Anffyddiaeth yw, mewn ystyr eang, gwrthod y gred mewn bodolaeth Duw, duwiau, neu
dduwiesau. Mewn ystyr culach, safbwynt anffyddiaeth ydy nad oes dim duw neu
dduwies. Yn y bôn, anffyddiaeth yw'r absenoldeb o gredu mewn bodolaeth unrhyw
dduwdod. Cyferbynnir anffyddiaeth â theistiaeth, sy'n honni bod un duwdod o
leiaf sy'n bodoli.

Daw'r term gwreiddiol o'r gair Groeg "ἄθεος" (atheos), sy'n golygu "heb dduw".
Rhoddwyd yr enw hwn ar bobl, ynghyd â chynodiad negyddol, oedd yn gwrthod y
duwiau a addolwyd gan y gymdeithas/gymuned leol. Wrth i rydd-feddyliaeth
ledaenu, ynghyd ag amheuaeth wyddonol a chynnydd dilynol mewn beirniadu crefydd,
culhaodd defnydd o'r gair yn ei ystyr. Dechreuodd bobl i adnabod eu hunain yn
"anffyddwyr" yn ystod y 18eg ganrif.

Fel arfer, mae anffyddwyr yn amheus o honiadau goruwchnaturiol, gan ddyfynnu
diffyg tystiolaeth empirig. Mae anffyddwyr wedi cynnig llawer o resymau am
beidio â chredu mewn unrhyw dduw neu dduwies, sy'n cynnwys y problem o ddrwg, y
ddadl o ddatguddiadau anghyson, a'r ddadl o anghrefydd. Mae ymresymiadau ar
gyfer anffyddiaeth yn cynnwys y rhai athronyddol, cymdeithasol, a hanesyddol. Er
bod ambell i anffyddiwr wedi mabwysiadu athroniaethau seciwlar, nid oes un
ideoleg neu set o ymddygiadau a gânt eu gorfodi ar anffyddwyr.

Er bod Bwdhaeth yn ei ffurf glasurol yn grefydd heb dduw fel y cyfryw, mae e'n
cael ei ystyried gan rai fel math o agnosticiaeth. Fe fydd yr anffyddiwr arferol
yn prin gredu mewn unrhyw beth ysbrydol neu oruwchnaturiol. Er hynny, fe fydd
rhai, yn enwedig ymhlith yr Hindŵiaid a'r Mwslimiaid, yn ystyried Bwdhaeth yn
ffurf ar anffyddiaeth.

Safbwynt anffyddiwr yw, bod y cyfanfyd yn esboniadwy mewn termau naturyddol a
gwyddonol, a bod Duw neu duwiau yn amhosibl.

Mae’r anffyddiwr yn gweld crefydd fel dim ond ofergoeliaeth, ac felly yn dueddol
i fod yn oddefgar at bob crefydd heb ragfarn. Ar y llaw arall, fe fydd yr
anffyddiwr yn casáu'r math o ffwndamentaliaeth sy'n dilyn ar ffugwyddoniaeth neu
wrthddeallaeth, a hefyd yn brawychu dros y rhai sy’n rhyfela a lladd yn enw eu
duwiau. Mae'r rhan fwyaf o anffyddwyr yn ddyneiddwyr hefyd.



https://cy.wikipedia.org/wiki/Amgylchedd

Mae'r term amgylchedd yn cyfeirio at y pethau byw a difywyd i gyd sy'n bodoli yn
naturiol ar y ddaear neu ar ran ohoni (e.e. yr amgylchedd naturiol mewn gwlad).
Mae'r term yn cynnwys dwy gydran allweddol:

Gellir cyferbynnu'r amgylchedd naturiol â'r amgylchedd adeiledig, sy'n cynnwys
yr ardaloedd a chydrannau y dylanwadir yn drwm arnynt gan fodau dynol. Ystyrir
ardal ddaearyddol i fod yn amgylchedd naturiol os ydy'r effaith ddynol wedi ei
chadw dan lefel gyfyngedig. Mae'r lefel hon yn dibynnu ar y cyd-destun penodol,
felly mae'n newid yn ôl yr ardal a'r cyd-destun. Y term anial, ar y llaw arall,
sy'n cyfeirio at ardaloedd sydd heb ymyriad gan fodau dynol o gwbl (neu sydd ag
ychydig iawn o ymyriad).

Yn ystod y blynyddoedd dwethaf, mae gwyddonwyr wedi taflu golau ar rai materion
amgylcheddol sy'n achosi pryder. Rydym oll yn gyfarwydd â'r materion
amgylcheddol hyn megis cynhesu byd eang a haen yr oson sy'n cael eu harddangos
yn y cyfryngau yn aml. Mae'r dosbarth hwn yn cynnwys gwybodaeth am y problemau,
y gwyddoniaeth ynghylch y problemau ac hefyd y datrysiadau.



https://cy.wikipedia.org/wiki/Akbar_Mawr

Ymerawdwr Ymerodraeth y Mughal yn India o 1556 hyd 1605 oedd Jalaluddin Muhammad
Akbar (Wrdw: جلال الدین محمد اکبر, Jalāl ud-Dīn Moḥammad Akbar), a elwir yn
Akbar Mawr (Akbar-e-Azam) (15 Hydref neu 23 Tachwedd 1542 – 12 Hydref 1605).
Ystyrir mai ef yw’r mwyaf o’r Ymerodron Mughal.

Ganed Akbar yn Umarkot yn Sind, lle roedd ei rieni wedi gorfod mynd am loches
wedi i’w dad gael ei orchfygu gan Sher Shah. Llwyddodd ei dad, Humayun, i
adfeddiannu Delhi yn 1555. Daeth Akbar yn ymerawdwr yn 1556 pan nad oedd ond
tair ar ddeg oed, ar farwolaeth ei dad. Yn ystod ei deyrnasiad llwyddodd i
sicrhau ffiniau’r ymerodraeth trwy orchfygu disgynyddion Sher Shah o
Affganistan, a gorchfygu’r arweinydd Hindŵaidd Hemu yn Ail Frwydr Panipat.
Ychwanegodd Malwa (1562), Gujarat (1572), Bengal (1574), Kabul (1581), Kashmir
(1586), a Kandesh (1601) at yr ymerodraeth. Roedd Akbar yn nodedig am ei
oddefgarwch crefyddol. Gwnaeth i ffwrdd a’r dreth jizya a godid ar ddeiliad nad
oeddynt yn ganlynwyr Islam, a gwellodd y berthynas gyda’r Rajput, gan briodi
nifer o dywysogesau Rajput. Penododd Hindwaid i swyddi uchel, ac roedd ganddo
berthynas dda â'r Eglwys Gatholig.

Roedd gan Akbar nifer fawr o ddiddordebau; roedd yn bensaer, arlunydd, gôf,
dyfeisiwr, awdur a diwinydd ymysg pethau eraill. Casglodd weithiau celf o
wahanol rannau o’r byd, a gwnaeth gasgliadau o lenyddiaeth. Bu farw yn Agra a
chladdwyd ef mewn mawsolewm yn Sikandra, gerllaw Agra. Dilynwyd ef gan ei fab,
Jahangir.



https://cy.wikipedia.org/wiki/Afon_Donaw

Yr afon ail hiraf yn Ewrop yw Afon Donaw neu Afon Donwy (Almaeneg: Donau;
Slofaceg: Dunaj; Hwngareg: Duna; Croateg: Dunav; Serbeg a Bwlgareg: Дунав;
Romaneg: Dunărea), gan mai Afon Volga yw'r un hiraf; ond Afon Donwy yw'r unig un
sy'n llifo o'r gorllewin i'r dwyrain. Mae'n codi yn y Fforest Ddu yn yr Almaen
lle mae afonydd Brigach a Breg yn uno i ffurfio Afon Donaw. Mae'r afon yn
2,850 km o ran hyd ac yn llifo i'r Môr Du yn Romania. Mae rhai ysgolheigion yn
gweld cysylltiad rhwng enw(au)'r afon a'r dduwies Geltaidd/Gymreig Dôn.

Mae'r afon yn ddyfrffordd ryngwladol bwysig sy'n cysylltu'r Almaen, Awstria,
Slofacia, Hwngari, Croatia, Serbia, Bwlgaria, Rwmania a'r Wcrain. Mae trefi mawr
ar lan yr afon yn cynnwys Ulm yn yr Almaen, Fienna yn Awstria, Bratislava yn
Slofacia, Budapest yn Hwngari a Beograd yn Serbia.

Mae camlas yn cysylltu'r afon ag afonydd Rhein a Main er 1992 (Camlas
Rhein-Main-Donaw) ac felly mae'n bosibl mynd ar long o Rotterdam, porthladd ym
Môr y Gogledd, i Sulina ar lan y Môr Du (tua 3,500 km). Yn 1987 cludwyd tua 100
miliwn tunnell o nwyddau ar Afon Donaw.



https://cy.wikipedia.org/wiki/Yuri_Gagarin

Gofodwr Sofietaidd oedd Yuri Alekseyevich Gagarin (Rwseg: Юрий Алексеевич
Гагарин) (9 Mawrth 1934 ger Smolensk - 27 Mawrth 1968); ef oedd y gofodwr cyntaf
i deithio i'r gofod a hynny yn 1961. Roedd yn Arwr yr Undeb Sofietaidd.

Ganed Yuri Gagarin ger dinas Smolensk yn yr Undeb Sofietaidd ar 9 Mawrth 1934.
Ar ôl gorffen ei addysg ysgol yn 1949, aeth Gagarin i sawl ysgol dechnegol cyn
cofrestru i hyfforddi fel peilot yn Ysgol Uwch yr Awyrlu Orenburg yn 1955.

Fe'i hyfforddwyd fel cosmonaut (gofodwr). Lansiwyd y capsiwl gofod, Vostok 1,
gyda Gagarin ar ei fwrdd ar 12 Ebrill 1961. Treuliodd Gagarin tua 90 munud yn y
gofod, digon i fynd rownd y Ddaear unwaith, cyn glanio yn yr Undeb Sofietaidd.
Gwelwyd yr hediad fel buddugoliaeth bropaganda anferth yn ystod y Rhyfel Oer.

Yn 1963 cafodd Gagarin ei benodi'n Is Gyfarwyddwr Canolfan Hyfforddi
Cosmonawtiaid yr Undeb Sofietaidd. Yn 1966 bu'n aelod criw wrth gefn Soyuz 1 ac
ar 17 Chwefror 1968 gorffennodd ei gwrs gradd yn y gwyddorau technolegol.



https://cy.wikipedia.org/wiki/Wayne_Hennessey

Chwaraewr pêl-droed Cymreig yw Wayne Robert Hennessey (ganwyd 24 Ionawr 1987).
Mae'n chwarae i Crystal Palace yn Uwch Gynghrair Lloegr a thîm cenedlaethol
Cymru.

Dechreuodd Hennessey gydag Academi Manchester City ond bu rhaid i'r teulu symud
o Ynys Môn i fyw yng Nglannau Dyfrdwy er mwyn ei alluogi i deithio i Manceinion.

Gadawodd Manchester City pan yn 16 mlwydd oed wedi i'r clwb ffafrio Kasper
Schmeichel fel eu dewis cyntaf i'r tîm ieuenctid a symudodd i Wolverhampton
Wanderers. Cafodd ei gêm broffesiynol cyntaf tra ar fenthyg gyda Stockport
County a llwyddodd i dorri record y Gynghrair Bêl-droed am gadw llechen lan mewn
naw gêm yn olynol.

Chwaraeodd 166 o gemau i Wolverhampton Wanderers dros gyfnod o wyth tymor, gan
gynnwys tri thymor yn Uwch Gynghrair Lloegr cyn symud i Crystal Palace ym mis
Ionawr 2014.

Mae Hennessey wedi ennill capiau i dimau cenedlaethol Cymru dan17, dan 19 a dan
21 a llwyddodd i sgorio yn erbyn Twrci dan19 â chic rhydd..

Cafodd ei gap cyntaf i dîm cenedlaethol Cymru fel eilydd ail hanner yn y gêm
gyfeillgar ar Y Cae Ras,Wrecsam yn erbyn Seland Newydd ym mis Mai 2007. a
casglodd ei 50fed cap yn erbyn Cyprus ym mis Medi 2015.

Chwaraeodd ym mhob un o gemau Cymru yn ymgyrch rhagbrofol Pencampwriaeth UEFA
Euro 2016, gan ildio pedair gôl yn unig. Cafodd ei gynnwys yng ngharfan 23-dyn
Cymru ar gyfer y bencampwriaeth ond bu rhaid iddo fethu'r gêm agoriadol yn erbyn
Slofacia oherwydd problem gyda'i gefn.



https://cy.wikipedia.org/wiki/Vincent_van_Gogh

Arlunydd o'r Iseldiroedd oedd Vincent Willem van Gogh (30 Mawrth 1853 - 29
Gorffennaf 1890) (Ynganiad:  ˈvɪnsɛnt vɑn ˈɣɔx ). Roedd yn un o'r
Ôl-argraffiadwyr (Post Impressionists), ac mae'n un o'r artistiaid enwocaf
erioed.

Fe'i ganwyd yn Zundert ar y degfed ar hugain o Fawrth, 1853, a bu farw ar y
nawfed ar hugain o Orffennaf, 1890 yn Auvers-sur-Oise.

Ym 1880 y cychwynnodd ar ei yrfa fel arlunydd, ag yntau'n 27 oed. Un o'r pethau
a'i symbylodd i ddechrau arlunio oedd anogaeth ei frawd Theo, a oedd yn werthwr
gwaith celf llwyddiannus ym Mharis ar y pryd. Theo oedd un o'r ychydig rai a
gredai yn ei athrylith, a bu'n anfon deunyddiau peintio ac arian at ei frawd
mawr yn fisol o'r cyfnod hwnnw ymlaen. Yn ystod ei fywyd ysgrifennodd Vincent
lawer o lythyrau at Theo, a chadwodd Theo bob un ohonynt; cawsant eu cyhoeddi ym
1914.

Roedd rhyw fath o salwch meddwl arno. Yn ystod un o'i byliau, torrodd labed ei
glust i ffwrdd. Dirywiodd ei gyflwr meddyliol tua diwedd ei oes. Ar y seithfed
ar hugain o Orffennaf 1890, fe'i saethodd ei hun yn ei frest.

Bu farw yn ei wely ddeuddydd yn ddiweddarach, a Theo ei frawd wrth erchwyn ei
wely. Roedd Theo wedi ceisio codi ei galon bod dyddiau gwell i dddod, ond
geiriau olaf Vincent cyn marw oedd "La tristesse durera toujours" (fe bery'r
tristwch am byth).

Cynhyrchodd Vincent ei holl waith, dros 2000 o weithiau i gyd gan gynnwys
paentiadau a brasluniau, mewn deng mlynedd (tua 900 o beintiadau a thua 1100 o
ddarluniau a brasluniau). I gychwyn, roedd ei luniau'n dywyll eu lliw, nes iddo
ddarganfod gwaith yr argraffiadwyr ym Mharis. Daw mwyafrif ei luniau enwocaf o
ddwy flynedd olaf ei fywyd, a gwnaeth 90 o luniau yn y deufis olaf. Roedd ei
enwogrwydd wedi tyfu'n raddol ers ei arddangosfeydd cyntaf o 1880 ymlaen, ac
wedi ei farwolaeth bu arddangosfeydd coffa iddo ym mhrif ddinasoedd Ewrop.

Bu ei ddylanwad ar gelf yr ugeinfed ganrif yn enfawr, yn arbennig artistiaid
mynegiadol (expressionist) ac arlunwyr 'Fauve'. Erbyn hyn, mae ei waith ymysg y
gwaith celf enwocaf, y mwyaf poblogaidd a'r drytaf erioed.



https://cy.wikipedia.org/wiki/Thomas_Jefferson

Thomas Jefferson (13 Ebrill 1743 - 4 Gorffennaf 1826) oedd trydydd Arlywydd yr
Unol Daleithiau, o 1801 hyd 1809. Bu hefyd yn Is-Arlywydd yr Unol Daleithiau
rhwng 1797 a 1801 ac yn llywodraethwr talaith Virginia (1779-1781). Ef oedd prif
awdur Datganiad Annibyniaeth yr Unol Daleithiau a sylfaenydd Prifysgol Virginia.

Ganed Jefferson yn Shadwell, Virginia ar yr 2 Ebrill 1743, yn ôl y Calendr
Iwlaidd oedd yn cael ei ddefnyddio yn yr Ymerodraeth Brydeinig yr adeg honno,
neu 13 Ebrill yn ôl y Calendr Gregoraidd a fabwysiadwyd yn 1752. Ef oedd y
trydydd o ddeg plentyn Jane Randolph a Peter Jefferson. Yn 1752, dechreuodd
Jefferson fynd i ysgol a gedwid gan William Douglas, ac yn naw oed dechreuodd
astudio Lladin, Groeg a Ffrangeg. Bu farw ei dad yn 1757 ac etifeddodd tua 5,000
acer o dir a dwsinau o gaethweision. Adeiladodd blas ar y tir yma, a alwodd yn
Monticello.

Aeth i ysgol y Parchedig James Maury yn Fredericksburg rhwng 1758 a 1760, ac
aeth i'r coleg yn Williamsburg yn 16 oed, lle bu'n astudio dan William Small. Yn
ddiweddarach astudiodd y gyfraith, a thrwyddedwyd ef yn gyfreithiwr yn Virginia
yn 1767.

Yn 1772, priododd wraig weddw, Martha Wayles Skelton (1748-1782). Cawsant chwe
phlentyn. Dywedir iddo hefyd gael nifer o blant gydag un o'i gaethweision, Sally
Hemings, a phrofwyd hyn gan dystiolaeth DNA ym 1998, ond mae ychydig o
ysgolheigion yn dadlau'r posibilrwydd taw brawd neu un o neiod Jefferson oedd
tad y plant. Bu farw yn Monticello 4 Gorffennaf 1826.

Yn ôl traddodiad y teulu, roedd Jefferson o dras Cymreig, a'r teulu yn hanu o
Eryri. Yn ystod yr Eisteddfod Genedlaethol yn y Faenol ger Bangor yn 2006,
dadorchuddiwyd cofeb i goffáu ei gysylltiad â'r ardal.



https://cy.wikipedia.org/wiki/Tabl_cyfnodol

Dengys y tabl cyfnodol yr holl elfennau cemegol a'u grwpiau ar ffurf un tabl
hwylus. Datblygwyd y tabl yn wreiddiol ym 1869 gan gemegydd o Rwsia, sef Dmitri
Mendeleev. Gweler hefyd: rhestr o'r elfennau yn nhrefn eu rhifau atomig, yn
nhrefn eu darganfod ac yn nhrefn yr wyddor.

Y tabl cyfnodol yw un o seiliau hanfodol yr wyddor cemeg, trwy gynnig dull o
ddosbarthu, trefnu a chymharu'r elfennau. Mae'r tabl hefyd yn ddefnyddiol iawn
yn ffiseg, bioleg, peirianneg a diwydiant. Dangosir yr elfennau yn ôl trefn eu
rhif atomig ac mae'r elfennau sydd â phriodweddau tebyg yn gorwedd mewn
colofnau. Gelwir y colofnau fertigol hyn yn Grwpiau ac yn aml, defnyddir rhif
Rhufeinig ar eu cyfer. Gelwir y rhesi yn gyfnodau.

Mae'r "tabl cyfnodol llydan" hwn yn dilyn patrwm sydd bellach yn eithaf
cyffredin ac sy'n gwahanu'r lanthaniadau a'r actinadau oddi wrth y gweddill o'r
elfennau. Mae'n cynnwys yr "f-bloc". Mae'r tabl cyfnodol pellach (Saesneg:
extended periodic table) yn ychwanegu'r 8fed a'r 9fed cyfnod a hefyd yn cynnwys
yr "f-bloc" ac ychwanegu'r "g-bloc" posibl.

Datblygwyd y tabl cyfnodol modern gan y gwyddonydd Dmitri Mendeleev cyn i
wyddonwyr ddarganfod electronau na’r niwclews. Defnyddiodd y dystiolaeth oedd
i’w gael i roi’r elfennau mewn patrymau synhwyrol. Defnyddiodd:

Rhoddodd Mendeleev yr elfennau yn nhrefn eu masau, sydd yn rhoi’r un patrwm a
threfn eu rhifau atomig ar gyfer y mwyafrif o’r elfennau. Trefnodd y rhesi fel
eu bod yn cynnwys elfennau gyda phriodweddau cyffelyb yn yr un golofn (grŵp).
Sylwodd Mendeléev fod y patrymau yn holl bwysig, felly er mwyn sicrhau fod yr
elfennau yn y llefydd addas gadawodd bylchau am elfennau y credai yr oeddent heb
eto eu darganfod, a wnaeth gwrthdroi parau o elfennau er mwyn sicrhau fod eu
priodweddau cemegol yn gywir i’r grŵp. Mae datblygiadau yn theori atomig wedi
dangos bod ei syniadau am leoliadau’r elfennau yn gywir.

Gyda'r datblygiadau mewn theorïau mecaneg cwantwm modern, sy'n cynnwys trefniant
electronau tu fewn i'r atomau, mae'n amlwg bod bob rhes lorwedd ("cyfnod") yn y
tabl yn cyfateb i lenwi un plisgyn cwantwm o electronau. Yn nhabl gwreiddiol
Mendeleev roedd y rhesi cyhyd â'i gilydd. Mae tablau modern yn cynnwys rhesi
sy'n cynyddu mewn hyd wrth ddisgyn y tabl. Maent yn dosbarthu'r elfennau i
blociau s, p, d ac f i adlewyrchu eu hadeiledd electronig.

Mae tablau ysgrifenedig yn rhestri enw bob elfen a'i symbol gyda'i rif atomig.
Mae nifer o fersiynau yn rhestri data ychwanegol; yn aml gwelir màs atomig
cymharol neu rif màs ac weithiau adeiledd electronig, electronegatifedd a rhifau
falens cyffredin. Mae'r tabl presennol (2005) yn cynnwys 116 elfen gemegol sydd
wedi eu cydnabod gan IUPAC , gyda 94 ohonynt yn elfennau naturiol a'r gweddill
yn elfennau synthetig.

Ystyrir grwpiau yn un o brif nodweddion defnyddiol y tabl cyfnodol. Mae bron pob
grŵp yn cynnwys elfennau tebyg, gyda phatrymau ym mhriodweddau'r elfennau wrth
fynd i lawr grŵp. Rhoddir enwau i nifer o'r grwpiau hyn, yn cynnwys y Metelau
alcalïaidd (grŵp 1), yr Halogenau (grŵp 7) a'r nwyon nobl (grŵp 0). Mae rhai
grwpiau, yn enwedig yn y bloc-p, yn dangos llai o debygrwydd ymysg yr elfennau
felly nid oes enw ychwanegol (e.e. Grŵp 14 a Grŵp 15). Gall theorïau mecaneg
cwantwm modern o adeiledd atomig egluro'r patrymau hyn. Mae pob elfen yn yr un
grŵp yn cynnwys yr un nifer o electronau yn eu plisg falens (y plisg allanol)
sy'n rheoli eu priodweddau cemegol.

Nid yw'r patrymau ymysg elfennau yn yr un cyfnod mor amlwg â'r patrymau a welir
yn y grwpiau fertigol yn y bloc-s a'r bloc-p. Yn y bloc-d (Metelau trosiannol)
ac yn enwedig yn y bloc-f (actinadau a lanthanidau) mae'r elfennau yn yr un
cyfnod yn dangos priodweddau cyffelyb sylweddol.

Defnyddiwyd y term "blociau" yn gyntaf gan y Ffrancwr, Charles Janet. Ceir 4
bloc, ac mae'r elfennau wedi eu gosod yn y blociau hyn yn ôl lleoliad yr
electron olaf sydd ganddynt yn yr is-gragen allanol. Y blociau ydyw: bloc-s,
bloc-p , bloc-d, a bloc-f.

Y nwyon nobl yw holl elfennau grŵp 0 (neu 18, 8 os ni chynhwysir y metelau
trosiannol) sydd yn elfennau gyda phlisg falens llawn. Nid oes angen iddynt
adweithio er mwyn cyrraedd adeiledd electronig sefydlog, felly maent yn elfennau
monatomig anadweithiol. Maent oll yn nwyon gyda'i berwbwyntiau yn cynyddu i lawr
y grŵp. Heliwm yw'r elfen leiaf adweithiol, gydag adweithedd yr elfennau yn
cynyddu lawr y grŵp, felly mae modd achosi adweithiau gyda'r nwyon nobl trymaf,
ond rhaid defnyddio sylweddau adweithiol iawn fel fflworin.

Mae grŵp 17, neu'r halogenau, yn elfennau sydd angen un electron ychwanegol er
mwyn cyrraedd plisgyn falens llawn. Mae electronegatifedd yr elfennau yn uchel,
a fflworin yw'r elfen fwyaf electronegatif o'r holl elfennau, ac felly mae
ganddynt y tuedd i ffurfio anionau halid, sef F-, Cl-, Br- ac I-.

Mae'r lanthanidau (elfennau 57-71) a'r actinidau (elfennau 89-103) yn gyfresi o
elfennau ym mloc-f y tabl cyfnodol. Mae'r elfennau yn cael eu darganfod gyda'i
gilydd yn eu mwynau gan eu bod yn elfennau tebyg. Mae priodweddau'r holl
lanthanidau yn gyffelyb, a welir yr un cyffelybrwydd ym mhriodweddau'r
actinidau. Mae hwn yn fwy nodweddiadol na'r cyffelybrwydd ym mhriodweddau'r
metelau trosiannol. Mae eu priodweddau tebyg yn gwneud arunigo'r metelau o'u
cymysgeddau yn anodd iawn.

Y prif ffactor sy'n rheoli priodweddau cemegol unrhyw elfen yw ffurfwedd
electromagnetig yr atomau ynddi, yn enwedig yr electronau yn y plisgyn falens.
Bydd unrhyw atom gyda phedwar electron falens yn ei is-blisgyn p yn ymddwyn yn
debyg, gyda bloc yr elfen yn cael ei reoli gan yr is-blisgyn, a'r grŵp yn cael
ei reoli gan y nifer o electronau yn y plisgyn falens.

Mae'r nifer o blisg sy'n cael eu defnyddio mewn atom yn rheoli cyfnod yr elfen.
Caiff pob plisgyn ei rannu i is-blisg, sy'n cael eu llenwi yn y drefn ganlynol
yn ôl Egwyddor Aufbau, a hwn sy'n arwain at adeiledd y tabl cyfnodol.



https://cy.wikipedia.org/wiki/Sunni

Enwad fwyaf Islam yw Sunni neu Islam Sunni. Cyfeirir at Islam Sunni fel Ahl
as-Sunnah wa’l-Jamā‘ah (Arabeg: أهل السنة والجماعة‎ "pobl [sy'n dilyn] esiampl
(Mohamed) a'r Gymuned") hefyd neu Ahl as-Sunnah (Arabeg: أهل السنة‎). Daw'r gair
'Sunni' o'r gair Sunnah (Arabeg: سنة‎), sy'n golygu geiriau neu weithredoedd neu
esiampl Mohamed, proffwyd Islam.

Mae tua 80% neu ragor o Fwslemiaid yn Sunni. Yr enwad ail fwyaf yw Islam Shia
(rhwng 15% a 20% o Fwslemiaid), sydd i'w cael yn bennaf yn Iran, de Irac, Yemen
a rhannau o Syria, Libanus ac Affganistan: y tu allan i'r cadarnleoedd hynny
mae'r Sunni yn ffurffio'r mwyafrif llethol yn y gwledydd Islamig, o'r Maghreb i
Indonesia.

Gelwir cyfraith Islamaidd yn Sharī‘ah. Seilir y Sharī‘ah ar y Coran a'r Sunnah,.
Y prif ysgolion Sharia Sunni yw:

Ganwyd Abu Hanifa (m. 767) tua 702 yn Kufa, Irac. Mae nifer o Fwslemiaid
Bangladesh, Pacistan, India, Affganistan, Canolbarth Asia, rhannau o Dde Rwsia,
y Cawcasws, rhannau o'r Balcanau,Irac a Twrci yn dilyn yr ysgol hon.

Datblygodd Malik ibn Anas (m. 795) ei syniadau ym Medina, lle roedd yn adnabod
rhai o ddilynwyr byw olaf Mohamed Prophet neu eu ddisgynyddion. Cofnodir ei
athrawiaeth yn y Muwatta sydd yn cael ei derbyn gan y rhan fwyaf o'r Mwslemiaid
yn Affrica ac eithrio de'r Aifft, Horn Affrica, Zanzibar a De Affrica. Mae'n
arbennig o gryf yn y Maghreb.

Dysgodd Al-Shafi‘i (m. 820) yn Irac a'r Aifft. Ystyrir ei ddysgeidiaeth yn un
gymhedrol. Mae nifer o Fwslemiaid yn Indonesia, De'r Aifft, Malaysia, Singapore,
Somalia, Gwlad Iorddonen, Libanus, Syria, Palesteina a'r Yemen yn perthyn i'r
ysgol hon. Rhoddodd Al-Shafi'i bwyslais mawr ar Sunnah y Proffwyd Mohamed, fel
y'i ceir yn yr Hadith (Dywediadau).

Ganed Ahmad ibn Hanbal (m. 855) yn Baghdad. Daliai fod y Coran yn llyfr
tragwyddol na chafodd ei greu erioed. Mae'r ysgol hon yn boblogaidd yn Arabia yn
bennaf.



https://cy.wikipedia.org/wiki/Seychelles

Ynysoedd a gwlad yng Nghefnfor India yw Seychelles. Y brifddinas yw Victoria, ar
y brif ynys Mahé.

Yn ddaearyddol mae'r Seychelles yn perthyn i gyfandir Affrica, er eu bod yn
gorwedd yng Nghefnfor India. Ceir 87 o ynysoedd wedi eu gwasgaru yn y cefnfor
i'r gogledd-ddwyrain o ynys Madagascar. Mahé yw'r ynys fwyaf, lle ceir y
brifddinas Victoria, ac yno y mae'r mwyafrif o'r boblogaeth yn byw.

Sefydlwyd gwladfa ar yr ynysoedd, a oedd heb bobl yn byw arnynt cyn hynny, gan
Ffrainc yn y 18g i fydu sbeis. Cafodd y wladfa ei chipio gan Brydain Fawr ym
1794. Roedd yn diriogaeth ddibynnol ar Mawrisiws o 1814 tan 1903, pan wnaethpwyd
yr ynysoedd yn un o wladfeydd y Goron. Ym 1976 daeth yn weriniaeth annibynnol o
fewn y Gymanwlad Brydeinig.

Mae llawer o'r boblogaeth o dras gymysg Ewropeaidd ac Affricanaidd ac mae eu
diwylliant yn adlewyrchu hynny, gyda phobl yn siarad Ffrangeg, Saesneg a'r Creol
leol.

Mae'r ynysoedd yn dibynnu i raddau helaeth ar dwristiaeth ac yn gyrchfan
poblogaidd ar gyfer gwyliau moethus gan bobl o Ewrop.



https://cy.wikipedia.org/wiki/Saeson

Y Saeson yw'r genedl a drig yn Lloegr fel cartrefle cynhenid iddi. Mae'r gair
Gymraeg "Saeson" yn ffurf ar y gair Saxon. Un o sawl llwyth o bobl Ellmynig a
ddechreuodd ymdeithio i Ynys Brydain yn y 5ed ganrif, ac yn ddilynol oresgyn y
parthau o'r Ynys a adwaenid wedyn fel Lloegr, neu England, yn eu hiaith Deutonig
eu hunain, oedd y Saxon neu'r Saeson. Gyda lwythau Teutonig eraill gelwir y bobl
hyn yn Anglo-Saxon ganddyn nhw eu hunain a'u haneswyr. Fe'i arferir fel term
cyfystyr â 'Seisnig' neu 'Saesneg' am y gwledydd lle siaredir Saesneg. Defnyddir
hefyd yr elfen arall yn y term hwnnw, sef Anglo i gyfeirio at England a
phethau'r Saeson. Mae'n cael ei ymestyn i gyfeirio at Brydain gyfan, h.y.
Anglo-French wrth gyfeirio at ymwneud Prydain a Ffrainc a'i gilydd. Tardd yr
elfen Eng -lish o Angle.

Yng Nghymru, defnyddir y term 'Saeson' gan bobl Gymraeg gyffredin am y nifer
mawr o bobl Saesneg eu hiaith yn y wlad, neu gyd genedl heb ddim Cymraeg ganddyn
bellach, yn dilyn y dinistriad helaeth ar y Gymraeg dros yr ugeinfed ganrif, yn
hytrach nag am Saeson Lloegr yn unig ac yn benodol. Ceir enghraifft gynnar o
'Sais' fel ansoddair yn yr ystyr "un yn medru Saesneg" yn enw'r bardd Elidir
Sais yng nghyfnod Llywelyn Fawr.



https://cy.wikipedia.org/wiki/Rhufain_hynafol

Datblygodd Rhufain hynafol o fod yn bentref amaethyddol ger glan Afon Tiber yng
nghanolbarth yr Eidal i fod yn ymerodraeth oedd yn ymestyn o'r Alban i Ogledd
Affrica ac o Sbaen i Mesopotamia. O'r 5g ymlaen, dechreuodd yr ymerodraeth
ddadfeilio, ac ymrannodd Ymerodraeth Rufeinig y Gorllewin yn nifer o deyrnasoedd
annibynnol. Parhaodd Ymerodraeth Rufeinig y Dwyrain, a reolid o Gaergystennin am
ganrifoedd lawer ar ôl hyn, dan yr enw Yr Ymerodraeth Fysantaidd.

Yn ôl traddodiad, sefydlwyd Rhufain ar 21 Ebrill, 753 CC gan Romulus a Remus,
disgynyddion Aeneas o Gaerdroia. Roedd brenin Alba Longa wedi gorchymyn eu bod
i'w lladd, ond achubwyd hwy gan fleiddiast.

Tyfodd y ddinas yn raddol o sefydliadau buchain o gwmpas rhyd dros Afon Tiber.
Bu cyfres o frenhinoedd ar Rufain, hyd nes i'r brenin olaf, Lucius Tarquinius
Superbus, gael ei ddiorseddu a'i alltudio tua 509 CC.

Wedi diorseddu Tarquinius Superbus, sefydlwyd system weriniaethol, gyda dau
gonswl yn cael eu hethol bob blwyddyn, fel na allai yr un ohonynt fynd yn rhy
bwerus.

Yn raddol, concrodd y Rhufeiniaid drigolion eraill yr Eidal, megis yr
Etrwsciaid. Yn ail hanner y 3 CC, dechreuodd y cyntaf o dri rhyfel yn erbyn
dinas Carthago yng ngogledd Affrica. Yn ystod yr ail o'r rhyfeloedd hyn,
ymosododd Hannibal ar yr Eidal a gorchfygu'r Rhufeiniaid mewn nifer o frwydrau
gyda cholledion enbyd, ond yn y diwedd gorchfygwyd yntau gan Scipio Africanus.
wedi gorchfygu Macedonia yn yr 2 CC, Rhufain oedd y grym mwyaf o gwmpas Môr y
Canoldir.

Datblygodd terfysgoedd mewnol yn ystod y Ganrif 1af CC, gydag ymryson rhwng
Gaius Marius a Lucius Cornelius Sulla, yna gytundeb i rannu grym rhwng Iŵl
Cesar, Gnaeus Pompeius Magnus a Marcus Licinius Crassus. Wedi i Cesar goncro
Gâl, bu rhyfel cartref, gyda Cesar yn gorchfygu Pompeius i gipio grym. Yn 44 CC
llofruddiwyd ef gan aelodau o'r senedd oedd yn credu ei fod yn mynd yn rhy
bwerus.

Yr Ymerodraeth Rufeinig oedd y cyfnod yn hanes y wladwriaeth Rufeinig a
ddilynodd y Weriniaeth Rufeinig ac a barhaodd hyd y 5g OC yn y gorllewin, ac fel
yr Ymerodraeth Fysantaidd hyd 1453 yn y dwyrain. Yn wahanol i'r Weriniaeth,
lle'r oedd yr awdurdod yn nwylo Senedd Rhufain, llywodraethid yr ymerodraeth gan
gyfres o ymerodron, gyda'r Senedd yn gymharol ddi-rym. Awgrymwyd nifer o
ddyddiadau gan haneswyr ar gyfer diwedd y weriniaeth a dechrau'r ymerodraeth; er
enghraifft dyddiad apwyntio Iŵl Cesar fel dictator am oes yn 44 CC,
buddugoliaeth etifedd Cesar, Octavianus ym Mrwydr Actium yn 31 CC, a'r dyddiad y
rhoddodd y Senedd y teitl "Augustus" i Octavianus (16 Ionawr, 27 CC).

Roedd Rhufain eisoes wedi meddiannu tiriogaethau helaeth yng nghyfnod y
Weriniaeth; daeth yn feistr ar ran o Sbaen yn dilyn ei buddugoliaeth yn y rhyfel
cyntaf yn erbyn Carthago, a dilynwyd hyn gan diriogaethau eraill. Cyrhaeddodd yr
ymerodraeth ei maint mwyaf yn ystod teyrnasiad Trajan tua 177. Yr adeg honno
roedd yr ymerodraeth yn ymestyn dros tua 5,900,000 km² (2,300,000 milltir sgwar)
o dir.

Thannwyd yr ymerodraeth yn ddwy ran, yn y gorllewin a'r dwyrain, fel rhan o
ddiwygiadau yr ymerawdwr Diocletian. Daeth yr ymerodraeth Rufeinig yn y
gorllewin i ben yn 476 pan ddiorseddwyd yr ymerawdwr olaf, Romulus Augustus.
Parhaodd yr ymerodraeth yn y dwyrain am bron fil o flynyddoedd wedi hyn fel yr
Ymerodraeth Fysantaidd. Cafodd yr ymerodraeth Rufeinig ddylanwad enfawr ar y
byd, o ran iaith, crefydd, pensaerniaeth, athroniaeth, cyfraith a llywodraeth;
dylanead sy'n parhau hyd heddiw.



https://cy.wikipedia.org/wiki/Qu%C3%A9bec_(talaith)

Québec (Ffrangeg "Le Québec") neu yn Gymraeg Cwebéc yw'r dalaith fwyaf o ran
tiriogaeth a'r ail o ran poblogaeth yng Nghanada. Fe'i lleolir yn nwyrain
Canada. I'r gorllewin mae talaith Ontario, Bae James a Bae Hudson; i'r gogledd
mae Culfor Hudson a Bae Ungava; i'r dwyrain mae Gwlff St Lawrence a thaleithiau
Newfoundland a Labrador a New Brunswick; ac i'r de mae'r Unol Daleithiau
(taleithiau Efrog Newydd, New Hampshire, Vermont a Maine. Mae'r rhan fwyaf o'r
boblogaeth yn byw ar lannau Afon St Lawrence, ac mae ardaloedd gogleddol y
dalaith yn denau eu poblogaeth.

Québec yw'r unig dalaith yng Nghanada lle mae mwyafrif y boblogaeth (82%) yn
siarad Ffrangeg fel mamiaith. Ffrangeg yw'r unig iaith swyddogol. Siaredir
Saesneg fel mamiaith gan tuag 8% o'r boblogaeth gan fwyaf yn Montréal, dinas
fwyaf poblog y dalaith, ac yn ardal Outaouais ar y ffin ag Ontario. Dinas Québec
yw ei phrifddinas. Yn ôl y cyfreithiau iaith, mae'n rhaid i'r llythyrennau
Ffrangeg ar arwyddion fod yn fwy na llythyrennau unrhyw iaith arall. [1] Mae hon
yn achosi problemau i fwytai Tsieineaidd, achos bod rhaid i lythyrennau Tseineg
fod yn eitha fawr i fod yn ddealladwy.



https://cy.wikipedia.org/wiki/Noethlymuniaeth

Yr hoffter gan rai pobl o fod heb ddillad amdanynt yw noethlymuniaeth. Mae'n
wahanol i'r cyflwr syml o fod yn noeth am fod pobl yn dewis bod felly, dan do
neu yn yr awyr agored, yn hytrach na gwisgo dillad.

Er bod unigolion a grwpiau bychan wedi bod wrthi ers canrifoedd yn noethlymuno,
gellir olrhain yr ymarfer diweddar hwn yn ôl i'r 1920au yn yr Almaen. Roedd Eva
Braun, cariad Adolf Hitler, yn noethlymunwraig frwd, er enghraifft. Cadw'n heini
oedd y prif symbyliad yn yr Almaen, yn wahanol, felly, i'r noethlymunwyr yn
Ffrainc a'u cysylltiad gyda gwyliau haf. Crewyd gwersylloedd a phentrefi cyfan
yn unswydd er mwyn i noethlymunwyr gael gwyliau.

Sefydlwyd y clwb noethlymunwyr cyntaf yng ngwledydd Prydain yn Wickford, swydd
Essex, in 1924. Y traeth cyntaf i gael ei wneud yn draeth swyddogol ar gyfer yr
ymarfer hwn oedd Fairlight Cove, Hastings, yn 1978.

Ni oddefir noethlymuniaeth ym mhob gwlad. Mae rhai gwledydd yn ei gwahardd yn
llwyr ac eraill yn ei goddef dan reolau tynn. Y gwledydd mwyaf goddefol yw
gwledydd Gogledd America ac Ewrop (yn cynnwys Rwsia).

Ymhlith y Cymry enwog sydd wedi ymarfer noethlymuniaeth y mae'r Dr. William
Price, Augustus John a Gwen John.

Cefn Sidan, Pen-bre (Sir Gaerfyrddin); Bae Rhosili (Penrhyn Gŵyr); Twyni
Niwbwrch, ger Ynys Llanddwyn, a Bae Malltraeth (Ynys Môn); Marros a Twyni
Cenffig (Kenfig Burrows) (De Cymru); Morfa Dyffryn (ger Harlech, Gwynedd).



https://cy.wikipedia.org/wiki/Muhammad

Sylfaenydd crefydd Islam oedd Muhammad neu Mohamed (26 Ebrill, 570 - 8 Mehefin,
632). Ganwyd ef ym Mecca rywbryd yn y flwyddyn 570 OC, yn fab i Abd Allah a oedd
yn aelod o deulu'r Hashimiaid o lwyth y Quraysh, a bu farw ym Medina (yn Sawdi
Arabia heddiw). Bu farw ei dad cyn iddo gael ei eni a bu ei fam, Amina, farw pan
oedd yn chwech oed.

Yn ôl dysgeidiaeth Islam, cafodd Muhammad weledigaeth ddwyfol yn 610, y gyntaf o
nifer. Gwelodd yr angel Gabriel a chlywed llais yn dweud wrtho "Adrodd". Ar ôl
oedi a phetruso, yn y diwedd derbyniodd Muhammad yr alwad. Arwyddocâd y
weledigaeth oedd iddo fod yn lladmerydd i'r gwirionedd dwyfol a dechrau
lledaenu'r neges newydd.

Ar ôl marwolaeth Muhammad yn 632, cafodd y ddysgeidiaeth a ddatguddiwyd iddo ei
threfnu i ffurfio'r Coran, llyfr sanctaidd y Mwslemiaid. Mae Mwslemiaid yn
credu, fodd bynnag, fod y Coran yn llyfr tragwyddol sy'n air Allah ei hun ac ei
drosglwyddo i'r ddynoliaeth a wnaeth Muhammad; ni fyddai Mwlemiaid fyth yn
cyfeirio at Fuhammad fel "awdur" y Coran, gan ystyried fod hynny'n gabledd.

Dilynwyd fel arweinydd y Mwslemiaid gan Abu Bakr, a ystyrir fel y Califf cyntaf.



https://cy.wikipedia.org/wiki/Mudiad_meddalwedd_rhydd

Mudiad cymdeithasol yw'r mudiad meddalwedd rhydd (Saesneg: Free Software
Movement neu FSM) neu fudiad meddalwedd agored/rhydd (Saesneg: free/libre open
source software neu FOSSM) neu feddalwedd ffynhonnell agored/rhydd (FLOSS)
gyda'r nod o sicrhau a gwarantu rhyddid penodol ar gyfer defnyddwyr meddalwedd,
sef y rhyddid i redeg y meddalwedd, i astudio ac i newid y meddalwedd, ac i
ailddosbarthu copïau gyda neu heb newidiadau. Er ei fod yn tynnu ar draddodiadau
ac athroniaethau ymhlith aelodau o ddiwylliant hacio a'r byd academaidd o'r
1970au, sefydlwyd y mudiad yn ffurfiol gan Richard Stallman yn 1983 drwy lansio
Prosiect GNU.

Athroniaeth y mudiad yw na ddylai'r defnydd o gyfrifiaduron arwain at bobl gael
eu hatal rhag cydweithio â'u gilydd. Yn ymarferol, mae hyn yn golygu gwrthod
"meddalwedd perchnogol", sy'n gosod cyfyngiadau o'r fath, a hyrwyddo meddalwedd
rhydd, gyda'r nod yn y pen draw o rhyddhau pawb yn y seiberofod – hynny yw, bob
defnyddiwr cyfrifiadur. Nododd Stallman fod y weithred hon yn hybu yn hytrach na
rhwystro datblygiad technoleg, am ei fod yn "golygu bod llawer o ddyblygu
gwastraffus o waith rhaglennu system yn cael ei osgoi. Yn hytrach, gall yr
ymdrech hon fynd at wella'r grefft bresennol".

Mae aelodau o'r mudiad dros feddalwedd rhydd yn credu dylai holl ddefnyddwyr
meddalwedd gael y rhyddid a restrir yn y Diffiniad Meddalwedd Rhydd. Mae llawer
ohonynt yn credu ei bod yn anfoesol gwahardd neu atal pobl rhag gweithredu y
rhyddid hyn a bod angen y rhyddid yma i greu cymdeithas weddus lle gall
defnyddwyr meddalwedd helpu ei gilydd, ac i gael rheolaeth dros eu
cyfrifiaduron.

Mae rhai defnyddwyr a rhaglennwyr meddalwedd rhydd yn credu nad yw defnyddio
meddalwedd perchnogol yn gwbl anfoesol, gan nodi mwy o elw yn y modelau busnes
sydd ar gael ar gyfer meddalwedd perchnogol neu nodweddion technegol a
chyfleustra fel eu rhesymau.

Mae'r Free Software Foundation hefyd yn credu bod angen i holl feddalwedd rhydd
gael dogfennaeth rhydd, yn benodol oherwydd dylai rhaglennwyr cydwybodol allu
ddiweddaru llawlyfrau i adlewyrchu unrhyw addasiadau maent yn gwneud i
feddalwedd, ond yn ystyried y rhyddid i addasu fod yn llai pwysig ar gyfer
mathau eraill o weithiau ysgrifennedig. O fewn y mudiad meddalwedd rhydd, mae
sefydliad y Llawlyfrau FLOSS yn arbenigo ar y nod o ddarparu dogfennau o'r fath.
Mae aelodau o'r mudiad meddalwedd rhydd hefyd yn argymell dylai gwaith sy'n
gwasanaethu pwrpas ymarferol, hefyd fod yn rhydd.



https://cy.wikipedia.org/wiki/Mesopotamia

Y rhanbarth hanesyddol sy'n gorwedd rhwng Afon Tigris ac Afon Ewffrates yng
ngogledd-ddwyrain y Dwyrain Canol yw Mesopotamia (Groeg: μέσοποταμός 'Rhwng yr
Afonydd'). Mae cnewyllyn hanesyddol y diriogaeth yn gyfateb yn fras i ganolbarth
Irac heddiw, ond defnyddir yr enw hefyd (weithiau fel 'Mesopotamia Fawr') i
ddynodi ardal sy'n cynnwys Irac, dwyrain Syria, rhannau o dde-ddwyrain Twrci a
de-orllewin Iran. Mae'n ffurfio pen dwyreiniol y Cryman Ffrwythlon ac yn cael ei
alw'n grud gwareiddiad. Mae'r tir rhwng y ddwy afon ac ar eu glannau'n hynod o
ffrwythlon am ei fod yn dir llifwaddodol; bob tro mae'r afonydd hynny'n gorlifo
gedwir llifwaddod ar eu hôl.

Y bobl cyntaf i fanteisio ar hyn ar raddau sylweddol oedd y Swmeriaid, a
ymseyflodd ym Mesopotamia tua 4,000 CC i drin y tir ffrwythlon a thyfu cnydau.
Sefydlasant un o'r gwareiddiadau cyntaf yn hanes y byd a flodeuai yn
ninas-wladwriaethau Ur, Kish, Uruk a safleoedd eraill. Yna daeth ymsefydlwyr
eraill i'r ardal a daeth ymerodraeth Akkad, a sefydlwyd gan Sargon yn Kish, i
ddominyddu'r wlad. Daeth dinas Babilon yn brifddinas Mesopotamia dan y brenin
Hammurabi, enwog am y cyfreithiau manwl a luniwyd yn ystod ei deyrnasiad (ar
sail cyfreithiau hŷn). Ar ôl Hammurabi cafodd y rhanbarth ei meddianu gan
oresgynwyr newydd - y Casiaid, yr Asyriaid a'r Persiaid - ac ildiodd Mesopotamia
le i'r Aifft Hynafol fel blaenredegydd gwareiddiad yn yr Henfyd. Yn ddiweddarach
daeth dan reolaeth Alecsander Mawr a'i olynwyr, yr Ymerodraeth Rufeinig a'r
Persiaid cyn cael ei chwncweru gan y Mwslemiaid yn y 7g.

Dan y Califfiaid yn Baghdad tyfodd yr ardal i fod yn ganolfan dysg a diwylliant
Islamaidd gyda Baghdad yn brifddinas ymerodraeth a ymestynnai o dde Sbaen a'r
Maghreb i ffiniau Affganistan ac India. Yn y 13g cwncweriwyd yr ardal gan y
Mongoliaid dan Hulagu a'r Tartariaid dan Timus a dinistriwyd nifer o lefydd.
Bu'n dyst wedyn i ymgiprys am rym rhwng Ymerodraeth yr Otomaniaid a'r Persiaid.
Arhosodd Mesopotamia ym meddiant Twrci hyd ddiwedd y Rhyfel Byd Cyntaf a
ffurfiwyd teyrnas Irac fel tiriogaeth ddibynnol dan yr Ymerodraeth Brydeinig
(gweler Irac).



https://cy.wikipedia.org/wiki/Louvre

Amgueddfa yn ninas Paris, Ffrainc yw Amgueddfa'r Louvre (Ffrangeg: Musée du
Louvre). Dyma amgueddfa genedlaethol Ffrainc. Mae'n un o'r amgueddfeydd mwyaf a
phwysicaf yn y byd sy'n gartref i sawl gwaith celf enwog o gyfnod yr Henfyd
ymlaen.

Dechreuodd y Louvre fel palas brenhinol. Cynlluniwyd y colonâd marweddog gan
Claude Perrault (1613 - 1688), brawd Charles Perrault, awdur y casgliad chwedlau
gwerin enwog Contes de ma mère l’Oye. Agorwyd yr amgueddfa yn 1793 ar ôl
gwrthdroi brenhiniaeth Ffrainc gan y Chwyldro Ffrengig. Cnewyllyn yr amgueddfa
oedd casgliad celf personol brenhinoedd Ffrainc. Ychwanegwyd at y casgliad gan
Napoleon Bonaparte a chan lywodraeth Ffrainc ac unigolion yn y 19eg ganrif, yn
cynnwys casgliad arbennig o waith yr Argraffiadwyr.

Mae gan yr amgueddfa arwynebedd o 60 000 m², a chafodd 8,300,000 o ymwelwyr yn
2007. Ceir rhai o weithiau celf enwocaf y byd yma, yn arbennig y Mona Lisa, Y
Forwyn a Phlentyn gyda'r Santes Ann, Venus de Milo, Deddfau Hammurabi a
Buddugoliaeth Adeiniog Samothrace. Yma hefyd mae'r dabled garreg sy'n cynnwys
Cyfraith Hammurabi. Mae gwaith yr Argraffiadwyr yn cael ei gadw ar wahân yn y
Jeu de Palmes yng Ngerddi'r Tuileries.

O flaen y prif adeilad ceir "Pyramid Pompidou", a enwir ar ôl Georges Pompidou
(1911-1974), Prif Weinidog Ffrainc yn y 1960au a dechrau'r 1970au.



https://cy.wikipedia.org/wiki/Llew

Mae'r llew (Panthera leo) yn un o bedwar o'r cathod mawr yn y genws Panthera, ac
mae'n perthyn i'r teulu Felidae (cathod). Gyda rhai gwrywod yn rhagori 250 kg
(550 lb) mewn pwysau, mae'r llew yn yr ail gath fwyaf sydd yn fyw heddiw ar y ôl
y teigr.

Tan y Pleistosen hwyr, tua 10,000 o flynyddoedd yn ôl, y llew oedd yr ail famal
daearol gyda'r amrediad mwyaf, tu ôl i bobl. Gellir eu darganfod drwy'r rhan
fwyaf o Affrica, llawer o Ewrasia, o gorllewin Ewrop i India, ac yn yr Americas
o'r Yukon i Peru.

Yn anghyffredin i gathod eraill, mae'r llew yn gath cymdeithasol iawn, wrth
iddynt fyw mewn grwpiau teuluol sydd yn cynnwys grwp o lewesau perthynol a'u
cenau, ac nifer bach o wrywod. Bydd y llewesau yn y grwpiau yma yn hela gyda'i
gilydd, eu prif ysglyfaeth yw mamaliaid carnol. Mae'r llew yn ysglyfaethwr apig,
serch hyn maent hefyd yn carthysu pan mae ganddynt y cyfle i wneud.

Mae'r llew yn rywogaeth bregus sydd wedi gweld y boblogaeth yn disgyn rhwng 30 a
50 y cant drost yr ugain mlynedd diwethaf. Er nid yw'r achos yn glir, mae colled
cynhefin yn ô gystal â gwrthdaro gyda pobl yn cyfrannu at y colled mewn
niferoedd.



https://cy.wikipedia.org/wiki/Iwan_Rheon

Actor ffilm a theledu, canwr a chyfansoddwr Cymreig yw Iwan Rheon (ganed 13 Mai
1985), sydd wedi ennill gwobr Olivier, a graddio o London Academy of Music and
Dramatic Art (LAMDA). Mae'n un o brif actorion y gyfres Game of Thrones.

Ganed yng Nghaerfyrddin yn fab i Einir a Rheon Tomos ac mae ganddo frawd hŷn,
sef Aled. Symudodd y teulu i Gaerdydd pan oedd yn bump oed a mynychodd Ysgol
Gyfun Gymraeg Glantaf lle gymerodd rhan mewn cynhyrchiadau drama'r ysgol, a
chystadlu yn Eisteddfod Genedlaethol Cymru, dechreuodd actio o ddifrif pan oedd
yn 17 oed, gan fynd i astudio yn LAMDA.

Ymunodd Rheon â chast y ddrama sebon Gymreig, Pobol Y Cwm, pan oedd yn 17 oed,
gan chwarae rhan Macsen White, ond gadawodd y rhaglen yn ddiweddarach i astudio
yn LAMDA. Daeth ei rôl cyntaf o nôd ar y llwyfan yn Eight Miles High yn 2008 yn
y Royal Court Theatre, Lerpwl.

Cafodd ei gastio i chwarae rhan Moritz Steifel yng nghynhyrchiad 2008 o ddrama
gerdd roc Spring Awakening yn Llundain, a enillodd wobr Tony. Dechreuodd
chwarae'r rôl ym mis Ionawr 2009 yn Lyric Hammersmith, a parhaodd pan symudwyd y
sioe i Theatr Novello, nes i'r sioe ddod i ben ym mis Mai 2009, pum mis yn
gynharach na'r disgwyl. Enwyd ef fel yr Actor Gefnogol Orau mewn Sioe Gerdd ar
gyfer gwobrau What's On Stage. Mae hefyd wedi ennill Gwobr Laurence Olivier yr
Actor Gefnogol Orau mewn Sioe Gerdd yn 2010.

Yn syth wedi Spring Awakening, cafodd Rheon ei gastio ar gyfer cyfres deledu E4,
Misfits, rhaglen a enillodd BAFTA. Disgrifwyd y sioe gan 247 Magazine fel
cymysgedd o Skins a Heroes". Mae'n chwarae cymeriad swil a nerfus Simon Bellamy
sy'n ennill y gallu i fod yn anweledig.

Mae hefyd wedi ymddangos fel gwestai ar rhaglen gomedi Simon Amstell, Grandma's
House. Ymddangosodd hefyd ym mhenod olaf Secret Diary of a Call Girl yn 2011.

Mae hefyd yn ysgrifennu a chanu caneuon ers 16 oed, ac yn brif lais y grŵp The
Convictions, hyd iddo adael y band er mwyn canolbwyntio ar ei yrfa actio.
Rhyddhaodd EP Tongue Tied yn 2010, recordwyd yn RAK Studios, Llundain, wedi ei
gynhyrchu gan Jonathan Quarmby a Kevin Bacon. Dychwelodd i RAK Studios ym mis
Ebrill 2011, er mwyn recordio ei ail EP, Changing Times, wedi ei gynhyrchu
unwaith eto gan Quarmby a Bacon, ond y tro hwn gyda 3 cerddor cefndirol.
Rhyddhawyd Changing Times ar 10 Hydref 2011.



https://cy.wikipedia.org/wiki/Ieithyddiaeth

Ieithyddiaeth yw'r enw a roddir ar yr astudiaeth wyddonol o iaith. Cynhwysa'r
ddisgyblaeth yn bennaf ymchwil strwythur ac ystyr ieithyddol. Gelwir yr ail faes
ymchwil yn semanteg; gramadeg yw'r enw a roddir ar ymchwil strwythur ieithyddol,
ac fe gynhwysa dri is-faes, sef morffoleg (yr astudiaeth o ffurfiad a
chyfansoddiad geiriau), cystrawen (yr astudiaeth o'r rheolau a phenderfynant sut
y cyfunir geiriau i ffurfio ymadroddion a brawddegau), a ffonoleg (yr astudiaeth
o systemau sain ac unedau sain mewn iaith). Astudiaeth berthnasol i'r olaf, yn
ymwneud â phriodweddau ffisegol seiniau llafar, yw seineg. Fe elwir unigolyn a
wna ymchwil ieithyddol yn ieithydd.

Mae ieithyddiaeth, fel pob cangen o wyddoniaeth, yn faes rhyngddisgyblaethol; fe
dynna ar waith mewn meysydd megis seicoleg, gwybodeg, cyfrifiadureg,
athroniaeth, bywydeg, niwrowyddoniaeth, cymdeithaseg, anthropoleg, ac acwsteg.

Prif amcan ieithyddiaeth fodern yw disgrifio ac egluro natur iaith. Golyga hyn,
uwchlaw popeth, ddod i ddealltwriaeth o'r hyn sydd yn gyffredin i bob iaith, yr
hyn sydd yn amrywio rhwng ieithoedd, a'r modd y mae pobl yn dysgu ieithoedd (yn
enwedig eu mamieithoedd). Gall pob bod dynol (heblaw am rai achosion patholegol)
gyrraedd cymhwysedd ym mha bynnag iaith a siaredir (neu arwyddir) o'i hamgylch
yn ystod plentyndod, heb angen cyfarwyddant uniongyrchol neu ymwybodol. Er y
gall anifeiliaid eraill ddysgu systemau cyfathrebu eu hunain, ni lwyddant i
ddysgu iaith ddynol yn yr un modd. Tybia ieithyddion felly mai potensial
cynhenid yw'r gallu i ddysgu a defnyddio iaith, yn debyg i'r gallu i gerdded.
Anghytunir fodd bynnag ynglŷn ag ehangder y potensial hwn a'i gyfyngiad i iaith
yn unig. Cred rhai fod nifer helaeth o osodiadau haniaethol ieithyddol wedi eu
hamgodio yn yr ymennydd; cred eraill mai cynnyrch gwybyddiaeth gyffredinol
ddynol yw iaith. Cytunir serch hynny nad oes gwahaniaethau genetig cryf tu ôl
i'r gwahaniaethau ieithyddol a fodolant: gall unrhyw blentyn iach ddysgu unrhyw
iaith ddynol a'i hamgylchyna, pa bynnag gefndir teuluol neu ethnig sydd ganddo.

Datblygodd ieithyddiaeth yr ugeinfed ganrif i fod yn "strwythuriaethol" gan ei
bod yn trin iaith fel system gymhleth na chaiff elfen ohoni ystyr neu hunaniaeth
ond mewn perthynas ag elfennau eraill y system; dechreuodd y ddealltwriaeth hon
o iaith efo gwaith Ferdinand de Saussure ddiwedd y bedwaredd ganrif ar bymtheg a
ddechrau'r ugeinfed. Dominyddwyd ieithyddiaeth ail hanner yr ugeinfed ganrif gan
theori Gramadeg cynhyrchiol, sydd yn dilyn gwaith Noam Chomsky, a etifeddodd
lawer gan y traddodiad strwythuriaethol (er nad ydyw yn hollol strwythuriaethol
yn ystyr llawn Saussure). Mae gramadeg cynhyrchiol yn honni y genir bodau dynol
efo gwybodaeth gymhleth ieithyddol a rheola'n gyfyng y broses o ddysgu iaith,
neu ieithoedd, ym mhlentyndod. Mae'r theori yn "fodiwlaethol" gan y honna fod y
wybodaeth hon yn benodol ieithyddol — fe fodola felly fodiwl ieithyddol yn yr
ymennydd a elwir yn "ddyfais caffaeliad iaith" — yn hytrach na fod yn gyffredin
i wybyddiaeth ddynol. Parha gramadeg gynhyrchiol i ddominyddu'r ddisgyblaeth
ddechrau'r unfed ganrif ar hugain; serch hynny, mae theorïau ieithyddol eraill,
rhai ohonynt yn anfodiwlaethol, wedi ennill poblogaeth dros y degawdau diwethaf
— mae ieithyddiaeth wybyddiaethol yn enghraifft amlwg a chymharol lwyddiannus.



https://cy.wikipedia.org/wiki/Gwyddbwyll

Gêm i ddau sy'n cael ei chwarae ar fwrdd 8×8 o sgwariau golau a thywyll yw
gwyddbwyll. Nod Gwyddbwyll yw gosod Brenin y gwrthwynebydd mewn Siachmat. Ystyr
Siachmat yw pan fod y Brenin yn methu osgoi cael ei gipio (neu ei ladd) y
symudiad nesaf. Mae'n gêm resymegol a thactegol ddwfn iawn, cymaint felly fel
bod rhai yn disgrifio chwarae gwyddbwyll yn wyddoniaeth ac yn gelfyddyd. Mae
tarddiad y gêm mwy na thebyg yn India neu China hynafol, ac fe ledaenodd trwy
Iran i Ewrop. Roedd 'Gwyddbwyll Gwenddoleu' yn un o Dri Thlws ar Ddeg Ynys
Prydain; pan osodwyd y darnau gwyddbwyll ar y bwrdd byddent yn chwarae eu
hunain.

Mae'r darnau'n cael eu gosod ar y bwrdd fel yn y llun, gyda'r Frenhines ar ei
lliw ei hun - hynny yw Brenhines du ar sgwâr tywyll, Brenhines gwyn ar sgwâr
golau. Gwyn sy'n symud gyntaf, ac mae'r chwaraewyr yn symud am yn ail tan fod
naill ai Siachmat, neu chwaraewr yn ildio, neu'r ddau yn cytuno i gêm gyfartal,
neu'r gêm yn gorffen fel Methmat.

Mae gwyddbwyll yng Nghymru yn cael ei reoli gan Undeb Gwyddbwyll Cymru sy'n
aelod o FIDE, Ffederasiwn Gwyddbwyll y Byd.

Defnyddid y gair "Gwyddbwyll" ( Gwezboell yn y Llydaweg, Fidchell yn y Wyddeleg)
yn y Gymraeg cyn i'r gêm bresennol ddod i Gymru (yn y Mabinogi er enghraifft).
Cyfeirio at gêm arall â tharddiad Celtaidd iddi yr oeddid yn y llawysgrifau, gêm
tebycach i dawlbwrdd, a drafodir isod. Heddiw ceir gemau a elwir "gwyddbwyll
Geltaidd" sy'n seiliedig ar yr ychydig wybodaeth sydd wedi goroesi ynglŷn â'r
gêm Fidchell o Iwerddon a'r gêm tawlbwrdd o Gymru. Mae'r rheolau yn hanu o gemau
Tafl y Germaniaid. Yn wahanol i'r wyddbwyll fodern gonfensiynol, mae gwyddbwyll
Geltaidd yn gwrthwynebu dau lu anghyfartal a chanddynt ddau amcan gwahanol.
Mae'r brenin yn cael ei warchae yn ei gastell canolog, wedi ei amddiffyn gan
wyth tywysog. Gyda chymorth y tywysogion mae'n ceisio dianc y gelynion trwy
gyrraedd un o'r bedair cornel. Mae yna 16 o elynion, mewn pedwar grŵp o bedwar.
Maen nhw'n ceisio dal y brenin trwy ei flocio a rhwystro ei symudiadau.

Disgwylid i bob gŵr bonheddig gwerth ei halen geisio meistroli'r ‘bedair camp ar
hugain’, a rhestrir gwyddbwyll fel y gyntaf o'r campau hynny. Fe’i crybwyllir
hefyd yn y chwedlau cynharach, sef Breuddwyd Maxen, Breuddwyd Rhonabwy a
Pheredur, ac mewn barddoniaeth. Mae'r cofnod cyntaf o'r gair yn y Gymraeg mewn
cerdd fawl i Guhelyn Fardd (fl. tua 1100 - 1130).

Yn ystod yr Oesoedd Canol, roedd y gêm rydym heddiw'n ei galw'n 'wyddbwyll yn ei
chlytiau, ond yn megis dechrau, wedi'i chyflwyno i Loegr gan y Normaniaid.
Ymledodd yn eitha cyflym i bob rhan o gymdeithas erbyn diwedd yr Oesoedd Canol.
Rhys Goch Eryri (c.1365 - 1440) a gyflwynodd y gair 'sïes' yn un o'i gerddi. Yn
y rhestr campau crybwyllir y ddau - sïes a gwyddbwyll, sy'n ategu'r farn eu bod
yn ddwy gêm wahanol. Mae Lewys Glyn Cothi a Ieuan ap Rhydderch ill dau'n
cyfeirio at 'at sïes' a bathiad gan Hywel Swrdwal yw 'siec mad' sy’n fenthyciad
o’r Saesneg check mate.

Roedd y tawlbwrdd yn un o'r anrhegion a roddai'r brenin i'w uchelwyr: ei ynadon
llys a'i feirdd. Mae Guto’r Glyn yn crybwyll y gêm (ond nid gwyddbwyll), a
chanodd yn ei foliant i Syr Rosier Cinast o'r Cnwcin:

Cofnododd Robert ap Ifan yn 1587 ddisgrifiad (a llun) o'r gêm, gan ddweud ei fod
yn cael ei chwarae ar fwrdd 11×11 gyda 12 darn ar ochr y brenin a 24 ar ochr y
gwrthwynebydd. Dyma'r hyn a sgwennodd:



https://cy.wikipedia.org/wiki/Gwaed

Mae gwaed yn hylif coch sy'n cylchredeg yng ngwythiennau, rhydwelïau a chalon
bodau dynol a fertebratau eraill. Mae'n cynnwys yr hylif plasma, a chelloedd
sy'n llifo drwyddo: celloedd coch (Erythrocytes), platennau (Thrombocytes) a
chelloedd gwyn (Leukocytes).

Dyma'r brif system drafnidiaeth o fewn y corff, sy'n darparu ocsigen i holl
organau a chelloedd y corff. Swydd y celloedd coch yw cludo ocsigen o amgylch y
corff i roi egni i'r cyhyrau. Celloedd coch yw'r unig gelloedd yn y corff sydd
ddim yn cynnwys cnewyllyn. Swydd y celloedd gwyn yw ymladd heintiau a saldra
sy'n ceisio ymosod ar y corff. Mae plasma yn gyfrifol am gludo carbon deuocsid.

Mae nifer o dermau meddygol yn dechrau gyda hemo- neu hemato- yn dod o'r gair
hen Roeg am waed - αἷμα (haima).

Caiff gwaed ei bwmpio trwy'r corff gan y galon. Mae rhwng pedwar a hanner i bum
litr o waed yng nghorff dyn cyffredin.

Mae lliw gwaed dynol yn dibynnu ar faint o ocsigen sydd ynddo, oherwydd bod hyn
yn effeithio ar gyflwr ocsideiddio yr atomau haearn yn yr hemoglobin – ac mae
hyn yn dibynnu ar le'r gwaed yn y system gylchredol. Yn y rhydwelïau a'r
capilarïau, mae lefelau'r ocsigen yn uchel ac mae'r gwaed yn goch llachar. Yn y
gwythiennau, mae'r gwaed yn cynnwys llai o ocsigen, ac mae ei liw yn goch
tywyll.



https://cy.wikipedia.org/wiki/Glasgow

Dinas fwya'r Alban yw Glasgow (Gaeleg Glaschu, Sgoteg Glesga) a pedwaredd dinas
fwyaf gwledydd Prydain o ran maint. Saif ar Afon Clud yng ngorllewin iseldiroedd
y wlad. Er taw Glasgow yw dinas fwyaf yr Alban, Caeredin, yr ail fwyaf, yw'r
brifddinas.

Credir bod yr enw, fel llawer o leoedd eraill yn iseldiroedd yr Alban, o
darddiad Brythoneg - 'glas' 'cau'. Dywedir i'r ddinas dyfu ar safle mynachlog a
sefydlwyd gan Sant Cyndeyrn, sydd a chysylltiad cryf gyda Llanelwy.

Sefydlwyd Prifysgol yno yn y 15fed ganrif. Daeth Glasgow yn brif ganolfan y byd
i'r diwydiant adeiladu llongau yn sgil y Chwyldro Diwydiannol, a daeth yn
borthladd pwysig iawn hefyd, ond dirywiodd ei statws rywfaint yn ystod yr
ugeinfed ganrif. Caidd ei chyfri hefyd fel ardal a fu'n ganolfan bwysig i
ddatblygiad peirianneg trwm. Oherwydd hyn arferid ei galw'n "Second City of the
British Empire" am ran helaeth o Oes Victoria a'r cyfnod Edwardaidd.

Yn niwedd y 19eg a dechrau'r 20fed ganrif cynyddodd Glasgow yn ei phoblogaeth
gan gyrraedd ei hanterth (1,128,473) yn 1939, gan ei gwneud y bedwaredd dinas
fwya'n Ewrop ar ôl Llundain, Paris a Berlin.



https://cy.wikipedia.org/wiki/George_Washington

George Washington (22 Chwefror, 1732–14 Rhagfyr, 1799) oedd arlywydd cyntaf Unol
Daleithiau America; fe'i ganwyd yn Swydd Westmoreland, Virginia. Arweiniodd
Byddin Cyfandirol America i fuddugoliaeth yn erbyn Prydain yn Rhyfel
Annibyniaeth America (1775-1783). Gelwir Washington weithiau "Tad ei Wlad" am
iddo chwarae rhan mor ganolog yn sefydlu'r Unol Daleithiau.

Cafodd ei brofiad cyntaf fel arweinydd milwrol yn ystod y rhyfel rhwng Ffrainc
a'r brodorion Americanaidd (1754-1763). Oherwydd ei brofiad a'i wybodaeth o dir
Virginia, fe'i etholwyd yn arweinydd pennaf y lluoedd Americanaidd yn 1775 gan
yr Ail Gyngres Gyfandirol ar ddechrau Rhyfel Annibyniaeth America. Cliriodd y
Prydeinwyr allan o Boston yn 1776 ond bu bron iddo gael ei ddal ar ôl colli
Efrog Newydd gyda cholledion trymion yn ddiweddarach yn yr un flwyddyn. Gwnaeth
i fyny am hynny trwy groesi Afon Delaware yn y gaeaf a threchu unedau Prydeinig
yn New Jersey. Aeth yn ei flaen i drechu a dal y ddwy brif fyddin Brydeinig yn
Saratoga (1777) ac wedyn yn Yorktown (1781).

Roedd yn trafod y berthynas rhwng y taleithiau a'u milisias, yn gweithio gyda
Congress i gynnal y fyddin Gyfandirol, yn trafod â'r cynghreiriaid Ffrengig ac
yn delio â dadlau rhwng staff y fyddin, a daeth i gynrychioli yn ei berson nerth
milwrol a gwleidyddol y genedl newydd.

Ar ddiwedd y rhyfel annibyniaeth yn 1783 ymddeolodd Washington i'w ystâd yn
Mount Vernon. Ymyrodd yn bersonol i lywio'r Gynhadledd Gyfansoddiadol a
ddrafftiodd fersiwn cryfach o Gyfansoddiad yr Unol Daleithiau yn 1787.

Ar 30 Ebrill, 1789, daeth Washington yn Arlywydd yr Unol Daleithiau newydd a
chreodd system o lywodraethu trwy gabinet a dorodd â'r traddodiad seneddol. Bu
ganddo ran flaenllaw mewn creu arferion a rheolau y llywodraeth newydd a
detholwyd ei harweinwyr cyntaf i gyd ganddo yn bersonol. Cefnogai gynlluniau
Alexander Hamilton i greu llywodraeth ganolog rymus trwy ariannu'r holl
ddyledion cenedlaethol a thaleithiol, creu system treth canolog a sefydlu banc
cenedlaethol. Nid oedd pawb o blaid y canoli grym hynny a phan wrthryfelodd
Pennsylvania yn y Chwyldro Chwisgi bu rhaid i Washington arwain byddin i'w
thawelu. Arwyddodd Gytundeb Jay yn 1795 i osgoi rhyfel bellach â Phrydain, er
gwaethaf gwrthwynebiad ffyrnig pleidwyr Thomas Jefferson. Cefnogai'r Blaid
Ffederal (rhagflaenydd y Blaid Weriniaethol) er nad oedd yn aelod ohoni.
Sefydlodd yr arfer nad oedd arlywydd i wasanaethu am fwy na ddau dymor ac
ymddeolodd unwaith yn rhagor i'w ystâd yn Virginia yn 1797, lle bu farw ddwy
flynedd yn ddiweddarach, yn 1799.



https://cy.wikipedia.org/wiki/Feneswela

Gwlad yn Ne America yw Feneswela (Sbaeneg: Venezuela). Yr enw swyddogol yw
Gweriniaeth Folifaraidd Feneswela (Sbaeneg: República Bolivariana de Venezuela),
er cof am Simón Bolívar.

Mae'r enw Feneswela ei hun yn golygu "Fenis Fechan". Ym 1499 cyrhaeddodd Alonso
de Ojeda ac Américo Vespucio i'r bae - a elwir heddiw yn Fae Feneswela, a
gwelsant dai'r brodorion oedd wedi eu hadeiladu uwchben y môr. Roedd yr olygfa
yn atgoffa Ojeda am ddinas Fenis.

Mae'r sector petrolewm yn dominyddu'r economi, yn cyfri am tua traen o'r GDP,
tua 80% o'r elw allforio, a mwy na hanner o gyllidau gweithredol y llywodraeth.
Mae'r sector yn gweithredu trwy Petroleos de Venezuela (sy'n berchnen i'r
llywodraeth), sydd o fewn pethau eraill yn bua'r dosbarthydd Americanaidd Citgo,
sydd â 14,000 o orsafoedd petrol yn yr Unol Daleithiau.

Mae Feneswela hefyd yn dibynnu llawer ar y sector amaethyddol. Mae gan
Feneswela'r gallu i allforio coffi a cocoa ar raddfa fawr.

Mae Feneswela yn un o bum aelod gwreiddiol y cartel olew rhyngwladol OPEC .
Syniad Juan Pablo Pérez Alfonzo oedd y menter ei hun, menter a gynnigwyd fel
ymateb i brisiau olew mewnwladol a rhyngwladol isel mis Awst 1960.



https://cy.wikipedia.org/wiki/Dmitri_Mendeleev

Dmitri Ivanovich Mendeleev (8 Chwefror 1834, Tobolsk, Rwsia - 2 Chwefror 1907,
St Petersburg, Rwsia).

Cemegydd o Rwsia oedd Dmitri Mendeleev. Mae e'n cael y clod am ddatblygu'r
fersiwn gyntaf o dabl cyfnodol yr elfennau cemegol. Yn wahanol i gemegwyr
eraill, defnyddiodd Mendeleev ei dabl i ragfynegi priodweddau cemegol elfennau
anhysbys. Profwyd ei ragfynegiadau'n gywir gan ddarganfyddiadau'r elfennau hyn
ac astudiaethau o'u priodweddau.

Cafodd Mendeleev ei eni yn Tobolsk, Siberia, i Ivan Pavlovich Mendeleev a Maria
Dmitrievna Mendeleeva (nee Kornilieva). Nid oes sicrwydd, ond mae'n debygol mai
Mendeleev oedd y 13eg o 17 o blant. Roedd ei rieni yn perchen ar ffatri
cynhyrchu gwydr, ac wrth weithio yna magwyd ei ddiddordeb cynnar yng nghemeg, ac
yn 13 dechreuodd ef fynychu'r gymnasium yn Tobolsk.

Collodd ef ei dad yn gynnar, ac yn 1849, symudodd y teulu i St Petersberg, lle
ddechreuodd y Mendeleev ifanc astudio yn y brif athrofa bedagogaidd. Ar ôl iddo
ennill ei radd, dioddefodd o salwch arw, ac fe symudodd i'r Crimea i weithio fel
athro gwyddoniaeth yn y gymnasium lleol. Yn 1857, ar ôl iddo wella, cafodd gyfle
i ddychwelyd i St Petersberg, cyn treulio cyfnod yn yr Almaen ym mhrifysgol
Heidelberg.

Yn 1862, fe briododd Feozva Nikitichna Leshcheva, cyn ennill swydd fel athro
prifysgol yn athrofa dechnolegol a phrifysgol St Petersburg. Erbyn 1871, roedd
ei waith wedi llwyddo i wneud St Petersberg yn ganolfan fyd-enwog am ymchwil
cemegol. Dechreuodd ei obsesiwn gyda Anna Ivanovna Popova yn 1876, ac erbyn 1881
roedd e wedi gofyn iddi ei briodi. Priododd y ddau mis cyn i ysgariad Mendeleev
o'i wraig gyntaf ddod yn swyddogol. Roedd ei ddwywreigiaeth yn sgandal fawr, ac
mae'n debyg mai hyn achosodd ei fethiant i gael brodoriaeth yn academi gwyddonol
Rwsia, er iddo fod yn wyddonydd byd-enwog.

Cafodd Mendeleev fab a merch o'i briodas gyntaf, sef Volodya ac Olga. Daeth ei
ferch o'i ail briodas, Lyubov, yn wraig i'r cerddor Aleksander Blok, gydag Anna
hefyd yn rhoi mab a phâr o efeilliaid iddo.

Ar ôl bron deg ar hugain mlynedd yn St Petersberg, wnaeth Mendeleev ymddiswyddo
yn 1890. Yn 1893 cafodd ei benodi'n bennaeth ar yr swyddfa bwyso a mesur. Yno
gwnaeth lawer o waith ar gynhwysion olew a arweiniodd at sefydliad y burfa olew
gyntaf yn Rwsia. Fe fu marw Mendeleev o'r ffliw yn 1907 yn St Petersburg. Cafodd
yr elfen Mendeleefiwm (rhif 101) a crater Mendeleev ar y lleuad eu henwi ar ei
ôl.

Ysgrifennodd Mendeleev ei lyfr 'Egwyddorion Cemeg' fel ddwy gyfrol tra oedd yn
athro yn St Petersberg rhwng 1868 a 1870. Yn ystod ei waith, gwelodd batrymau
ymysg yr elfennau cemegol. Y patrymau hyn a arweiniodd at ei dabl cyfnodol.
Roedd ei waith yn debyg i waith gan wyddonwyr eraill, fel John Newlands ('Y
ddeddf wythfedau', 1864) a gwaith Lothar Meyer ar 28 elfen yn 1864. Y
gwahaniaeth rhwng eu gwaith nhw a gwaith Mendeleev oedd ei lwyddiant wrth
ragfynegi priodweddau elfennau newydd. Y gallu i wneud rhagfynegiadau yw un o
gryfderau'r tabl cyfnodol.

Cyflwynodd Mendeleev ei syniadau i Gymdeithas Gemegol Rwsia ar 6 Mawrth, 1869,
ychydig fisoedd cyn i Meyer gyflwyno tabl tebyg iawn. Rhagfynegiadau Mendeleev o
briodweddau eka-silicon (germaniwm), eka-alwminiwm (galiwm) ac eka-boron
(scandiwm) sy'n gwneud ei waith yn allweddol i ddatblygiad cemeg.



https://cy.wikipedia.org/wiki/Dafad

Mamal carnol yw dafad. Ceir defaid gwyllt mewn sawl rhan o Ewrasia, ond
anifeiliaid dof a fegir am eu gwlân a'u cig yw defaid yn bennaf, a hynny ers
canrifoedd lawer. Tan y 19eg roedd mwy o eifr yng Nghymru nag o ddefaid, ond
mae'n sicr fod y ddafad wedi chwarae rhan fawr yn economi Cymru gan ddarparu
llaeth, cig, crwyn a gwlân. Yr enw a roddir ar ddafad ifanc ydy oen. Y ffurf
dorfol ydy: 'diadell o ddefaid'.

Gwryw'r ddafad ydy hwrdd, ac mae paru'n digwydd yn yr hydref. Mae'r cyfnod ŵyna
(sef geni ŵyn bach) yn digwydd am gyfnod o fis, ar y fferm, a hynny rhwng Ionawr
ac Ebrill. Un oen mae'r ddafad fynydd yn ei gael fel arfer, er bod defaid llawr
gwlad yn geni dau neu ragor. Gan fwyaf, mae'r erthygl hon yn sôn am ddefaid yng
Nghymru. Ar ddiwedd y gwanwyn rhoddir nodau clust i'r defaid ac mae ŵyn gwryw yn
cael eu torri (sbaddu). Yn yr haf caiff y defaid eu cneifio a'u dipio er mwyn
lladd parasitiaid.

Ymsefydlodd defaid yng Nghymru yn ystod Oes Newydd y Cerrig (yr Oes Neolithig)
pan dechreuwyd glirio'r coedwigoedd i wneud lle i ffermio, gan addasu ar gyfer
hinsawdd y wlad. Tyfodd y diwydiant gwehyddu yn sgil hyn. Ers ymuno ag Ewrop yn
1973 mae ffermwyr wedi derbyn grantiau gymharol fawr a bellach mae dros 11
miliwn o ddefaid yng ngwledydd Prydain.



https://cy.wikipedia.org/wiki/Cosofo

Gwlad yn y Balcanau yn ne-ddwyrain Ewrop yw Cosofo (Albaneg Kosovë/Kosova,
Serbeg Косово и Метохија / Kosovo i Metohija). Hyd 17 Chwefror 2008 bu'n dalaith
yn ne Serbia ac, fel Serbia ei hun, roedd yn rhan o'r hen Iwgoslafia. Ar ôl
gwrthdaro chwerw rhwng Serbiaid ac Albaniaid yn y 1990au a achoswyd gan
densiynau ethnig, mae'r dalaith yn cael ei gweinyddu gan y Cenhedloedd Unedig
drwy UNMIK (United Nations Interim Administration Mission in Kosovo) ers diwedd
Rhyfel Cosofo (1999). Ar 17 Chwefror 2008, cyhoeddodd llywodraeth Albanaidd y
dalaith annibyniaeth, ond mae Serbiaid lleol (tua 10% o'r boblogaeth) yn gwrthod
hynny.

Mae mwyafrif y boblogaeth, tua 90%, yn Albaniaid. Mae canran yr Albaniaid wedi
codi yn sgil Rhyfel Cosofo. Mae mwyafrif yr Albaniaid yn Fwslemiaid, er bod
nifer ohonyn nhw'n Babyddion neu aelodau o'r Eglwys Uniongred. Mae'r Serbiaid yn
gyffredinol yn Uniongredwyr.

Yn ôl penderfyniad rhif 1244 Cyngor Diogelwch y Cenhedloedd Unedig, sefydlwyd
gweinyddiaeth dros dro yng Nghosofo o dan arweinyddiaeth y Cenhedloedd Unedig i
weinyddu'r dalaith, hybu hunanlywodraeth, cynorthwyo penderfyniad am statws
dyfodol Cosofo, cynnal cyfraith a threfn, hybu hawliau dynol a helpu ffoaduriaid
i ddychwelyd. Pennaeth yr UNMIK yw Cynrychiolydd Arbennig Ysgrifennydd
Cyffredinol y Cenhedloedd Unedig, Joachim Rücker. Y cyn-benaethiaid yw Bernard
Kouchner (Gorffennaf 1999 tan Ionawr 2001), Hans Haekkerup (Chwefror 2001 tan
Rhagfyr 2001), Michael Steiner (Ionawr 2002 tan Gorffennaf 2003) Harri Holkeri
(Awst 2003 tan Mehefin 2004), a Søren Jessen-Petersen (2004 tan Mehefin 2006).

Yn ôl cytundeb Rambouillet (Mawrth 1999), buasai Cosofo wedi hunanlywodraeth er
iddi aros yn rhan o Serbia. Buasai Serbia wedi cytuno i gynnal etholiadau rhydd
ac i adeiladu llywodraeth a system cyfreithiol teg. Gwrthododd Serbia llofnodi'r
cytundeb, gan arwain at ymosodiadau gan awyrennau NATO yn ystod Mawrth-Mehefin
1999. O 2001 ymlaen, mae UNMIK wedi bod yn trosglwyddo pwerau i sefydliadau
hunanlywodraethol Cosofo. Cynhaliwyd etholiadau ar gyfer Cynulliad Cosofo ym mis
Tachwedd 2001, a enillwyd gan Gynghrair Democrataidd Cosofo (LDK). Daeth Ibrahim
Rugova, oedd wedi arwain gwrthwynebiad i reolaeth Serbia yn ystod y 1990au, yn
arlywydd, a Bajram Rexhepi (Plaid Ddemocrataidd Cosofo) yn brif weinidog.

Yr arlywydd presennol yw Behgjet Pacolli sy'n Annibynnwr. Yr arlywydd o 2006 hyd
2010 oedd Fatmir Sejdiu, arweinydd Cynghrair Democrataidd Cosofo. Bu farw ei
flaenorydd, Ibrahim Rugova, ym mis Ionawr 2006. Y prif weinidog yw Agim Çeku,
cyn-gadlywydd yn y Fyddin dros Ryddhâd Cosofo (KLA). Ar 17 Chwefror 2008,
cyhoeddodd yr arlywydd a'r prif weinidog ill dau annibyniaeth lwyr oddiwrth
Serbia yn dilyn pleidlais yn senedd Cosofo.



https://cy.wikipedia.org/wiki/Cleopatra

Cleopatra Filopator Nea Thea, Cleopatra VII, mewn Groeg: Κλεοπάτρα Φιλοπάτωρ,
(69 CC - 30 CC) oedd brenhines olaf yr Aifft o'r olaf o dŷ brenhinol y
Ptolemiaid, a sefydlwyd gan Ptolemi I Sóter, un o gadfridogion Alecsander Fawr.

Roedd yn ferch i Cleopatra V Trifena a Ptolemi XII Auletes, a daeth yn frenhines
yn 51 C.C., yn 17 oed, ar y cyd a'i brawd (a ddaeth hefyd yn ŵr iddi) Ptolemi
XIII, a oedd yn 12 oed ar y pryd. Teulu Groegaidd oedd y Ptolemiaid, a dywedir
mai Cleopatra oedd y gyntaf o'i llinach i fedru Eiffteg.

Wedi teyrnasu am dair blynedd, gyrrodd Ptolemi ei chwaer o'r orsedd ar gyngor
Pothinus ac Achillas, ac alltudiwyd hi i Syria. Ceisiodd Cleopatra adennill yr
orsedd, ond ni lwyddodd nes i Iŵl Cesar gyrraedd dinas Alexandria yn 48 C.C..
Flwyddyn yn ddiweddarach lladdwyd Ptolemi wrth ymladd yn erbyn milwyr Cesar, a
daeth Cleopatra yn frenhines. Priododd a brawd arall, 12 oed ar y pryd, a ddaeth
yn Ptolemi XIV. Yn yr ymladd llosgwyd rhan fawr o Alexandria, yn cynnwys y
llyfrgell enwog.

Pan ddychwelodd Cesar i Rufain, dilynodd Cleopatra ef yno, a bu'n byw gydag ef
yno. Ganwyd mab iddynt, a enwyd yn Cesarion. Yn 44 C.C. llofruddiwyd Cesar, a
dychwelodd Cleopatra a'i mab i'r Aifft. Dilynwyd llofruddiaeth Cesar gan ryfel
cartref, gyda Marcus Antonius yn arwain pleidwyr Cesar yn erbyn y gweriniaethwyr
oedd wedi bod a rhan yn ei lofruddio. Gofynnodd Antonius am gymorth gan
Cleopatra, ond gwrthododd hi ymyrryd. Teithiodd Antonius i'r Aifft i'w chyfarfod
yn 41 C.C., a syrthiodd y ddau mewn cariad. Penderfynodd Antonius aros yn yr
Aifft am gyfnod, nes iddo gael ei orfodi i ddychwelyd i Rufain. Yn fuan wedyn
ganwyd dau efaill i Cleopatra, Cleopatra Selene ac Alecsander Helios. Yn 36 C.C.
teithiodd Antonius i'r dwyrain i ymladd yn erbyn y Parthiaid. Aeth Cleopatra
gydag ef, a ganwyd eu trydydd plentyn, Ptolemi Filadelfos. Bu'r ymgyrch yn
llwyddiant mawr, a dychwelodd y ddau i Alexandria.

Yr oedd perthynas Marcus Antonius gydag Octavianus (a ddaeth yn ymerawdwr yn
ddiweddarach dan yr enw Augustus), ei frawd-yng-nghyfraith, wedi dirywio erbyn
hyn, ac yn 32 C.C. aeth yn rhyfel rhwng Octavianus ac Antonius a Cleopatra. Ym
Mrwydr Actium yn 31 C.C. gorchfygwyd llynges Cleopatra gan Octavianus, a
lladdodd hi a Marcus Antonius eu hunain yn hytrach na chael eu cymeryd i Rufain
fel carcharorion.



https://cy.wikipedia.org/wiki/Cerrynt_trydanol

Cerrynt trydanol yw llif o wefr drydanol. Mewn cylchedau trydanol gall y wefr
drydanol yma gael ei gario drwy naill ai symud electronau ar weiren, neu drwy
gario ïonau ar electrolyt. Gall y ddau yma ddigwydd gyda'i gilydd, yr electronau
a'r ïonau, fel a wneir mewn plasma.

Mae llif cerrynt yn achosi cynhesu Joule, sydd yn ei dro'n creu golau mewn
bylbiau; mae hefyd yn creu maes magnetig, a ddefnyddir mewn modur, anwythydd a
generadur.

Mae cerrynt yn llifo drwy wifren neu ddeunydd oherwydd yr electronau rhydd,
mewnol; os oes llawer ohonynt (e.e. copr) bydd y dargludydd yn un da. Os na fydd
llawer ohonynt (e.e. PVC) bydd yn ynysydd da. Mae yna lawer o ddeunyddiau sy'n
ddargludyddion trydanol da sydd hefyd yn ddargludyddion gwres da. Gall trydan
lifo drwy nwyon ac hefyd hylifau anfetalaidd, mae hyn oherwydd yr ïonau positif
a negatif sydd ganddynt.

lle: I yw'r cerrynt a lifith Δ Q {\displaystyle \Delta Q} yw'r newid mewn
cerrynt trydanol Δ t {\displaystyle \Delta t} yw'r newid mewn amser

Mae prosesau cemegol y tu mewn i gell drydanol neu fatri yn creu grym
electromotif ac felly fe wnëir gwahaniaeth potensial rhwng y terfynellau. Pan
gysylltir y terfynellau gan ddolen ddargludo (cylched) mae'r wefr yn symud ac fe
wnëir gwaith arni. Ffynhonnell y wefr symudol (yr electronnau) yw terfynell
negatif y batri a fydd yn derbyn cyflenwad o electronau o ganlyniad i brosesau
cemegol, a bydd yn ei gwrthyrru i mewn i'r gylched. 'Sinc' electronau yw
terfynell positif y batri: mae electronau yn llifo i mewn iddo ac yn cyfuno â'r
ïonau positif y tu mewn i'r batri. Nid yw gwahaniaeth potensial y terfynellau'n
newid ac mae cyfeiriad y llif o amgylch y gylched yn gyson. Dyma gerrynt union
syml.

Mewn generadur syml mae coil yn cylchdroi mewn maes magnetig. Mae un ochr y coil
yn cylchdroi yn mynd trwy'r maes magnetig i un cyfeiriad a'r ochr arall i'r
llall. Mae'r llif gwefrau a anwythir yn newid cyfeiriad hefyd. Dyma gerrynt
eiledol.



https://cy.wikipedia.org/wiki/Carolus_Linnaeus

Biolegydd Swedaidd oedd Carolus Linnaeus (yn hwyrach, Carl von Linné ac yn
wreiddiol Carl Linnæus neu Carolus Linnæus yn Swedeg) (23 Mai 1707 – 10 Ionawr
1778). Cyflwynodd y system dosbarthiad biolegol a chafodd lawer o ddylanwad ar
ecoleg modern.

Fe'i ganwyd yn Stenbrohult mewn ardal Smalandia yn ne Sweden. Roedd ei dad a'i
daid yn eglwyswyr ac roedden nhw'n dymuno'r un gwaith i Carolus. Ond roedd ei
diddordeb e mewn botaneg a danfonwyd ef i astudio ym Mhrifysgol Lund ac ar ôl
blwyddyn aeth ef Brifysgol Uppsala.

Yn ystod ei astudiaethau daeth Linnaeus i'r penderfyniad y dylai dosbarthiad
planhigion fod yn seiliedig ar friger a phistil ac ysgrifennodd draethawd bach
am ei damcaniaeth. O ganlyniad, enillodd ef swydd fel is-athro Ym 1732 cafodd
arian gan Academi'r Gwyddorau (Academy of Sciences) Uppsala i deithio ac astudio
brodorion Laplandia, mwynau gwerthfawr, planhigion ac anifeiliaid - mewn tir a
oedd bron heb ei gofnodio ar y pryd. Ar ôl hynny cyhoeddodd Flora Laponica ym
1737.

Aeth Linnaeus i'r cyfandir a chyfarfu a Jan Frederik Gronovius yn yr
Iseldiroedd. Dangosod iddo ddrafft o'i draethawd am ddosbarthiad biolegol,
Systema Naturae, i Gronovius. Roedd y system hon yn defnyddio enwau
genws-rhywogaeth byrion a manwl-gywir yn lle enwau hirion traddodiadol, e.e.
Physalis angulata yn lle physalis amno ramosissime ramis angulosis glabris
foliis dentoserratis. Er iddo ddatblygu'r system hon, sef enwi deuenwol, gan y
brodyr Bauhin, roedd Linnaeus yn ehangu ac yn hysbysu'r system ymhellach.

Rhoddodd Linnaeud enwau synhwyrol i'r anifeiliad a'r planhigion. Er enghraifft
roedd dyn yn Homo sapiens "dyn call" iddo fe. Ond iddo fe, roedd rhywogaeth dyn
arall hefyd: Homo troglodytes, sef "dyn sy'n byw mewn ogof". Roedd hynny yn
golygu tsimpansî sydd yn Pan troglodytes heddiw. Rhododd enw i famaliaid hefyd,
ar ôl eu chwarennau tethol.

Ym 1739 priododd a Sara Morea, merch i feddyg. Ac ym 1741 cafodd swydd fel athro
meddygol ym Mhrifysgol Uppsala, ond symudodd i swydd fel athro botaneg cyn hir.
Roedd ei waith ar ddosbarthiad yn parhau gan gynnwys anifeiliaid a mwynau.



https://cy.wikipedia.org/wiki/Caint

Sir yn Lloegr yw Caint (Saesneg: Kent), yng nghongl dde-ddwyreiniol y wlad. Mae
ganddi boblogaeth o 1,610,400 ac arwynebedd o 3,736 km². Maidstone ydyw prif
dref y sir. Mae Caint yn ffinio ar Surrey a Sussex i'r gorllewin, ar Essex i'r
gogledd, ar draws Afon Tafwys, ac, mewn ffordd, ar Ffrainc i'r de-ddwyrain drwy
Dwnnel y Sianel. Mae gogledd-orllewin y sir wedi'i lyncu o dan faestrefi
Llundain.

Y sir hon ydyw'r agosaf at dir mawr Ewrop – dim ond 21 filltir neu 34 km sydd
rhwng Dover a Cap Gris-Nez, gogledd Ffrainc.

Mae tarddiad yr enw Caint yn dyddio'n ôl i'r Brythoniaid, o bosib i lwyth y
Cantiaci. Awrgrymwyd hefyd bod cysylltiad rhwng 'Caint' a'r gair Cymraeg cantel
('ymyl'), gan ei bod ar 'ymyl' Prydain Fawr. Dyma'r rhan gyntaf o Loegr i gael
ei gwladychu gan lwythau Tiwtonaidd y Saeson - yn yr achos yma yr Iwtiaid a
greasant deyrnas Seisnig Caint, yng nghanol y bumed ganrif, a barhaodd nes cael
ei llyncu gan Wessex. Gelwid Saeson Caint yn 'Cantwara', a Chaergaint oedd eu
prifddinas. Er bod enwau Celtaidd yn weddol brin yng Nghaint o'i gymharu ac
ardaloedd eraill Lloegr, mae nifer o enwau lleoedd o darddiad Brythoneg, er
enghraifft Thanet a Dover. Mae rhai haneswyr, megis Myres, wedi gweld parhâd
nifer o enwau lleoedd Brythoneg yma fel tystiolaeth i'r boblogaeth frodorol
oroesi yma'n well nag mewn ardaloedd eraill de-ddwyrain Lloegr.

Enw arall a roddir ar Gaint yw'r 'Garden of England' ('Gardd Lloegr') oherwydd
ei thraddodiad amaethyddol. Mae hopys, i wneud cwrw, yn gnwd traddodiadol yng
Nghaint, ac mae'r odyndai ('oast-houses'), lle sychir yr hopys, yn dal yn
nodweddiadol o dirwedd y sir.



https://cy.wikipedia.org/wiki/Caergystennin

Hen enw dinas Istanbul yn Nhwrci yw Caergystennin (neu Constantinople;
Constantinopolis yn Lladin; Konstantinoupolis neu Κωνσταντινούπολη yn Groeg). Ei
henw gwreiddiol oedd Byzantium (Byzantion neu Bυζαντιον yn Groeg). Cafodd hi'r
enw Caergystennin oherwydd fod yr Ymerawdwr Rhufeinig Cystennin I wedi ei gwneud
yn brifddinas Ymerodraeth Rufeinig ar 11 Mai, 330. Rhoddodd yr enw Nova Roma
(Rhufain Newydd) iddi, ond doedd neb yn defnyddio'r enw hwn.

Roedd Caergystennin yn brifddinas yr Ymerodraeth Fysantaidd (Ymerodraeth
Rufeinig y Dwyrain). Cipiwyd a dilëwyd y ddinas yn ystod y pedwerydd groesgad ym
1204 ac fe'i hail-gipiwyd gan luoedd Nicaean o dan Michael VIII Palaeologus ym
1261.

O'r diwedd cipiwyd y ddinas gan yr Ymerodraeth Ottoman ar 29 Mai, 1453. Yn ystod
teyrnasiad yr Otomaniaid roedd enw'r ddinas yn Caergystennin neu Istanbul, ond
roedd yr Ewropeaidd yn dweud "Constantinople". Istanbul yw enw swyddogol y
ddinas ers 1930. Ers i Weriniaeth Twrci gael ei sefydlu mae Ancara wedi cymryd
lle Istanbul fel y brifddinas.



https://cy.wikipedia.org/wiki/Caeredin

Prifddinas yr Alban er 1492 yw Caeredin (Gaeleg: Dùn Èideann, Sgoteg a Saesneg:
Edinburgh). Mae hi ar arfordir dwyreiniol y wlad ac ar lan deheuol y Firth o
Forth. Yma mae Senedd yr Alban, a gafodd ei hail-sefydlu ym 1999. Gyda
phoblogaeth o 495,360 in 2011 (cynnydd o 1.9% ers 2010), dyma'r ddinas fwyaf yn
Lothian a saif yng nghanol ardal boblog sy'n cynnwys odeutu 850,000 o drigolion.

Mae Dinas Caeredin yn un o awdurdodau unedol yr Alban. Mae'r ddinas yn enwog am
Ŵyl Caeredin, ei chastell hond a'r dathliadau Hogmanay.

Mae enw'r ddinas yn dod o'r Frythoneg Din Eidyn, sef Caer Eidyn. Safai un o
amddiffynfeydd y Gododdin ar y lle, efallai yn perthyn i'r brenin Clydno Eiddin,
yng nghanol y chweched ganrif. Ar ôl ei goresgyn gan y deyrnas Seisnig Bernicia
newidiwyd yr enw i Edin-burh, efallai gyda dylanwad enw Edwin, brenin
Northumbria. Ond ni lwyddodd yr Eingl-Sacsoniaid i ymsefydlu dim pellach i'r
gogledd na Chaeredin, ac erbyn y ddegfed ganrif 'roedd y Saeson wedi colli
gafael ar yr ardal hon i frenhinoedd yr Alban.

Mae Prince's Street Gardens yn ffordd fawr trwy ganol y ddinas. I'r de i'r
ffordd hon mae Castell Caeredin a adeiladwyd uwchben craig clogwyn basalt, sydd
yn hen losgfynydd, a'r Hen Dref (Old Town). I'r gogledd i'r ffordd mae Princes
Street a'r Dref Newydd (New Town). Dechreuwyd adeiladu Princes Street Gardens ym
1816 ar safle gwern o'r enw Nor Loch a oedd yn llyn cyn hynny.

Roedd safle'r castell yn gaer naturiol, ac mae'r lle wedi cael ei ddefnyddio ers
diwedd Oes yr Efydd (tua 850 CC).

Yn ôl adroddiadau Rhufeinig o'r ganrif 1af, roedd gan llwyth y Votadini
(Gododdin yr Hen Ogledd) eu canolfan yno ac mae cerdd arwrol o'r enw 'Y
Gododdin' (tua 600), a briodolir o'r bardd Aneirin, yn sôn am ryfelwyr yn
gwledda yn Neuadd Fawr Din Eidin (Caeredin), wedi cael eu gwahodd yno gan y
brenin Mynyddog Mwynfawr.

Hyd heddiw, mae llawer o strydoedd canoloesol a hen adeiladau yn yr Hen Dref.
Mae yna lu o strydoedd cul o'r enw close neu wynd a sgwarau i gynnal
marchnadoedd. Yn ystod y 1700au roedd tua 80,000 o bobl yn byw yn yr Hen Dref
gyda wal cryf o'i chwmpas, ond does dim ond 4,000 yn byw yno heddiw. Dinistriwyd
y rhan fwyaf o'r Hen Dref a'i hadeiladau uchel gan dân ym 1824. Bu tân mawr
arall ar 7 Rhagfyr, 2002, a ddinistriodd ardal Cowgate o'r Hen Dref, gan gynnwys
Llyfrgell AI a rhai o adeiladau eraill Prifysgol Caeredin.

Dechreuwyd adeiladu'r Ddinas Newydd yn ystod y ddeunawfed ganrif ac mae hi'n
enghraifft dda iawn o gynllun tref a phensaernïaeth Sioraidd.



https://cy.wikipedia.org/wiki/Beirut

Beirut (Arabeg بيروت , Ffrangeg Beyrouth) yw prifddinas Libanus er 1941. Lleolir
Senedd Libanus a sedd llywodraeth y wald yno. Mae'n gorwedd ar bentir, ar lan y
Môr Canoldir a hi yw prif borthladd y wlad. Saif i'r gorllewin o Fynydd Libanus
sy'n rhoi ffurf triongl i'r ddinas. Gan na fu cyfrifiad yno ers blynyddoedd
mae'r amcangyfrifon o'i phoblogaeth yn amrywio o rhwng 1 a 2 filiwn o bobl.

Roedd y ddinas ym meddiant y Tyrciaid am ganrifoedd nes i Ffrainc ei chipio ar
ddiwedd y Rhyfel Byd Cyntaf. Pan enillodd Libanus ei hannibyniaeth yn 1941
dewisiwyd Beirut yn brifddinas iddi.

Dioddefodd y ddinas ddifrod sylweddol yn ystod y rhyfel cartref (1973-1976) ac
eto yn 1982 pan ymosododd byddin Israel arni er mwyn gorfodi'r PLO i ymadael.

Yn 2006 cafodd y ddinas ei tharo nifer o weithiau gan lu awyr Israel gan ladd
rhai cannoedd o bobl a dinistrio rhannau o'r ddinas, yn arbennig maerdvefi y de
ac ardal y maes awyr. Ym Mai 2008 ceisiodd Llywodraeth y wlad esgymuno aelodau o
Hezbollah: penderfyniad y bu iddi'n ddiweddarach wrthdroi oherwydd y protestio a
gwrthdystio cyhoeddus. Yn dilyn ymyrraeth gan Dywysog Qatar sefydlwyd
Llywodraeth newydd gyda Phrifweinidog newydd yn ei harwain.



https://cy.wikipedia.org/wiki/Barddoniaeth

Barddoniaeth ydy'r gelfyddyd o fynegi'n brydferth y meddyliau a gynhyrchir gan y
teimlad a'r dychymyg, fel arfer ond nid bob amser gyda llinellau o hyd arbennig,
rythm arbennig a'r llinellau yn odli. Mae rhai wedi disgrifio barddoniaeth fel
ffordd arbennig o drin geiriau. Ymhlith y technegau y gall bardd eu defnyddio
mae cymariaethau, trosiadau, odl, cyflythreniad ac ailadrodd.

Ymhlith y mathau o fesurau barddoniaeth y gellir eu cael mae englyn, haiku,
telyneg, soned, cywydd, a baled.

Daw'r engreifftiau cynharaf o farddoniaeth Gymraeg o'r chweched ganrif, sef Canu
Aneurin a Chanu Taliesin. Tua'r nawfed ganrif cafwyd Canu Llywarch Hen a Chanu
Heledd. Gelwir y beirdd o'r cyfnod cynnar yn Gynfeirdd a'r beirdd yng nghyfnod y
tywysogion yn Ogynfeirdd. Gelwir beirdd yr oes wedi cwymp Llywelyn 1282 yn
Feirdd yr Uchelwyr. Ysgrifennau Beirdd yr Uchelwyr megis Dafydd ap Gwilym a Iolo
Goch llawer o gywyddau. Bu trai ar ysgrifennu barddoniaeth ar ôl uno Cymru a
Lloegr. Rhaid cofio serch hynny bod emynau yr emynwyr yn farddoniaeth aruchel,
yn enwedig gwaith William Williams Pantycelyn ac Ann Griffiths. Ar ddiwedd y
bedwaredd ganrif ar bymtheg a dechrau'r ugeinfed ganrif caed dadeni gyda beirdd
fel T Gwynn Jones. Nes ymlaen yn y ganrif roedd T H Parry-Williams a Gwenallt yn
ysgrifennu, a thua chanol y ganrif bardd mawr arall oedd Waldo Williams. Mae llu
o feirdd wedi ysgrifennu barddoniaeth o safon uchel o hynny hyd at ddechrau'r
unfed ganrif ar hugain, nifer ohonynt yn ysgrifennu mewn cynghanedd.



https://cy.wikipedia.org/wiki/Aristoteles

Athronydd Groeg yr Henfyd oedd Aristoteles (hefyd Aristotlys neu Aristotlus,
Groeg: Ἀριστοτέλης). Fe'i ganwyd yn 384 CC yn Stagira, Chalcidici; ac fe fu farw
ar 7 Mawrth, 322 CC yn Chalcis, Ewboia yng Ngwlad Groeg.

Roedd yn fyfyriwr i Platon ac yn athro i Alecsander Fawr. Ysgrifennodd ynglŷn ag
amryw feysydd, gan gynnwys ffiseg, barddoniaeth, bioleg, rhesymeg, rhethreg,
gwleidyddiaeth, llywodraeth, a moeseg. Ynghyd â Socrates a Platon, roedd yn un o
athronwyr mwyaf dylanwadol Groeg yr Henfyd. Trawsnewidiasant athroniaeth
Gynsocrataidd yn sylfeini'r Athroniaeth Orllewinol gyfarwydd. Dywed rhai y bu i
Platon ac Aristoteles ffurfio dwy ysgol bwysicaf athroniaeth hynafol; tra bod
eraill yn gweld dysgeidiaeth Aristoteles yn ddatblygiad a diriaethiad o
weledigaeth Platon.

Ganwyd Aristoteles yn Stagira, Chalcidice, yn 384 CC. Ei dad oedd y meddyg
personol i Frenin Amyntas III o Macedon. Hyfforddwyd ac addysgwyd Aristoteles
fel aelod o'r pendefigaeth. Pan oedd yn tua deunaw oed, fe aeth i Athen i barhau
a'i addysg yn Academi Platon. Arhosodd Aristoteles yn yr academi am tua ugain
mlynedd, tan gadawodd yn 347 CC, pan bu farw Platon.

Yna, teithiodd gyda Xenocrates i lys Hermias pen Atarneus yn Asia Minor. Tra yn
Asia, teithiodd Aristoteles gyda Theophrastus i Ynys Lesbos, lle astudiodd
lysieueg a milofyddiaeth yr ynys. Priododd Aristoteles berthynas i Hermias o'r
enw Pythias. Fe anwyd merch iddo. Yn fuan ar ôl marwolaeth Hermias, gwahoddwyd
Aristoteles gan Philip II, brenin Macedon, i fod yn diwtor i Alecsander Fawr.

Ar ôl treulio sawl blwyddyn yn dysgu yr Alecsander Fawr ifanc, dychwelodd
Aristoteles i Athen. Erbyn 335 CC roedd wedi sefydlu ei ysgol ei hun yno a
alwodd yn Lyceum. Tra yn Athen, bu farw ei wraig, Pythias, a daeth Aristoteles
yn agos at Herpyllis o Stageira. Ganwyd mab iddo o Herpyllis a alwodd ar ôl ei
dad, Nicomachus.

Yr adeg honno, astudiodd Aristoteles bron pob pwnc posibl ar y pryd, a gwnaeth
sawl cyfraniad sylweddol i'r rhan fwyaf ohonynt. Yng ngwyddoniaeth ffisegol
astudiodd anatomeg, seryddiaeth, economeg, embryoleg, daearyddiaeth, daeareg,
meteoroleg, ffiseg a milofyddiaeth.

Yn athroniaeth ysgrifennodd am estheteg, moeseg, llywodraeth, metaffiseg,
gwleidyddiaeth, seicoleg, a diwinyddiaeth.

Hefyd astudiodd addysg, llenyddiaeth a barddoniaeth. At ei gilydd mae ei waith
yn cynnwys ystod y meddwl Groegaidd yn y cyfnod hwnnw.



https://cy.wikipedia.org/wiki/Anime

Talfyriad Japaneg o'r gair Saesneg "animation" ydy anime (Japaneg: アニメ)
[anime] ( gwrandewch) ac mae'n cyfeirio'n benodol at animeiddiadau wedi'u
cynhyrchu yn Japan.

Mae'n deillio yn ôl i 1917, a daeth yn ffasiynol iawn yn Japan ers hynny. Yn yr
1980au daeth yn ffasiynol drwy'r byd. Mae'n cael ei ddarlledu ar deledu, fideo,
DVD a hyd yn oed yn y theatr.

Ceir dau fath: cartwnau wedi'u gwneud gyda llaw a rhai wedi'u cynhyrchu gan
gyfrifiadur.

Un esiampl o anime yw'r rhaglen Siapaneg "Sailor Moon". Mae'n sôn am bum merch
sy'n stopio'r 'Negaverse' drwg rhag cymryd drosodd Tokyo.

Mae'r diwydiant anime yn cynnwys dros 430 o stiwdios, llawer yn enwau mawr:
Studio Ghibli, Gainax a Toei Animation. Dim ond ychydig o'r farchnad domestig
sydd ganddyn nhw ond talp enfawr o'r diwydiant DVD. Mae anime wedi bod yn
llwyddiant ysgubol yn y deng mlynedd diwaetha. Mae anime Japan wedi cael ei
gopio gan nifer o wledydd eraill.

Math o gelf ydy Anime, yn enwedig mewn animeiddiadau, ac mae'n cynnwys yr holl
genres y sinema, ond mae o'n cael ei gam-alw yn genre ei hun.:7 Yn Japan caiff y
gair ei ddefnyddio am bob math o animeiddio drwy'r byd. Mae geiriaduron Saesneg
yn diffinio anime fel "animeiddiad o Japan" neu "math o animeiddio a sefydlwyd
yn Japan".

Cychwynodd anime ar ddechrau'r 20fed ganrif, pan grëodd cyfarwyddwyr o Japan
nifer o animeiddiadau, gyda nifer o wledydd eraill yn dilyn: Ffrainc, yr Almaen,
Rwsia a'r Unol Daleithiau America. Y darn cyntaf i gael ei greu oedd yn 1917 –
clip dau funud yn dangos samwrai yn ymarfer ei gleddyf ar ei darget. Enw rhai
o'r arlunwyr cyntaf ydy: Shimokawa Oten, Jun'ichi Kouchi, a Seitarō Kitayama.



https://cy.wikipedia.org/wiki/Amonia

Mae amonia (neu'n llai cyffredin, azane) yn gyfansoddyn sydd wedi'i wneud o ddwy
elfen: hydrogen a nitrogen gyda'r fformiwla cemegol NH3. Mae'n nwy di-liw gydag
arogl llym iawn. Mae ganddo gyfraniad cryf i anghenion maeth organebau daearol
oherwydd priodweddau ei halwynau fel gwrtaith amaethyddol. Gweler halwynau
amoniwm.

Gellir hefyd ei ddisgrifio fel un o flociau adeiladu o fewn synthesis llawer o
nwyddau, tabledi a moddion y fferyllydd a hylifau glanhau. Er ei fod yn
gyffredin yn y gweithle a'r cartref mae iddo briodweddau peryglus iawn. Ledled y
byd, cynhyrchwyd oddeutu 198 miliwn tunell ohono yn 2012, sef 35% o godiad ers
2006.

Mae'r amonia a gynhyrchir yn fasnachol yn cael ei alw, fel arfer, yn "amonia
anhydrus", ac mae'r term yma'n pwysleisio absenoldeb dŵr o fewn y deunydd.
Oherwydd fod NH3 yn berwi ar −33.34 °C (−28.012 °F) dan wasgedd o 1 atmosffêr,
mae'n rhaid cadw, neu storio'r hylif o dan wasgedd uchel neu mewn lle sydd ag
iddo dymheredd isel.

Mae "amonia cyffredin" y cartref (neu amoniwm hydrocsid) yn gymysgedd o NH3 and
dŵr. Gellir mesur cryfder yr hylif mewn unedau ar Raddfa Baumé (dwysedd), gyda
26 gradd Baumé (tua 30% (o ran pwysau) o amonia ar 15.5 °C) yn gyffredin mewn
nwyddau masnachol. Gall amonia cyffredin amrywio o ran ei grynhoad
(concentration) o 5 i 10% (o ran pwysau) o amonia.

Cynhyrchir amonia ar raddfa ddiwydiannol trwy broses Haber. Mae nitrogen yn
adweithio â hydrogen ym mhresenoldeb catalydd haearn ar 650-720K (380-450oC) dan
wasgedd uchel (tua 150-200 atmosffer). Mae’r adwaith isod rhwng nitrogen a
hydrogen yn gildroadwy:

Yn 2004, roedd 83% o'r holl amonia a gynhrchwyd yn cael ei ddefnyddio fel
gwrtaith amaethyddol, naill ai fel halwynau neu hylifau. Wedi ei hydoddi a'i
ledaenu i'r pridd caiff effaith bositif ar blanhigion megis gwenith neu ŷd gan
fod amonia a'i gyfansoddion yn ffynhonnell nitrogen a ddefnyddir gan y cnydau i
gynhyrchu protein.

Defnyddir amonia'n uniongyrchol neu'n anuniongyrchol yn y broses o greu
cyfansoddion sy'n cynnwys nitrogen. Un o'r rhai hyn ydy asid nitrig, a gaiff ei
gynhyrchu yn sgil y broses a elwir yn Broses Oswald drwy ocsideiddio amonia
gydag aer ar gatalydd platinwm ar wres o 700–850 °C, ~9 atm.

Defnyddir asid nitrig i gynhyrchu gwrtaith, ffrwydron a llawer o gyfansoddion
eraill.

Toddiant o NH3 a dŵr ydy amonia cyffredin, hynny yw amoniwm hydrocsid, a chaiff
ei ddefnyddio ar gyfer gwaith pob-dydd o lanhau. Ceir effaith taclus a sgleiniog
o'i ddefnyddio gan nad ydyw'n gadael olion eraill yn y broses o lanhau, ac o'r
herwydd fe'i defnyddir i lanhau gwydr ffenestri, dur a photiau clai, poptai ac i
socian cyfarpar y gegin sydd'n gacen o garbon. Mae'r math hwn o amonia yn
amrywio o ran ei gryfder o 5 - 10%.



https://cy.wikipedia.org/wiki/Alecsander_Fawr

Alecsander III, brenin Macedon, a elwir yn Alecsander Fawr (Groeg: Μέγας
Αλέξανδρος) 21 Gorffennaf 356 CC - 13 Mehefin 323 oedd brenin Macedon rhwng 336
a 323. Cafodd ei eni yn ninas Pella, prifddinas Macedon, yn fab i Philip II a'i
wraig Olympias. Concwerodd y rhan fwyaf o'r Ymerodraeth Bersaidd a rhan fawr o
hynny o'r byd oedd yn wybyddus yn ei amser ef.

Yr oedd tad Alecsander, Philip II, wedi adeiladu byddin effeithiol dros ben ac
wedi concro dinasoedd Groeg. Yn 13 oed rhoddwyd ef dan ofal Aristoteles fel
tiwtor. Erbyn 340 yr oedd ei dad eisoes yn rhoi rhan iddo yn llywodraeth y
deyrnas. Yn 338 CC, ef oedd pennaeth adain chwith byddin Philip ym Mrwydr
Chaeronea, buddugoliaeth a wnaeth Philip yn feistr ar Wlad Groeg.

Y flwyddyn wedyn, bu rhwyg rhwng Alecsander a'i dad, pan ysgarodd Philip fam
Alecsander, Olympias, er mwyn priodi Eurydice. Ffôdd Alecsander ac Olympias i
Epirus am gyfnod, cyn cymodi a Philip a dychwelyd. Llofruddiwyd Philip yn 336 CC
gan Pausanias, aelod o'i warchodlu. Daeth Alecsander yn frenin, ond yr oedd
nifer o ddinasoedd Groeg wedi codi mewn gwrthryfel wedi clywed y newyddion am
farw ei dad. Dangosodd Alecsander ei allu milwrol trwy roi terfyn buan ar y
gwrthryfel.

Yr oedd Philip eisoes wedi bwriadu ymosod ar yr ymerodraeth Bersaidd, a
gweithredodd Alecsander ar gynlluniau ei dad. Croesodd i Asia Leiaf a
gorchfygodd y Persiaid ym mrwydr Granicus. Llwyddodd i osod ei awdurdod ar y
rhan fwyaf o ddinasoedd Groeg gorllewin Asia Leiaf a theyrnasoedd fel Mysia,
Lydia, Caria a Lycia. Llwyddodd ei gafrdidog Parmenion i dawelu Phrygia. Y
flwyddyn ganlynol aeth ymhellach i'r dwyrain. Ymunodd byddinoedd Alecsander a
Parmenion ac aethant yn eu blaen trwy'r Pyrth Cilicia enwog ac i lawr i
wastadiroedd Cilicia. Gorchfygodd frenin Persia, Darius III, ym mrwydr Issus (ar
y ffin â Syria heddiw).

Yn hytrach na dilyn Darius, troes Alecsander ei olygon i'r de. Roedd yn hanfodol
iddo dorri'r cysylltiad rhwng Darius a llynges y Persiaid ar Fôr y Canoldir, a
oedd yn fygythiad i Asia Leiaf a Macedon ei hun. Concrodd Alecsander Ffenicia
wedi gwarchae saith mis ar ddinas Tyrus. Anafwyd ef yn ddifrifol yn ystod y
gwarchae ar ddinas Gaza, a bu raid iddo aros yno am ddau fis i wella. Aeth
ymlaen i'r Aifft, lle cyhoeddwyd ef yn fab y duw Amon ar ôl ymweliad â Theml
Jupiter-Ammon yn Siwa, ger y ffin â thalaith Cyrenaica (Libia heddiw). Sefydlodd
ddinas Alexandria yn yr Aifft, un o nifer o ddinasoedd a sefydlodd sy'n dwyn ei
enw. Yn 331 gorchfygodd Darius eto ym mrwydr Gaugamela ar lan Afon Tigris.
Ychydig yn ddiweddarach lladdwyd Darius gan ei ŵyr ei hun wrth iddo geisio ffoi
am loches i ogledd Iran.

Trodd Alecsander ei olygon i ogledd-ddwyrain yr ymerodraeth. Aeth trwy
diriogaeth gorllewin a de Affganistan trwy Herat ac ardal Helmand. Croesodd yr
Hindu Kush ar ddechrau'r gaeaf a choncrodd Bactriana, lle priododd y dywysoges
Roxana. Gadwodd rhai hen filwyr i sefydlu dinasoedd newydd; y mwyaf anghysbell
o'r rhain oedd Alexandria Eschate ar lan afon Jaxartes (yn Tajicistan heddiw).
Croesodd brif gadwyn yr Hindu Kush, tros Fwlch Khyber, a disgynodd i ddyffryn
Afon Indus, lle gorchfygodd y brenin Indiaidd Porus ym mrwydr Hidaspes. Ar ôl
anfon rhan o'r fyddin yn ôl trwy Affganistan i warchod y taleithiau yno,
dychwelodd Alecsander a rhan arall ei fyddin i'r Dwyrain Canol trwy ddilyn
arfordir de Pacistan ac Iran. Ar y daith beryglus ac anodd collwyd nifer o
filwyr, yn arbennig wrth groesi anialdiroedd Makran. Ceisiodd y llynges dan
arweiniad Perdiccas, a adeiladwyd gan Alecsander ar Afon Indus, gysgodi'r
fyddin, ond yn aflwyddianus.

Bu farw Alecsander ym Mabilon, Mesopotamia yn 32 oed. Mae ansicrwydd beth yn
union oedd y clefyd a'i lladdodd; math o dwymyn mae'n ymddangos. Wedi ei
farwolaeth bu ymladd ffyrnig ymysg ei gadfridogion am ei deyrnas. Ganwyd ei fab,
hefyd yn Alecsander, i Roxane wedi marwolaeth ei dad. Daeth ef yn frenin mewn
enw am gyfnod byr fel Alecsander IV, ond o fewn ychydig flynyddoedd nid oedd neb
o deulu Alecsander yn parhau'n fyw.

Ymhlith y mwyaf llwyddiannus o'r cadfridogion fu'n ymladd am ran o'i deyrnas
gellir enwi Ptolemi a ddaeth i rym yn yr Aifft a Seleucus a enillodd ran helaeth
o Asia.

Tyfodd nifer o chwedlau am Alecsander yn y dwyrain a daeth yn ffigwr llên
gwerin. Daeth rhai o'r chwedlau hyn i Ewrop yn yr Oesoedd Canol, gan gynnwys
Cymru (cyfeirir at Alecsander mewn cerdd am ei anturiaethau chwedlonol sydd i'w
chael yn Llyfr Taliesin). Cyfeirir ato yn y Beibl a'r Coran.

Un o edmygwyr mawr Alecsander oedd Napoleon, a gadwai gopi o hanes ei fywyd wrth
erchwyn ei wely.



https://cy.wikipedia.org/wiki/Afon_Rhein

Afon 1234 km o hyd yn Ewrop yw'r Afon Rhein (Almaeneg: Rhein, Iseldireg: Rijn,
Ffrangeg: Rhin, Lladin: Rhenus). Mae'n tarddu yn yr Alpau ac yn llifo tua'r
gogledd i gyrraedd Môr y Gogledd. Credir fod yr enw yn dod o'r gair
Indo-Ewropeaidd *rei, yn golygu "llifo".

Gellir defnyddio llongau ar 883 km o'i hyd, ac o'r herwydd mae o bwysigrwydd
economaidd mawr. Mae'n llifo trwy'r Swistir, Awstria, yr Almaen a'r Iseldiroedd,
ac yn ffurfio'r ffîn rhwng un neu fwy o'r gwledydd hyn â Ffrainc a
Liechtenstein.

Mae dalgylch y Rhein yn 198,735 km², yn cynnwys y cyfan o Luxembourg a thannau
llai o Wlad Belg a'r Eidal yn ogystal a'r gwledydd uchod.

Ceir tarddle'r Rhein yng nghanton Graubünden yn y Swistir, lle mae dwy afon yn
tarddu yn yr Alpau, y Vorderrhein a'r Hinterrhein. Tardda'r Vorderrhein o Lyn
Tuma ger Bwlch Oberalp, tra mae'r Hinterrhein yn tarddu yn rhewlif Paradies ger
y Rheinquellhorn ger ffîn ddeheuol y Swistir. Mae un o'r nentydd sy'n ffurfio'r
Hinterrhein yn tarddu yn y Val di Lei yn yr Eidal.

Mae'r Vorderrhein a'r Hinterrhein yn cyfarfod ger Reichenau, yn dal yng nghanton
Graubünden, i ffurfi afon Rhein, a elwir yr Alpenrhein yn y rhan yma. Llifa'r
afon tua'r gogledd heibio Chur, ac mae'n ffurfio'r ffîn rhwng y Swistir a
Liechtenstein, ac yna ag Awstria, gyda chanton St. Gallen ar y lan Swisaidd.
Llifa i mewn i'r Bodensee, yna wedi gadael y llyn, mae'n llifo tua'r gorllewin
fel yr Hochrhein. Ffurfia Raeadr y Rhein, cyn i afon Aare ymuno a hi, gan fwy na
dyblu ei llif. Ffurfia'r ffîn rhwng y Swistir a'r Almaen cyn troi tua'r gogledd
ger Basel.

O Basel ymlaen, adwaenir yr afon fel yr Oberrhein. Mae'n llifo tua'r gogledd,
gan ffurfio'r ffîn rhwng Ffrainc a'r Almaen. Llifa heibio dinas Strasbourg, cyn
llifo i mewn i'r Almaen a thrwy dalaith ffederal Rheinland-Pfalz. Ger Mannheim
mae afon Neckar yn ymuno a hi, yna afon Main gerllaw Mainz.

Ger Bingen mae'r Mittelrhein yn dechrau. Llifa'r afon trwy ddyffryn cul, gyda
mynyddoedd yr Hunsrück a'r Eifel ar yr ochr chwith. Ger Koblenz mae afon Moselle
ac afon Lahn yn ymuno a hi. Mae tyfu gwinwydd a thwristiaeth yn bwysig yn yr
ardal yma, ac mae'r rhan rhwng Rüdesheim a Koblenz yn Safle Treftadaeth y Byd.
Ger St. Goarshausen mae'r Rhein yn llifo heibio Craig y Lorelei.

Ger Bonn mae afon Sieg yn ynuno a'r Rhein, a elwir yn awr y Niederrhein. Mae'r
ardal yma yn un boblog a diwydiannol iawn. Llifa'r afon heibio Cwlen, Düsseldorf
ac Ardal y Ruhr. Y porthladd pwysicaf yw Duisburg.

Mae'r afon yn awr yn cyrraedd yr Iseldiroedd, lle mae'n ffurfio delta mawr gydag
afon Meuse ac afon Scheldt. Ceir rhwydwaith cymhleth o afonydd a chamlesi yma.
Ychydig i'r dwyrain o Nijmegen ac Arnhem mae'r Rhein yn ymrannu'n ddwy gangen,
afon Waal a'r Pannerdensch Kanaal. Mae dwy ran o dair o'r dŵr yn llifo i afon
Waal, yna trwy'r Merwede a'r Nieuwe Merwede cyn ymuno a'r Meuse ac ymlaen i'r
môr. Mae'r Beneden Merwede yn gadael y brif afon i barhau fel afon Noord, yna'n
ymuno ag afon Lek i ffurfio'r Nieuwe Maas, sy'n llifo heibio Rotterdam i'r môr.
Mae'r Oude Maas yn gadael y brif afon ger Dordrecht, cyn ail-ymuno a'r Nieuwe
Maas i ffurfio Het Scheur.

Llifa'r traean arall o'r dŵr trwy'r Pannerdensch Kanaal, sy'n llifo i mewn i
ddwy afon, y Nederrijn ("Rhein isaf") a'r IJssel. Llifa'r Nederrijn tua'r
gorllewin, gan ddiweddu gerllaw Wijk bij Duurstede; oddi yno gelwir y brif afon
yn Afon Lek, sy'n ymuno ag afon Noord. Llifa'r dŵr yn afon IJssel i'r
gogledd-ddwyrain i mewn i'r IJsselmeer.

Defnyddir yr enw Rijn am nifer o afonydd sy'n llifo tua'r gorllewin o Wijk bij
Duurstede, y Kromme Rijn ("Rhein Gam"), yna heibio Utrecht, y Leidse Rijn a'r
Oude Rijn. Yn y cyfnod Rhufeinig, y rhain oedd prif afonydd delta'r Rhein, ond
bellach nid o'r Rhein y maent yn cael eu dyfroedd.

Ceir cyfeiriadau niferus ar afon Rhenus yn y cyfnod clasurol. Ystyrid mai'r
Rhein oedd y ffîn rhwng Gâl neu'r Celtiaid a'r Almaenwyr. Am gyfnod yn
nheyrnasiad yr ymerawdwr Augustus, bu'r fyddin Rufeinig yn ymgyrch i'r dwyrain
o'r Rhein, ond wedi i'r cadfridog Varus gael ei orchfygu gan Arminius ym Mrwydr
Fforest Teutoburg, daeth y Rhein yn ffîn yr Ymerodraeth Rufeinig. Cedwid wyth
lleng ar hyd y Rhein. Rhwng tua 14 OC a 180, roedd dwy leng yn Vetera (Xanten
heddiw): I Germanica a XX Valeria; dwy leng yn oppidum Ubiorum (Cwlen heddiw):V
Alaudae a XXI. Roedd un lleng, II Augusta, yn Argentoratum (Strasbourg), ac un,
XIII Gemina, yn Vindonissa (Windisch), gyda dwy leng, XIV a XVI, yn Moguntiacum
(Mainz).

Yn ddiweddarach, bu ymryson rhwng yr Almaen a Ffrainc, oedd yn dymuno cipio'r
tiriogaethau Almaenig ar lan orllewinol y Rhein, a sefydlu'r afon fel y ffîn. Yn
ystod un cyfnod o dyndra oherwydd hyn, yn 1840, cyfansoddwyd y gân wladgarol
Almaeneg Die Wacht am Rhein ("Y Wyliadwriaeth ar y Rhein"), a ddaeth yn anthem
genedlaethol de facto yr Almaen am gyfnod.

Yn y gerdd Nibelungenlied o'r Canol Oesoedd, ceir hanes yr arwr Siegfried sy'n
lladd draig ar y Drachenfels ger Bonn ac am drysor Kriemhild a deflir i'r Rhein
gan Hagen. Ysbrydolodd yr hanes yma yr opera Das Rheingold, rhan gyntaf cylch
Der Ring des Nibelungen gan Richard Wagner.

Ceir hanesion am graig y Lorelei, lle mae'r afon yn culhau gan greu man peryglus
i longau. Dywedir bod un o'r Nixe, ysbrydion y dŵr ar ffurf merch ieuanc
brydferth, yn eistedd ar y graig ac yn canu. Roedd hyn yn swyno'r llongwyr nes
i'w llongau daro yn erbyn y creigiau a chael eu dinistrio. Defnyddir yr hanes
yng ngerdd enwog Heinrich Heine.



https://cy.wikipedia.org/wiki/Abraham_Lincoln

Abraham Lincoln (12 Chwefror 1809 – 15 Ebrill 1865), a elwir weithiau yn Abe
Lincoln, oedd 16eg Arlywydd Unol Daleithiau America (1861 hyd 1865). Mae'n
nodedig am fod yn arlywydd adeg Rhyfel Cartref America ac am ryddhau'r
caethweision.

Ganwyd Abraham Lincoln yn 1809 mewn caban pren yn Hardin County, Kentucky, yn
fab i Thomas Lincoln a Nancy Hanks. Pan oedd yn saith oed symudodd y teulu i
Indiana, ac yna yn 1830 i Illinois, y dalaith a gysylltir a Lincoln yn bennaf.

Yn 1846 etholwyd Lincoln i House of Representatives yr Unol Daleithiau.
Siaradodd yn erbyn y rhyfel gyda Mexico a chefnogodd ymgyrch Zachary Taylor i
ddod yn Arlywydd. Ar ddiwedd ei dymor yno, dychwelodd i Springfield i weithio
fel cyfreithiwr.

Ail-gydiodd yn ei yrfa wleidyddol trwy wrthwynebu Deddf Kansas-Nebraska (1854),
oedd yn ei gwneud yn bisibl i gaethwasanaeth ledaenu i rannau o'r wlad lle nad
oedd yn cael ei ganiatau yn flaenorol. Cynorthwyodd Lincoln i ffurfio'r Blaid
Weriniaethol newydd. Yn 1858 cynhaliodd gyfres o ddadleuon cyhoeddus gyda
Stephen Douglas o'r Blaid Ddemocrataidd, ac er mai Douglas a etholwyd i'r Senedd
daeth Lincoln i amlygrwydd cenedlaethol.

Dewiswyd Lincoln fel ymgeisydd y Blaid Weriniaethol ar gyfer etholiad 1860, ac
ar 6 Tachwedd etholwyd ef yn 16eg Arlywydd yr Unol Daleithiau, gan guro Douglas
ac eraill. Oherwydd fod enw i Lincoln fel gelyn i ymestyniad caethwasanaeth, yr
oedd nifer o dalithiau'r de eisoes wedi datgan y byddent yn gadael yr Undeb
petae Lincoln yn ennill. Dyna wnaethant, gyda De Carolina yn arwain.

Yn 1862 cyhoeddodd Lincoln ryddin y caethweision yn y taleithiau oedd yn
gwrthryfela gyda'r Emancipation Proclamation. Am gyfnod yn ystod y rhyfel pan
orchfygwyd byddinoedd y Gogledd mewn nifer o frwydrau gan y De, yn enwedig gan
filwyr Robert E. Lee, yr oedd Lincoln yn amhoblogaidd iawn, ac wrth i'r
etholiadau yn 1864 ddynesu yr oedd yn disgwyl colli. Yn ffodus iddo ef, enillodd
y Gogledd nifer o fuddugoliaethau pwysig ychydig cyn yr etholiad, er enghraifft
gorchfygwyd Lee ym Mrwydr Gettysburg. Ychydig fisoedd wedi'r frwydr hon, wrth
gysegru mynwent i ail-gladdu'r milwyr a laddwyd, traddododd Lincoln ei araith
enwocaf, Anerchiad Gettysburg. Enillodd Lincoln yr etholiad i gael pedair
blynedd arall fel Arlywydd.

Ar 9 Ebrill, 1865, ildiodd Robert E. Lee a'i fyddin yn Appomattox Court House yn
nhalaith Virginia. Yr oedd y rhyfel bellach bron ar ben, a Lincoln eisoes yn
meddwl beth i'w wneud i ail-uno'r wlad ar ôl y brwydro.

Ar 14 Ebrill, 1865 (Dydd Gwener y Groglith), aeth Lincoln a'i wraig i wylio
drama o'r enw Our American Cousins yn Ford's Theater. Daeth John Wilkes Booth,
actor oedd yn cydymdeimlo â'r De, tu ôl iddo heb gael ei weld a'i saethu yn ei
ben. Cariwyd Lincoln i dŷ dros y ffordd, lle bu farw y bore wedyn. Cariwyd ei
gorff yn ôl i Illinois mewn trên arbennig gyda miloedd o bobl yn ei gwylio'n
pasio.

Credir fod Lincoln o dras Cymreig: roedd ei hen nain, Sarah Evans, mae'n debyg,
yn ferch i Cadwaladr ac Elin Evans o Wynedd, Pennsylvania. Ym 1860 cyhoeddodd
100,000 o bamffledi Cymraeg i geisio denu pleidleisiau'r mewnfudwyr Cymraeg.
Cyhoeddwyd 50,000 yn Utica, Efrog Newydd a'r un nifer yn Pottsville,
Pensylfania.



https://cy.wikipedia.org/wiki/Abraham

Ystyrir Abraham, Hebraeg: אַבְרָהָם, "Avraham", Arabeg: ابراهيم "Ibrahim", fel
ffigwr allweddol gan dair crefydd, Iddewiaeth, Cristnogaeth ac Islam, a elwir am
hynny yn grefyddau Abrahamig.

Ei enw yn wreiddiol oedd Abram (Hebraeg: אַבְרָם, ond newidiodd ei enw i Abraham
yn ddiweddarach yn ei fywyd. Roedd yn fab i Terah, ac roedd ganddo frodyr o'r
enw Nahor a Haran. Yn ôl Llyfr Genesis, Ganed ef yn Ur y Chaldeaid ym
Mesopotamia, ond galwyd ef gan Dduw i wlad Canaan. Symudodd i Haran, yna gyda'i
wraig Sarah a'i nai Lot i Ganaan gyda'i dilynwyr. Yn ddiweddarach ymwahanodd
Abraham a Lot, gyda Abraham yn symud i Mamre yn Hebron.

Roedd Sarah yn dal yn ddi-blant, felly rhoddodd ei morwyn Hagar yn wraig arall
iddo. Ganwyd mab i Hagar ac Abraham, Ishmael, ond yn ddiweddarach gyrrwyd Sarah
ac Ishmael i ffwrdd gan Sarah. Yn draddodiadol, Ishmael yw cyndad yr Arabiaid.
Yn ei henaint, cafodd Sarah hefyd fab, Isaac, cyndad yr Iddewon yn ôl
traddodiad.

Rai blynyddoedd wedyn, cafodd Abraham orchymyn gan Dduw i aberthi Isaac iddo.
Paratôdd Abraham i wneud hynny, ond pan oedd ar fin aberthu ei fab, ymddangosodd
angel i'w atal a rhoi dafad iddo i'w aberthu yn lle Isaac. Mae gŵyl Islamig Eid
ul-Adha yn dathlu'r digwyddiad yma.

Dywedir i Sarah farw pan oedd tua 127 mlwydd oed, a chael ei chladdu yn Ogof y
Patriarchiaid gar Hebron. Gyrrodd Abraham ei was Eliezer i Fesopotamia, i
chwilio am wraig i Isaac, a dychwelodd gyda Rebecca. Cymerodd Abraham wraig
arall, gordderch o'r enw Keturah, a chafodd chwe mab arall, Zimran, Jokshan,
Medan, Midian, Ishbak, a Shuah. Bu farw yn 175 oed, a chladdwyd ef gyda Sarah yn
Hebron.

Yn y Coran, dywedir mai Ibrahim ac Ishmael a ailsefydlodd ddinas Mecca ar ôl y
Dilyw a chodi'r Kaaba yno.



https://cy.wikipedia.org/wiki/Aberystwyth

Tref fwyaf Ceredigion, ar arfordir gorllewin Cymru yw Aberystwyth. Mae'n sefyll
ar lan Bae Ceredigion lle mae'r afonydd Rheidol ac Ystwyth ill dwy yn aberu.
Cododd Edmwnt, brawd y brenin Edward I ar Loegr y castell presennol yn 1277 a
thyfodd y dref o gwmpas y castell. Daeth yr harbwr yn bwysig yn y bedwaredd
ganrif ar ddeg o ganlyniad i'r cloddfeydd plwm a oedd yn yr ardal. Enillodd
Aberystwyth y teitl 'Tref Orau Prydain' yn 2015 gan yr Academy of Urbanisation.

Mae Caerdydd 120.9 km i ffwrdd o Aberystwyth ac mae Llundain yn 290.7 km. Y
ddinas agosaf ydy Abertawe sy'n 87.2 km i ffwrdd.

Mae tystiolaeth y defnyddwyd ardal Tan-y-Bwlch ger troed Pen Dinas (Penparcau)
yn ystod y cyfnod Mesolithig, ar gyfer creu arfau ar gyfer helwyr-gasglwyr allan
o'r callestr a adawyd yno wedi i'r iâ encilio.

Mae olion caer Geltaidd ar ben bryn Pen Dinas (neu 'Dinas Maelor'), Penparcau yn
edrych dros Aberystwyth o'r de, yn dynodi yr anheddwyd y safle o tua 700 CC. Ar
ben bryn i'r de o Afon Ystwyth, mae olion cylch gaer. Credir mai olion y castell
yr herwgipwyd y Dywysoges Nest ohono yw'r rhain. Mae'r olion bellach ar dir
preifat a gellir ei gyrchu drwy gael caniatád a threfnu gyda'r perchennog yn
unig.

Mae'n debyg mai'r cofnod hanesyddol cyntaf o Aberystwyth oedd adeiladu caer yn
1109, gan Gilbert Fitz Richard (taid Richard de Clare, sy'n adnabyddus am ei rôl
yn arwain Goresgyniad y Normaniaid ar Iwerddon). Rhoddwyd tiroedd ac
arglwyddiaeth Aberteifi i Gilbert Fitz Richard, gan Harri I, brenin Lloegr, gan
gynnwys Castell Aberteifi. Lleolwyd y caer yn Aberystwyth tua milltir a hanner
i'r de o safle'r dref heddiw, ar fryn uwchben glannau deheuol yr Afon Ystwyth.
Adeiladodd Edmwnt, brawd y brenin Edward I gastell newydd yn 1277, wedi iddo
gael ei ddinistrio gan y Cymry. Ond, adeiladwyd ei gastell ef mewn safle
gwahanol, ar bwynt uchel y dref, sef Bryn Castell. Rhwng 1404 a 1408 roedd
Castell Aberystwyth yn nwylo Owain Glyndŵr, ond ildiodd i'r Tywysog Harri, a
ddaeth yn Harri V, brenin Lloegr yn ddiweddarach. Yn fuan wedi hyn cyfunwyd y
dref gyda Ville de Lampadarn (enw hynafol Llanbadarn Gaerog, er mwyn ei
gwahaniaethu oddi wrth Llanbadarn Fawr, y pentref (1.6 km) i'r gorllewin). Dyma
sut y cyfeirir ati yn y Siarter Brenhinol a roddwyd gan Harri VIII, ond fel
Aberystwyth y cyfeirwyd ati yn nogfennau o oes Elizabeth I.

Mae Aberystwyth yn dref gwyliau glan môr boblogaidd. Yn ogystal â dwy sinema a
chwrs golff, mae ei atyniadau yn cynnwys:

Mae hufenfa organig cwmni Rachel's Organic wedi ei lleoli ar ystad ddiwydiannol
Glan yr Afon, a dyma'r cyflogwr mwyaf yn y sector breifat yn Aberystwyth. Mae
rhai yn honni fod y dref wedi datblygu economi fach ei hun gan ei fod wedi ei
ynysu oddi wrth gweddill y wlad: mae Rachel yn cyflogi 130, a 1,000 wedi eu
cyflogi yn swyddfeydd Llywodraeth Cymru a Chyngor Ceredigion yn y dref;
cyflenwir y rhan helaeth o weithwyr y sector cyflog isel gan fyfyrwyr.

Daeth papur newydd y Cambrian News i Aberystwyth o'r Bala ym 1870, wedi iddo
gael ei brynu gan Syr John Gibson. Argraffwyd yn Nghroes-oswallt, ac ym mis Mai
1880 cyfunodd y papur gyda'r cyn-Malthouse Dan Dre. Y teulu Read oedd yn berchen
arno o 1926, ac ym 1993, contractwyd yr argraffu allan, gan alluogi i'r cwmni
symyd eu staff golygyddol i swyddfa ar Barc Gwyddoniaeth ar Gefnllan, ger
Llanbadarn Fawr. Wedi marwolaeth Henry Read, prynwyd y papur gan Syr Ray Tindle
ym 1999, gan ddod yn un o dros 200 o bapurau wythnosol ym Mhrydain sydd yn eiddo
iddo. O ran maint ei gylchrediad wythnosol, y Cambrian News sydd yn ail yng
Nghymru erbyn hyn, gan werthu 24,000 copi mewn chwe fersiwn olygyddol, a
ddarllenir gan 60,000 ar draws 3000 milltir sgwar.

Lleolir gwasg Y Lolfa ym mhentref Tal-y-bont, Ceredigion nid nepell o
Aberystwyth. Mae'r wasg yn cyflogi oddeutu hanner cant o bobl y fro. Sefydlwyd y
wasg gan Robat Gruffudd, ond bellach mae'r wasg yn nwylo diogel ei feibion
Garmon a Lefi. Dyma bellach un o'r gweisg mwyaf sy'n cyhoeddi cyfran helaeth o'i
llyfrau drwy gyfrwng y Gymraeg, ynghyd â Gwasg Gomer o Landysul, Gwasg Carreg
Gwalch o Lanrwst a Gwasg y Dref Wen o Gaerdydd.

Yn flynyddol ers 2013, cynhelir Parêd Gŵyl Dewi Aberystwyth. Mae Aberystwyth
hefyd yn gartref i sawl sefydliad a mudiad:

Mae Clwb Pêl-droed Tref Aberystwyth yn glwb pêl-droed sy'n chwarae yn
Uwch-gynghrair Principality Cymru.

Cynhaliwyd Eisteddfod Genedlaethol yn Aberystwyth ym 1916, 1952 a 1992. Am
wybodaeth bellach gweler:

Mae Aberystwyth yn gartref i ysgol Gymraeg ddynodedig cyntaf Cymru, sef Ysgol
Gymraeg Aberystwyth a sefydlwyd fel Ysgol Gymraeg yr Urdd ym 1939. Ysgolion
cynradd eraill y dref yw Plascrug, Cwmpadarn a Llwyn yr Eos.

Mae dwy ysgol uwchradd, ysgol gyfun Gymraeg Penweddig ac ysgol ddwyieithog
Penglais.

Mae addysg uwch ac addysg bellach yn cael ei ddarparu yn y dref gan Brifysgol
Aberystwyth a Choleg Ceredigion.



https://cy.wikipedia.org/wiki/Ynys_M%C3%B4n

Sir ac ynys yng ngogledd-orllewin Cymru yw Ynys Môn (Saesneg: Anglesey, Lladin:
Mona). Gwahenir yr ynys oddi wrth y tir mawr gan gulfor Afon Menai. Cysylltir y
tir mawr â'r ynys gan ddwy bont, y bont wreiddiol Pont Y Borth a godwyd gan
Thomas Telford ym 1826 a'r un fwy, Pont Britannia sydd yn cysylltu'r A55 â'r
ynys ynghyd â Rheilffordd Arfordir Gogledd Cymru. Ymhlith yr ynysoedd llai o
gwmpas arfordir Môn mae Ynys Gybi, Ynys Seiriol, Ynys Llanddwyn ac Ynys Moelfre.
Dynodwyd arfordir yr ynys yn Ardal o Harddwch Naturiol Eithriadol, ac mae Llwybr
Arfordirol Ynys Môn yn mynd o'i chwmpas. Er i rannau o'r sir gael eu
Seisnigeiddio dros y degawdau diweddar wrth i bobl symud yno i fyw o Loegr a
llefydd eraill, erys Môn yn un o gadarnleoedd yr iaith Gymraeg a gellir cyfrif
rhan sylweddol ohoni yn rhan o'r Fro Gymraeg. Gweinyddir y sir gan Gyngor Sir
Ynys Môn sydd â'i bencadlys yn Llangefni.

Ymddengys enw'r ynys gyntaf mewn ysgrifen yng nghofnodion yr awduron clasurol yn
ei ffurf Ladin fel Mona. Dywed Owen a Morgan nad oes eglurhad boddhaol ar ystyr
yr enw "Môn", a'i fod yn ôl pob tebyg yn tarddu o wraidd cyn-Geltaidd. Mae enw
Saesneg yr ynys o darddiad Llychlynnaidd, a cheir y cyfeiriad cynharaf at
Anglesege yn 1098. Ymddengys mai'r ystyr yw "ynys Ongull", lle mae Ongull yn enw
person. Ceir nifer o enwau eraill ar yr ynys, megis yr Ynys Dywyll ac Ynys y
Cedairn.

Gydag arwynebedd o 720 km2, Ynys Môn yw ynys fwyaf Cymru. Hi yw'r bumed fwyaf
o'r ynysoedd llai Ynysoedd Prydain, heb gynnwys dwy ynys fawr, sef Ynys Prydain
ac Iwerddon. Mae bron y cyfan o'r ynys yn dir cymharol isel; y pwynt uchaf yw
Mynydd Twr ar Ynys Cybi, 220 medr (722 troedfedd). Y pwyntiau uchaf ar y brif
ynys yw Mynydd Bodafon (178 medr) a Mynydd Eilian (177 medr), tra mae Mynydd
Parys ychydig yn is. O gwmpas y brif ynys, ceir nifer o ynysoedd llai. Y fwyaf
o'r rhain yw Ynys Cybi, ynys ail-fwyaf Cymru gydag arwynebedd o 39.44 km2
(15.22 mi2), lle ceir tref fwyaf Môn, Caergybi, ac sydd â chob yn ei chysylltu
â'r brif ynys. Ymysg yr ynysoedd eraill mae Ynys Seiriol, Ynys Moelfre ac Ynys
Llanddwyn. Gwahenir yr ynys o'r tir mawr gan Afon Menai, sydd tua 14 milltir o
hyd. Mae lled y Fenai yn amrywio o lai na chwarter milltir ger Porthaethwy, lle
mae Pont Y Borth yn ei chroesi, a ger Llanfairpwll lle mae Pont Britannia yn ei
chroesi, i tua 3 milltir a hanner yn ei rhan orllewinol, er ei bod yn culhau eto
ger Trwyn Abermenai yn ei heithaf gorllewinol. I'r gogledd-ddwyrain o'r pontydd
mae'r Fenai yn ymledu dros Draeth Lafan rhwng Penmon ac Ynys Seiriol yn y
gogledd a Phenmaenmawr yn y de ac yn mynd yn rhan o Fae Conwy.

Ceir nifer o lynnoedd naturiol, yn bennaf yng ngorllewin yr ynys, yn cynnwys
Llyn Coron, Llyn Traffwll a Llyn Llywenan. Mae dwy gronfa ddŵr fawr wedi eu
creu, Llyn Alaw a Llyn Cefni. Cymharol fychan yw'r rhan fwyaf o afonydd Môn,
sy'n cynnwys Afon Cefni, Afon Alaw ac Afon Braint. Ceir nifer o gorsydd ar yr
ynys hefyd. Ar un adeg, roedd Cors Ddyga yn ymestyn yr holl ffordd o Falltraeth
hyd at gyrion Llangefni, hanner y ffordd ar draws yr ynys.

Yn ddaearegol, mae llawer o greigiau Môn yn perthyn i'r cyfnod Cyn-Gambriaidd.
Daw'r rhain i'r wyneb mewn pedair ardal:

Ystyrir fod Ynys Môn yn cynnwys yr amrywiaeth fwyaf o greigiau o'r cyfnod
Neobroterosöig hyd y cyfnod Palalosöig (700 - 300 miliwn o flynyddoedd yn ôl) o
fewn ardal fechan ym Mhrydain Ceir creigiau iau mewn rhai mannau, yn arbennig
creigiau Carbonifferaidd yn ne-ddwyrain yr ynys, yn cynnwys calchfaen, er
enghraifft yn ardal Penmon. Ym mis Mai 2009, dynodwyd Ynys Môn fel Geoparc gan
UNESCO dan yr enw GeoMôn.

Nid oes unrhyw goedwig naturiol o faint sylweddol yn parhau ar yr ynys, ac
ymddengys fod hyn wedi bod yn wir am rai canrifoedd o leiaf. Yr unig goedwigoedd
mawr yw'r rhai conifferaidd a blannwyd gan y Comisiwn Coedwigaeth yn ystod yr
20g; y mwyaf o'r rhain yw Coedwig Niwbwrch yn ne-orllewin yr ynys a Choedwig
Pentraeth ar Fynydd Llwydiarth yn y de-ddwyrain.

Ceir amrywiaeth o fywyd gwyllt ar Ynys Môn, a sefydlwyd nifer o warchodfeydd ar
yr ynys. Mae'r ynys yn un o ychydig gadarnleoedd y Wiwer Goch ym Mhrydain, ac yn
y blynyddoedd diwethaf bu ymgyrch i ddifa'r Wiwer Lwyd o'r ynys i roi cyfle i'r
goch ffynnu. Ceir y boblogaeth fwyaf o'r Wiwer Goch yng Nghoedydd Pentraeth.

Ymhlith y gwarchodfeydd ar yr ynys mae gan yr RSPB warchodfeydd yn Ynys Lawd,
Gwlypdiroedd y Fali a Chors Ddyga. Ar greigiau gwarchodfa Ynys Lawd, mae rhai
cannoedd o barau o'r Wylog a'r Llurs yn nythu, ac ychydig barau o'r Pâl. Mae
gwarchodfa Cemlyn yn perthyn i'r Ymddiriedolaeth Genedlaethol ond yn cael ei
rhedeg gan Ymddiriedolaeth Natur Gogledd Cymru, sydd hefyd yn berchen gwarchodfa
Cors Goch. Ceir nifer o blanhigion prin yma, ac ar ddwy ynys yn y llyn mae nifer
sylweddol o Forwenoliaid yn nythu. Y Forwennol Bigddu yw'r fwyaf cyffredin fel
rheol, gyda dros fil o barau yn nythu yma ambell flwyddyn. Ceir hefyd niferoedd
llai o'r Forwennol Gyffredin a Morwennol y Gogledd. Mae Ynysoedd y Moelrhoniaid
yn bwysig fel man nythu Morwennol y Gogledd, gyda dros 2,000 o barau yn nythu
yno yn 2006. Oherwydd pwysigrwydd y safle mae gwardeiniaid yr RSPB yn aros yno
dros yr haf i'w gwarchod.

Mae Ymddiriedolaeth Natur Gogledd Cymru hefyd yn berchen gwarchodfa Cors Goch,
tra mae Gwarchodfeydd Natur Cenedlaethol Cors Erddreiniog a Chwningar Niwbwrch
yn perthyn i Gyngor Cefn Gwlad Cymru.

Yn ôl cyfrifiad 2001, roedd poblogaeth yr ynys yn 66,829, gostyngiad o 2,300
(3.4%) ers 1991. Caergybi yw'r dref fwyaf, gyda phoblogaeth o 11,237 yn 2001;
mae poblogaeth prif dref yr ynys, Llangefni yn 4,499. Mae poblogaeth Porthaethwy
ac Amlwch oddeutu tair mil yr un, a dilynir hwy gan Llanfairpwllgwyngyll,
Benllech a Biwmares.

Roedd 60.13% o boblogaeth yr ynys yn medru siarad Cymraeg yn 2001, y ganran
ail-uchaf ymhlith awdurdodau Cymru. Fesul cymuned, roedd y ganran oedd yn siarad
Cymraeg yn amrywio o 83.85% yng nghymuned Llangefni i 37.05% yng nghymuned
Llanfair-yn-neubwll

Roedd y ganran o'r boblogaeth oedd dros oedran ymddeol wedi cynyddu o 20.5% yn
1991 i 28.5% yn 2001. Dewiswyd Môn fel un o'r tair ardal ym Mhrydain ar gyfer
ymarfer peilot i baratoi ar gyfer Cyfrifiad 2011 yn 2009.

Ceir cryn nifer o gromlechi neu siambrau claddu o Oes y Cerrig Newydd ar yr
ynys, y rhan fwyaf ohonynt yn esiamplau o feddau cyntedd, ac yn dangos
tebygrwydd i feddau o'r un cyfnod yn Iwerddon. Yn Oes yr Efydd, newidiodd y dull
o gladdu. Y beddrod enwocaf o'r cyfnod hwn ar yr ynys yw Bedd Branwen, ger afon
Alaw. Mae nifer o fryngaerau o Oes yr Haearn i'w cael ar yr ynys hefyd, er
enghraifft Din Silwy (Bwrdd Arthur). Y darganfyddiad enwocaf o'r cyfnod yma yw'r
casgliad mawr o arfau a chelfi eraill yn arddull diwylliant La Tène a
ddarganfuwyd yn Llyn Cerrig Bach yng ngogledd-orllewin yr ynys. Credir fod y
rhain wedi eu gosod yn y llyn fel offrymau.

Ymosododd y Rhufeiniaid ar Ynys Môn am ei fod yn fangre lle yr oedd eu gelynion
yn gallu cael lloches. Yr oedd y Derwyddon yn arwydd o wrthwynebiad gwleidyddol
iddynt, ac roedd yno ysguboriau grawn i borthi eu gelynion. Yn ogystal yr oedd
posibilrwydd cael copr yno. Mae'r hanesydd Rhufeinig Tacitus yn disgrifio brwydr
waedlyd ar yr ynys yn 60 neu 61 O.C. pan groesodd byddin dan Gaius Suetonius
Paulinus dros Afon Menai mewn cychod a chipio'r ynys.

O eiriau Tacitus, mae llawer o haneswyr wedi casglu fod yr ynys o bwysigrwydd
mawr i'r Derwyddon. Fodd bynnag, nid yw Tacitus yn dweud hynny'n benodol. Bu'r
Rhufeiniaid ym mwyngloddio copr ym Mynydd Parys, ac adeiladwyd caer, Caer Gybi,
ar yr arfordir. Nid oes sicrwydd am ei dyddiad, ond credir ei bod yn perthyn i
gyfnod olaf rheolaeth y Rhufeiniaid, a bod ganddi gysylltiad â'r llynges.
Gerllaw, roedd tŵr gwylio ar Fynydd Twr.

Yn ôl y traddodiad, ymsefydlodd Gwyddelod ar Ynys Môn wedi i'r Rhufeiniaid
ymadael, nes i'r brenin Cadwallon Lawhir, tad Maelgwn Gwynedd, eu gorchfygu yn
gynnar yn y 6g a'u gyrru o'r ynys. Erbyn y cyfnod yna, roedd Cristnogaeth yn
lledaenu tros yr ynys. Ymhlith y seintiau y cysegrwyd eglwysi iddynt mae Cybi,
Seiriol, Dona ac wrth gwrs Dwynwen, santes cariadon Cymru, y ceir ei heglwys ar
Ynys Llanddwyn.

Aberffraw ar arfordir gorllewinol Ynys Môn oedd prif lys brenhinoedd a
thywysogion Teyrnas Gwynedd, a disgrifir teyrn Gwynedd yn aml fel "Brenin
Aberffraw" neu "Tywysog Aberffraw". Yn yr Oesoedd Canol roedd Ynys Môn yn
cynnwys y cantrefi a chymydau canlynol:

Dioddefodd yr ynys ymosodiadau gan y Llychlynwyr, yn enwedig y Daniaid yn y
cyfnod rhwng 950 a 1000. Dywedir i Godfrey Haroldson gymryd dwy fil o gaethion o
Ynys Môn yn 987, a thalodd brenin Gwynedd, Maredudd ab Owain, swm mawr i'r
Daniaid i brynu ei bobl yn ôl o gaethiwed. Yn 1994,cafwyd hyd i safle
archeolegol yn Llanbedrgoch sef olion sefydliad o gyfnod y Llychlynwyr, efallai
tua'r 10g. Mae cloddio archeolegol yma dros y blynyddoedd diwethaf wedi
darganfod tystiolaeth yn awgrymu fod Llychlynwyr wedi ymsefydlu yma am gyfnod.

Ymladdwyd nifer o frwydrau ar yr ynys. Yn 1088 ymunodd Hugh d'Avranches, Iarll
Caer gyda Hugh arall, Iarll Amwythig i geisio adennill ei diroedd yng Ngwynedd
oddi ar Gruffudd ap Cynan. Enciliodd Gruffudd i Fôn, ond yna bu raid iddo ffoi i
Iwerddon pan gafodd y llynges yr oedd wedi ei chyflogi gan Ddaniaid Iwerddon
well cynnig gan y Normaniaid a throi yn ei erbyn. Newidiwyd y sefyllfa pan
gyrhaeddodd llynges dan arweiniad Brenin Norwy, Magnus III, a ymosododd ar y
Normaniaid a lladd Hugh o Amwythig ger rhan ddwyreiniol Afon Menai. Gadawodd y
Normaniaid yr ynys, a'r flwyddyn ganlynol dychwelodd Gruffudd i gymryd meddiant.
Yn 1157, pan ymosododd Harri II ar Owain Gwynedd, gyrrodd Harri lynges i ymosod
ar Ynys Môn tra'r oedd prif fyddin y brenin yn ymosod ar hyd arfordir gogledd
Cymru. Glaniodd y llynges ym Môn, ond gorchfygwyd hwy gan y Cymry lleol, gyda
Henry FitzRoy, mab gordderch Harri I, brenin Lloegr a Nest ferch Rhys ap Tewdwr,
yn un o'r lladdedigion. Yn 1170, lladdwyd Hywel ab Owain Gwynedd mewn brwydr yn
erbyn ei frawd Dafydd ym Mrwydr Pentraeth. Ymladdwyd Brwydr Moel-y-don ar 6
Tachwedd 1282 ar Afon Menai rhwng milwyr Edward I o Loegr a milwyr Llywelyn ap
Gruffudd, Tywysog Cymru. Roedd y Saeson wedi meddiannu Môn, ond gorchfygwyd hwy
pan geisiasant groesi i Arfon.

Pan oedd Tywysogion Cymru yn ymladd yn erbyn y gelyn roeddent yn aml yn dibynnu
ar Ynys Môn am eu cyflenwad o ŷd. Yn ystod rhyfel 1282 yn erbyn Llywelyn ap
Gruffudd, cofnodir i Edward I, Brenin Lloegr yrru gweithwyr i'r ynys i gipio'r
cynhaeaf. Wedi marwolaeth Llywelyn, adeiladodd Edward gastell ym Miwmares i'w
helpu i ddal ei afael ar yr ynys.

Yn y blynyddoedd wedi'r goncwest Edwardaidd, roedd teulu Tuduriaid Penmynydd yn
arbennig o ddylanwadol ar yr ynys, er iddynt golli llawer o'u tiroedd fel cosb
am gefnogi Owain Glyndŵr.

Bu llawer o ymladd ar yr ynys adeg y rhyfel cartref rhwng y brenin ac Oliver
Cromwell. Y teulu mwyaf dylanwadol ar yr ynys yn y cyfnod yma, a hyd ddechrau'r
19g, oedd teulu Bulkeley, Baron Hill ger Biwmares.

Ar 2 Mawrth 1768 cafwyd hyn i haen fawr o gopr ym Mynydd Parys ger Amlwch. Erbyn
y 1780au Mynydd Parys oedd yn cynhyrchu'r mwyafrif o gopr y byd. Erbyn 1778
roedd y cwmni yn cael ei redeg gan Thomas Williams, Llanidan, a ddaeth yn un o
ddiwydianwyr mwyaf ei gyfnod. Erbyn diwedd y ddeunawfed ganrif roedd poblogaeth
Amlwch wedi cynyddu i tua 10,000, gan ei gwneud yr ail dref yng Nghymru ar ôl
Merthyr Tudful. Estynnwyd yr harbwr gwreiddiol i wneud lle am longau mwy ar
gyfer y fasnach cludo mwyn copr.

Hyd at ddechrau'r 19g, roedd yn rhaid defnyddio'r fferi i groesi o'r tir mawr i
Fôn. Fferi Bangor i Borthaethwy oedd y bwysicaf ohonynt, ac mae cofnod i
Elisabeth I o Loegr osod yr hawl i un John Williams yn 1594. ‘Roedd Undeb
Prydain Fawr gydag Iwerddon wedi creu galw am gryfhau’r cysylltiad ymarferol
rhwng Llundain a Dulyn. Wedi sefydlu pwyllgor seneddol, comisiynwyd Thomas
Telford i adeiladu pont dros Afon Menai ac i wella safon y ffyrdd yr holl ffordd
o Lundain i Gaergybi. Cychwynnwyd ar y gwaith o adeiladu Pont y Borth ar 10 Awst
1819 wrth osod y garreg sylfaen. Agorwyd y bont i’r cyhoedd (er bod angen talu
toll) am 1.35am ar 30 Ionawr 1826.

Erbyn hyn, roedd y rheilffyrdd yn datblygu, ac adeiladwyd Pont Britannia ar
gyfer Rheilffordd Caer a Chaergybi. Rhoddwyd y gwaith i’r peiriannydd Robert
Stephenson. Fel Pont y Borth, ‘roedd rhaid i’r bont fod yn ddigon uchel i
ganiatáu mynediad tani i longau hwylio. Wedi cychwn ar y gwaith adeiladu ym
1846, agorwyd y bont ar 5 Mawrth, 1850. Roedd bellach yn bosibl cyrraedd
Caergybi ar y rheilffordd mewn naw awr o gymharu â rhyw ddeugain awr ar y goets.

Yn 1974 peidiodd Môn a bod yn sir, pan unwyd hi a Sir Gaernarfon a Sir
Feirionnydd i greu sir newydd Gwynedd. Yn 1996, daeth yn sir unwaith eto.

Heddiw Llangefni yw prif dref yr ynys, ac yno mae pencadlys Cyngor Sir Ynys Môn.
Cynghorwyr annibynnol sydd yn y mwyafrif ar y cyngor. Ers etholiad 2008, dim ond
Plaid Cymru a'r Blaid Lafur sydd wedi eu trefnu yn grwpiau pleidiol ar y cyngor.
Mae gweddill y cynghorwyr, yn aelodau o bleidiau gwleidyddol eraill ac yn
Annibynwyr, yn ymrannu yn grwpiau neu ffasiynau answyddogol: y mwyaf o'r
ffasiynau hyn ar hyn o bryd (ers 2008) yw'r 'Annibynwyr Gwreiddiol', gyda 22 o
gynghorwyr.

Mae'r ynys yn Etholaeth Cynulliad ac yn Etholaeth Seneddol ac yn rhan o Ranbarth
Gogledd Cymru i'r Cynulliad Cenedlaethol. Rhun ap Iorwerth (Plaid Cymru) yw
Aelod Cynulliad Ynys Môn, ac Albert Owen (Plaid Lafur) yw'r Aelod Seneddol. Ynys
Môn yw'r unig etholaeth yng Nghymru i gael ei chynrychioli yn San Steffan gan
bedair plaid wahanol yn ystod yr 20g. Daliodd Megan Lloyd George y sedd dros y
Rhyddfrydwyr o 1929 hyd 1951, yna daliwyd hi gan Cledwyn Hughes dros y Blaid
Lafur o 1951 hyd 1979, gan Keith Best dros y Ceidwadwyr o 1979 hyd 1987 a gan
Ieuan Wyn Jones dros Blaid Cymru o 1987 hyd 2001.

Y ddau brif ddiwydiant ar yr ynys yw twristiaeth ac amaethyddiaeth. Er nad yw'r
rhan fwyaf o dir Môn yn arbennig o ffrwythlon, mae'r tir isel yn eu gwneud yn
llawer haws tyfu cynydau nag yn y rhannau cyfagos o'r tir mawr. Oherwydd
pwysigrwydd y cymydau a dyfid ar yr ynys, mae'r ynys wedi bod yn adnabyddus ers
canrifoedd lawer fel "Môn Mam Cymru". Ceir y cyfeiriad cynharaf at yr enw sydd
ar glawr yn y llyfr Hanes y Daith Trwy Gymru (1188) gan Gerallt Gymro:

Mae cadw gwartheg hefyd wedi bod yn elfen bwysig yn amaethyddiaeth yr ynys ers
canrifoedd. Yn y 18g roedd un o'r llwybrau porthmyn yn cychwyn ym Môn. Byddai'r
gwartheg a gesglid o'r ffermydd ar yr ynys gan y porthmyn yn cael eu gyrru i
Borthaethwy, a chyn codi'r pontydd presennol byddai rhaid iddynt nofio'r Fenai
gyda gwŷr mewn cychod i ofalu amdanynt. Erbyn hyn, mae cadw gwartheg yn llawer
mwy cyffredin na thyfu cnydau ar yr ynys.

Mae sioe fawr amaethyddol, Sioe Môn, yn cael ei chynnal ar yr ail Ddydd Llun a
Dydd Mawrth yn Awst bob blwyddyn ar gae Primin, sydd yn agos i bentref
Gwalchmai.

Datblygodd twristiaeth o ganlyniad i adeiladu'r pontydd, oedd yn gwneud mynediad
i'r ynys yn llawer haws. Dynodwyd y cyfan o arfordir Môn yn Ardal o Harddwch
Naturiol Eithriadol, ac mae Llwybr Arfordirol Ynys Môn yn arwain mewn cylch o
gwmpas yr ynys. Mae twristiaeth yn arbennig o bwysig i rai o'r trefi arfordirol
megis Benllech a Rhosneigr. Dyfeisiwyd yr enw hir ar Lanfairpwll, sef
Llanfairpwllgwyngyllgogerychwyrndrobwllllantysiliogogogoch, er mwyn annog
twristiaeth.

Collwyd cryn nifer o swyddi ar yr ynys yn ystod 2009. Un o'r cyflogwyr mwyaf
oedd Anglesey Aluminium Metal Ltd, a gaeodd ar 30 Medi 2009. Bwriedir i Atomfa'r
Wylfa, cyflogwr mawr arall yng ngogledd yr ynys, roi'r gorau i gynhyrchu trydan
yn Rhagfyr 2010, er bod posibilrwydd parhau i gynhyrchu am rai blynyddoedd
wedyn. Mae trafod wedi bod am y posibilrwydd o adeiladu atomfa newydd ar y
safle. Ymhlith cyflogwyr sylweddol eraill yr ynys, mae porthladd Caergybi a'r
gwasanaethau fferi oddi yno i Dún Laoghaire a Dulyn, a gorsaf Llu Awyr Brenhinol
y Fali sy'n cyflogi rhai cannoedd.

Y gwasanaeth fferi rhwng porthladd Caergybi a Dún Laoghaire a Dulyn yn Iwerddon
yw un o'r cysylltiadau pwysicaf rhwng Iwerddon a Phrydain. Mae dau gwmni yn
cynnig gwasanaeth fferi, Stena Line ac Irish Ferries. Ymhlith y llongau a
ddefnyddir rhwng Caergybi a Dulyn, mae'r MS Ulysses, fferi yn perthyn i Irish
Ferries sy'n medru cario mwy o geir nag unrhyw fferi arall yn y byd.

Gan fod hwn yn un o brif gysylltiadau Iwerddon â gweddill yr Undeb Ewropeaidd,
mae'r cysylltiadau ffyrdd a rheilffyrdd ar draws yr ynys o Bont Britannia i
borthladd Caergybi o gryn bwysigrwydd. Caergybi yw cychwyn Rheilffordd Arfordir
Gogledd Cymru, sy'n ei chysylltu â Crewe. Ceir nifer o orsafoedd bychain eraill
ar yr ynys, yn Y Fali, Rhosneigr, Tŷ Croes, Bodorgan a Llanfairpwll, ond nid yw
pob trên yn aros yn y rhain.

Y brif ffordd ar draws yr ynys oedd yr A5, ond cymerwyd lle hon yn 2001 gan yr
A55, sydd yn awr yn ffordd ddeuol ar draws yr ynys. Fel yr E22 Ewropeaidd mae'n
cysylltu Caergybi ag Ekaterinburg yn Rwsia. Mae'r A5025 yn ymestyn fel hanner
cylch ar hyd dwyrain a gogledd yr ynys, rhwng Porthaethwy a'r Fali, trwy
Bentraeth, Benllech, Amlwch a Cemaes, gan gychwyn a gorffen ar yr A55. Ar ochr
de-orllewinol yr ynys, mae'r A4080 yn ymestyn fel hanner cylch o'r A55 yn
Llanfairpwllgwyngyll trwy Niwbwrch, Aberffraw a Rhosneigr, ac ail-ymuno a'r A55
ger Bryngwran.

Ceir hefyd wasanaeth awyr yn cysylltu Maes Awyr Môn yn y Fali a dinas Caerdydd.
Yn Ionawr 2010, adroddwyd fod cwmni Highland Airways, sy'n cynnal y gwasanaeth,
mewn trafferthion ariannol.

Mae gan Goleg Menai gampws yn Llangefni, tra mae Porthaethwy yn gartref i Ysgol
Gwyddorau Eigion Prifysgol Cymru, Bangor sydd yn defnyddio’r pier i gartrefu’r
llong ymchwil, Prince Madog.

Ceir pum ysgol uwchradd ar yr ynys. Ysgol Uwchradd Caergybi oedd yr ysgol gyfun
gyntaf yng Nghymru a Lloegr.

Roedd nifer o Feirdd y Tywysogion yn frodorion o'r ynys, yn cynnwys teulu o
feirdd a gysylltir â Threwalchmai; Meilyr Brydydd (fl. 1100-1147), Gwalchmai ap
Meilyr (fl. 1130-1180) a Meilyr ap Gwalchmai (fl. ail hanner y 12fed ganrif).
Ymhlith Beirdd yr Uchelwyr, roedd Gruffudd Gryg a Lewys Môn o Fôn, ac
ysgrifennodd Gruffudd y gerdd gynharaf sydd ar glawr yn clodfori'r ynys.

Bu'r ynys yn ganolbwynt i adfywiad diwylliannol yn y 18g, pan dyfodd cylch o
lenorion ac ysgolheigion o gwmpas Morysiaid Môn, yn wreiddiol o blwyf
Llanfihangel Tre'r Beirdd, ac yn ddiweddarach Pentrerianell. Yr enwocaf o'r
teulu oedd Lewis Morris (1701-1765). Ymhlith y beirdd oedd yn rhan o'r cylch
yma, daeth Goronwy Owen yn enwog. Bardd alltud oedd, wedi gadael y Sir am y tro
olaf yn 23 oed, ond mae ei gerdd i'r ynys yn un o'i weithiau enwocaf:

Cynhelir Eisteddfod Gadeiriol Môn yn flynyddol mewn gwahanol fannau ar yr ynys.
Dilyna'r un drefn a'r Eisteddfod Genedlaethol yn fras, gyda seremonïau megis y
Cadeirio, ac mae ganddi ei Gorsedd ei hun. Cynhaliwyd yr eisteddfod gyntaf yng
Nghaergybi yn 1907.

Mae'r Eisteddfod Genedlaethol wedi bod ym Môn bedair gwaith yn ystod yr 20g:
Caergybi 1927, Llangefni 1957, Eisteddfod Genedlaethol Cymru Môn 1983 ac
Eisteddfod Genedlaethol Cymru Môn 1999.

Gyda phrif lys Teyrnas Gwynedd yn Aberffraw, mae'n debyg fod llawer o
frenhinoedd a thywysogion Gwynedd wedi eu geni ar yr ynys, ond nid oes cofnod o
fan geni'r rhan fwyaf.

Mae canlyniadau ymchwiliadau DNA diweddar sy'n cysylltu cyndadau'r Cymry â'r
Basgwyr yn codi'r posibilrwydd bod yr enw Môn (Mona yn yr Hen Frythoneg) yn
rhannu'r un tarddiad â'r gair Basgeg amona, "nain", yn llythrennol "mam fawr".



https://cy.wikipedia.org/wiki/Tsunami

Ton neu nifer o donnau anferthol yw tsunami neu swnami (o'r 津波 Siapaneg 'ton
fawr mewn porthladd'; ynganiad: swnami). Fel arfer, mae tsunami yn cael ei chreu
yn dilyn symudiadau sydyn e.e. daeargryn, ffrwydriad llosgfynydd ar waelod y
môr, ffrwydriad bom atomig, neu wedi i awyrfaen ddisgyn i'r môr. Mae'n bosib mai
un o'r tsunamis mwyaf creulon a fu erioed, o fewn cof bodau dynol, oedd hwnnw
daeargryn a tsunami Sendai 2011 a laddodd tua 230,000 o bobl mewn 14 o wledydd
oedd a'u harfordir ar Gefnfor India.

Mae ynni Tsunami yn gyson ac yn penderfynu uchder a chyflymder y tonnau. Felly
mae uchder y don yn tyfu pryd mae hi'n dod i le mwy bas ger y tir ac mae ei
chyflymder yn arafu. Tra bod y don yn symud ar wyneb y môr mae hi'n isel, yn
gyflym ac o donfedd hir, ac felly mae'n anodd sylwi arni, ond mewn bae neu le
arall cul a bas mae'n bosibl iddi fod yn fwy nag 30m uchder ac iddi achosi niwed
erchyll.

Mae systemau rhybudd gan nifer o drefi ar lan y Môr Tawel (yn bennaf yn Siapan
ac yn Hawaii) ac mae Sefydliadau Seismoleg a lloerennau yn gwylio a rhagfynegi
Tsunami.

Nid ydynt yn debyg i lif tonnau tanfor o gwbwl, nac ychwaith yn debyg i donnau a
greir ar wyneb y dŵr gan wynt. Y rheswm am hyn yw bod ei tonfedd yn hirach. Yn
hytrach nag ymddangos fel ton sy'n torri, ymddengys (ar y dechrau) yn debygach i
ymchwydd sydyn y llanw. Oherwydd hyn, arferid eu galw gan leygwyr yn
'donnau-llanw'. Fel arfer ceir mwy nag un don, mewn cyfres, gyda rhai munudau
neu weithiau oriau rhwng pob ton. Gall cuhder y tonnau hyn fod yn ddegau o
fetrau. Mae prif impact y don, fel arfer, ar yr arfordiroedd, dan wyneb y môr
gallant hefyd gael gryn effaith ar wely'r mô.



https://cy.wikipedia.org/wiki/Top_Gear

Cyfres deledu'r BBC am gerbydau modur, ceir yn benodol, ydy Top Gear, a
ddarlledwyd yn wreiddiol ar BBC Dau. Dechreuodd y gyfres ym 1977 fel rhaglen
gylchgrawn gonfensiynol am foduro. Dros amser, ac yn enwedig ers i'r rhaglen
gael ei hail-lansio yn 2002, mae ganddi arddull unigryw, ddoniol. Cyflwynid y
fformat newydd gan Jeremy Clarkson, Richard Hammond a James May, ac mae hefyd yn
cynnwys gyrrwr prawf a elwir "The Stig". Amcangyfrifir fod gan y rhaglen 350
miliwn o wylwyr yn fyd-eang. Yn aml, roedd yn torri tir newydd ac yn herio'r
drefn 'wleidyddol gywir' arferol o chwaeth. Caiff ei ffilmio ym Maesawyr
Dunsfold, Waverley, Surrey. Hon oedd rhaglen geir mwyaf poblogaidd drwy'r byd.
Ers 2007 roedd nifer y gwylwyr oddeutu 6 - 7 miliwn.

Yn dilyn ffrae rhwng Clarkson ac un o gynhyrchwyr y sioe ym mis Mawrth 2015, ni
estynwyd contract Clarkson gyda'r BBC a phenderfynodd y tri phrif gyflwynydd
adael i weithio i raglen newydd The Grand Tour ar gyfer Amazon. Darlledwyd y
rhaglen gyntaf yng ngwledydd Prydain, yr UDA, yr Almaen a Japan ar 18 Tachwedd
2016.

Ym Mehefin 2015 cadarnhawyd mai Chris Evans fyddai'r prif gyflwynydd newydd
ynghyd a Matt LeBlanc a sawl cyflwynydd ac adolygydd arall. Cafwyd ymgais i
barhau gyda'r arddull a'r fformat a oedd yn ei le ond nid oedd yn apelio at y
gynulleidfa, a syrthiodd y ffigyrau gwylio yn sylweddol. Wedi darlledu'r chwe
phennod yng nghyfres 23, ar 4 Gorffennaf 2016, rhoddodd Chris Evans y ffidil yn
y to fel cyflwynydd.



https://cy.wikipedia.org/wiki/Swdan

Gwlad fawr yng ngogledd-ddwyrain Affrica yw Gweriniaeth Swdan neu Swdan (hefyd
Sudan neu Siwdan). Mae'n ffinio â'r Aifft i'r gogledd, Eritrea ac Ethiopia i'r
dwyrain, De Swdan i'r de, Gweriniaeth Canolbarth Affrica a Tchad i'r gorllewin a
Libya i'r gogledd-orllewin. Mae'r Môr Coch yn gorwedd i'r gogledd-ddwyrain ac
mae Afon Nîl yn llifo trwy'r wlad.

Hyd at ddechrau'r 5ed ganrif, bron iawn, cefnogai'r Ymerodraeth Rufeinig dylwyth
y Nobatae, a ddefnyddiai deyrnas Meroë fel amddiffynfa rhwng yr Aifft a thylwyth
y Blemmyae. Tua'r flwyddyn 350 OC, daeth annibyniaeth Meroë i ben, pan
ddinistriwyd y ddinas gan fyddin o Abyssinia.

Erbyn y 6ed ganrif, ymddangosodd tair gwladwriaeth newydd: Nobatia yn y gogledd,
Muqurra yn y canolbarth, ac Alawa (oedd a'i phrifddinas ger safle Khartoum
heddiw). Tua 540, anfonodd Theodora, ymerodres Bysantiwm, genhadwyr i hybu'r
Efengyl Gristnogol yn Nobatia. Derbyniodd brenhinoedd Nubia awdurdod
patriarchaid eglwys Goptig yr Aifft.

Wedi sawl ymgais aflwyddianus ar wladychiad milwrol, arwyddodd lluoedd Arabaidd
o'r Aifft gyfres o gytundebau (AlBaqt) gyda'r Nubiaid. Bu'r cytundebau yn sail i
berthynas yr Arabiaid a'r Nubiaid am gyfnod o dros 600 mlynedd. Lledaenodd Islam
trwy'r ardal yn raddol iawn, trwy briodi a masnachu gyda mewnfudwyr a masnachwyr
Arabaidd. Ym 1315, esgynodd tywysog o Fwslim o dras Nubiaidd i orsedd Dunqulah.

Ymddyngasodd dau grŵp Arabeg eu hiaith, y Jaali a'r Juhayna. Yn gorfforol,
roeddynt yn ddi-dor gyda'r boblogaeth gyn-Islamaidd. Mae elfennau Arabaidd a
Nubiaidd i ddiwylliant gogledd Swdan sydd ohonni.

Yn y 17eg ganrif, ymddangosodd pobl y Funj yn neheubarth Nubia, gan gymryd lle
adfeilion teyrnas Gristnogol, gan sefydlu As-Saltana az-Zarqa.

Yn 1820, daeth gogledd Swdan dan reolaeth Muhammad Ali, rhaglaw yr Ymerodraeth
Ottomanaidd yn yr Aifft. Gydag annogaeth o Brydain, ceisiodd Ismail Pasha, estyn
y ddylanwad Eifftaidd tua'r de yn y blynyddoedd 1863-1879.

Ysgogwyd Muhammad ibn Abdalla i arwain wrthryfel oherwydd cam-lywodraeth
Eifftaidd a dymuniad i burháu Islam yn Swdan. Ym 1885, lladdwyd y Cadfridog
prydeinig Charles George Gordon, gadawodd yr Eifftiaid, a sefydlwyd wladwriaeth
grefyddol Mahdaidd newydd.



https://cy.wikipedia.org/wiki/Rhyfel_Colombia_(1964%E2%80%93presennol)

Rhyfel anghymesur o ddwysedd isel a ddechreuodd yng Ngholombia yng nghanol y
1960au yw rhyfel Colombia neu ryfel mewnol Colombia. Ymleddir rhwng y
llywodraeth a'r lluoedd arfog cenedlaethol, grwpiau paramilwrol, syndicetiau
troseddol a masnachwyr cyffuriau, a herwfilwyr adain-chwith megis FARC ac ELN
sydd i gyd yn ceisio dal eu tir a chynyddu eu dylanwad yn y wlad.

Mae gwreiddiau'r rhyfel yn y cyfnod a elwir yn La Violencia – a gafodd ei
sbarduno gan lofruddiaeth y poblyddwr Jorge Eliécer Gaitán ym 1948 – ac adlach y
gormes gwrthgomiwnyddol yng nghefn gwlad Colombia a gefnogid gan yr Unol
Daleithiau yn y 1960au. Yn sgîl y hinsawdd wleidyddol hon, penderfynodd
ymgyrchwyr milwriaethus y Blaidd Ryddfrydol a'r Blaid Gomiwnyddol i ad-drefnu'n
llu chwyldroadol o'r enw Fuerzas Armadas Revolucionarias de Colombia (FARC).

Amrywia'r rhesymau dros frwydro o grŵp i grŵp. Honnir y FARC a herwfilwyr eraill
eu bod yn ymladd dros hawliau'r bobl dlawd yng Ngholombia drwy eu hamddiffyn
rhag drais y llywdraeth a darparu cyfiawnder cymdeithasol drwy gomiwnyddiaeth.
Mynna'r awdurdodau taw trefn a sefydlogrwydd a sicrháu iawnderau'r dinasyddion
yw amcanion y llywodraeth a'r lluoedd arfog. Safbwynt adweithiol a hawlir gan y
grwpiau paramilwrol sy'n brwydro'r gerilas adain-chwith. Cyhuddir grwpiau
herwfilwrol a pharamilwrol o fasnachu cyffuriau a therfysgaeth. Cyhuddir y holl
ochrau sy'n ymwneud â'r rhyfel o droseddau yn erbyn hawliau dynol.

Yn ôl astudiaeth gan Ganolfan Genedlaethol y Cof Hanesyddol, bu farw 220,000 o
bobl rhwng 1958 a 2013 (177,307 o sifiliaid a 40,787 o ryfelwyr) a gorfodwyd mwy
na phum miliwn o sifiliaid i adael eu cartrefi rhwng 1985 a 2012, sef y nifer
fwyaf o bobl sydd wedi'u dadleoli'n fewnol ac eithrio'r sefyllfa yn Syria. Mae
15% o boblogaeth Colombia yn ddioddefwyr uniongyrchol o ganlyniad i'r rhyfel.
Cychwynnodd drafodaethau heddwch yn 2012, ac ar 23 Mehefin 2016 cytunodd
llywodraeth Colombia a FARC ar gadoediad, gan ddod yn agosach at derfyn i'r
rhyfel.



https://cy.wikipedia.org/wiki/Rhif

Symbol mathemategol o wrthrych neu wrthrychau ydy rhif, a ddefnyddir i gyfri a
mesur. Fe'i defnyddir hefyd fel label e.e. rhifau ffôn neu i archebu nwyddau
drwy rif cyfresol (Saesneg: serial number). Dros y blynyddoedd mae'r hyn rydym
yn ei dderbyn o dan y teitl "rhif" hefyd yn cynnwys 0 (sef sero) a rhifau
negatif. Y rhan o fathemateg lle astudir rhifedd gan fwyaf ydy algebra.

Eto, defnyddir ambell enghraifft o'r dull clasurol ledled Cymru ym mhob maes
e.e. deunaw = 18 (yn ogystal ag un-deg-wyth) a chlywir "saith bunt ar hugain" ac
ati hefyd. Bellach (2010) mae'r dull modern "Emyn cant-wyth-deg-saith" wedi
goddiweddu'r "Emyn cant a saith a phedwar ugain" traddodiadol ac ni ddysgir yr
hen drefn o gyfrifo mewn ysgolion, eithr y dull modern gyda rhai termau o'r dull
traddodiadol megis "deunaw" yn parhau. Mae'n arferol hefyd i ddefnyddio'r dull
clasurol ar gyfer y canrifoedd, e.e. yr 'ugeinfed ganrif' (20fed ganrif), yr
'unfed ganrif ar bymtheg' (16eg ganrif).

Arferai'r Celtiaid gredu fod i'r rhif 3 hud a lledrith iddo ac y deuai a lwc dda
i'r person.



https://cy.wikipedia.org/wiki/Rhestr_trefi_Cymru

Aberaeron, Aberdâr, Aberdaugleddau, Aberfan, Abergele, Abergwaun, Aberhonddu,
Abermaw, Aberpennar, Abertawe, Aberteifi, Abertyleri, Aberystwyth, Amlwch,
Arberth.

Bae Colwyn, Y Bala, Bangor, Bargoed, Y Barri, Bedwas, Benllech, Betws-y-Coed,
Bethesda, Biwmares, Blaenafon, Blaenau Ffestiniog, Y Bont-faen, Brynaman,
Brynbuga, Brynmawr, Bwcle.

Caerdydd, Caerfyrddin, Caerffili, Caergybi, Caerllion, Caernarfon, Cas-gwent,
Casllwchwr, Casnewydd, Castell Newydd Emlyn, Castell-nedd, Cefn Bychan, Cei
Connah, Cei Newydd, Cil-y-Coed, Clydach, Y Coed-Duon, Conwy, Corwen, Cricieth,
Crucywel, Cwmbrân, Cydweli.

Llanandras, Llanbedr Pont Steffan, Llanberis, Llandeilo, Llandrindod, Llandudno,
Llandysul, Llanelwy, Llanelli, Llanfair-ym-Muallt, Llanfairfechan,
Llanfairpwllgwyngyll, Llanfyllin, Llangefni, Llangollen, Llangrannog,
Llanidloes, Llanilltud Fawr, Llanrwst, Llanrhidian, Llansawel, Llantrisant,
Llanwrtyd, Llanymddyfri.

Penarlâg, Penarth, Pencoed, Penfro, Penmaenmawr, Pen-y-bont ar Ogwr, Y Pîl,
Pontardawe, Pontarddulais, Pontycymer, Pontypridd, Pont-y-pŵl, Port Talbot, Y
Porth, Porth Tywyn, Porthaethwy, Porthcawl, Porthmadog, Prestatyn, Pwllheli.

Rhaeadr Gwy, Rhisga, Rhiwabon, Rhosllannerchrugog, Rhuddlan, Rhuthun, Rhydaman,
Y Rhyl, Rhymni.

Talgarth, Tonypandy, Y Trallwng, Tredegar, Trefaldwyn, Trefdraeth, Treforys,
Trefyclawdd, Trefynwy, Treffynnon, Tregaron, Tregwyr, Treherbert, Treorci,
Tyddewi, Tywyn.



https://cy.wikipedia.org/wiki/Pla_Du

Y Pla Du yw'r enw a ddefynyddir am y pandemig gwaethaf a gofnodwyd yn hanes y
ddynoliaeth. Dechreuodd yn ne-orllewin Asia ac ymledodd i Ewrop erbyn diwedd y
1340au. Credir i o leiaf 75 miliwn o bobl farw o'r pla, gan gynnwys o leiaf
draean o boblogaeth Ewrop. Cafodd y pla effaith fawr ar Ewrop, gan achosi nifer
o newidiadau cymdeithasol. Lleihaodd awdurdod yr Eglwys Gatholig, ac arweiniodd
at erlid Iddewon.

Credir fod y pla wedi ei achosi gan Yersinia pestis, sy'n endemig yng
nghanolbarth Asia. Mae'r bacillus yn cael ei gario mewn chwain sy'n byw ar lygod
mawr, ond yn medru brathu bodau dynol hefyd. Efallai fod y pla wedi ei gario
tua'r dwyrain a'r gorllewin gan fyddinoedd y Mongoliaid. Yr oedd dau fersiwn o'r
pla, y math biwbonig, a geid o frathiadau chwain oedd yn cario'r haint, a'r math
niwmonig, y gellid ei ddal trwy anadlu.

Effeithiwyd Tsieina gan y pla o 1334, gyda marwolaeth sylweddol yn 1353–1354. Yn
y gorllewin, cyrhaeddodd ddinasoedd Caergystennin a Trebizond yn 1347. Yr un
flwyddyn yr oedd dinas Caffa yn y Crimea, oedd yn berchen i Genoa, dan warchae
gan fyddin y Mongol. Pan ddechreuodd marwolaeth oherwydd y pla, lledaenwyd y pla
i dde Ewrop, gan gyrraedd Messina yn Yr Eidal yn Hydref 1347. O'r Eidal
lledaenodd y pla tua'r gogledd-orllewin, i Ffrainc, Spaen, Portiwgal a Lloegr
erbyn haf 1348, i'r Almaen a gwledydd Llychlyn rhwng 1348 a 1350, a
gogledd-orllewin Rwsia yn 1351. Ni effeithiwyd pob gwlad mor drwm, er enghraifft
dihangodd rhannau o Wlad Pwyl bron yn ddianaf, ac ni fu'r pla gynddrwg yn yr
Iseldiroedd ag yn y rhan fwyaf o Ewrop.

Yng Nghymru, yr oedd y pla wedi cyrraedd Caerfyrddin a'r Fenni erbyn Mawrth
1349. Cofnododd y bardd Ieuan Gethin o Flaenau Morgannwg fod pob un o'i feibion
wedi marw o'r pla. Cred John Davies fod o leiaf chwarter poblogaeth Cymru wedi
marw yn 1349-1350. Efallai fod y pla wedi bod yn llai angheuol yn yr ardaloedd
mynyddig nag ar y gwastadeddau. Credir fod effaith y Pla Du ar yr economi wedi
bod yn rhannol gyfrifol am yr anfodlonrwydd a arweiniodd at wrthryfel Owain
Glyndŵr.

Barn croniclwyr ar y pryd oedd fod tua traean o boblogaeth Ewrop wedi marw o'r
pla, ond mae rhai ysgolheigion diweddar o'r farn bod dros hanner y boblogaeth
wedi marw. Roedd y ganran fu farw yn arbennig o uchel yn y dinasoedd.
Effeithiwyd yn sylweddol ar economi Ewrop. Mae'n debyg i'r taeogion ddioddef yn
arbennig o effeithiau'r pla, gan achosi prinder llafur ar y tir. Cynyddodd y
duedd i'r caeau mawr agored oedd yn nodweddiadol o'r cyfnod cyn y pla gael ei
rhannu yn ffermydd llai, yn cael eu trin gan denantiaid rhyddion yn hytrach na
gan daeogion oedd wedi eu rhwymo wrth y tir. Rhoddodd y pla ddiwedd ar gryn
nifer o bentrefi trwy Ewrop, ac effeithiwyd ar dŵf llawer o'r trefi am
flynyddoedd lawer.

Dychwelodd y Pla Du nifer o weithiau, yn arbennig yn 1361 a 1369, a hyd at y
17g.

Ceir disgrifiad o'r Pla Du, neu o leiaf sôn amdano, mewn cerddi gan nifer o
feirdd o'r cyfnod, yn cynnwys Ieuan Gethin.



https://cy.wikipedia.org/wiki/Petroliwm

Tanwydd ffosil yw petroliwm neu olew crai sy'n cael ei echdynnu o'r ddaear mewn
gwledydd ar draws y byd, ond yn enwedig yn y Dwyrain Canol, Unol Daleithiau
America, Rwsia a Feneswela. Mae'n adnodd anadnewyddadwy a ddefnyddir i wneud
petrol, plastig ayyb. Mae petroliwm yn hylif tew brown tywyll fel arfer, sy'n
cynnwys cymysgedd cymhleth o hydrocarbonau fflamadwy. Caiff y petroliwm ei buro
trwy broses o ddistyllu ffracsiynol.

Mae pris olew yn gallu effeithio ar economi gwledydd y byd. Yn 2008 cafwyd
argyfwng ariannol byd-eang yn dilyn codiad sydyn ym mhris petroliwm. Yn ôl rhai,
roedd olew hefyd wrth wraidd ymosodiad Iraq ar Kuwait yn Awst 1990, a'r Unol
Daleithiau ar Iraq ychydig wedyn yn 1991 - enw ymgyrch filwrol Unol Daleithiau
America yn 2003 oedd Operation Iraqi Liberation (OIL). Cyfansoddodd y canwr
protest David Rovics gân o'r enw "Operation Iraqi Liberation (OIL)" a ddaeth yn
anthem i'r mudiad gwrth-ryfel.

Yn ôl y theori ffurfiant biolegol, casglodd micro-organebau morol marw ar waelod
y môr. Gorchuddiwyd y gwaddodion organig hyn gan waddodion anathraidd. Ar ôl
miliynau o flynyddoedd o dymheredd uchel a gwasgedd sylweddol, caiff y defnydd
organig ei ffosileiddio i ffurfio olew crai trwy'r broses o bydredd anaerobig.
Nid yw'r olew crai yn hydawdd mewn dŵr, ac mae'n llai dwys felly mae'n arnofio
ar wyneb y dŵr. Wrth i ddŵr godi, mae'n gwthio'r olew i fyny tua'r wyneb nes
caiff yr olew ei ddal mewn man lle mae'r creigiau athraidd yn cael eu gorchuddio
gan greigiau anathraidd. Ffurfir cronfa olew mewn haen blyg o'r graig athraidd,
ac mae'r olew yn cael ei ddal yma. Mae'r broses hon yn debyg iawn i broses
ffurfiant nwy naturiol.

Yn ôl y theori hon ni ffurfiwyd olew o ddefnydd organig marw, ond o fethan a
oedd ar ôl dan y ddaear ers ei ffurfiant. Mae'r moleciwlau biolegeol yn yr olew
yn rhai sy'n dod o ficro-organebau yn y creigiau wrth iddynt gasglu yn yr olew.

Caiff yr olew crai ei echdynnu o'r ddaear gan gwmniau olew trwy ddrilio i lawr
drwy'r creigiau anathraidd. Mae'r gwasgedd sylweddol yn y gronfa olew yn achosi
i'r olew ddod i'r wyneb. Fel arfer, cludir yr olew i burfeydd olew ar long
arbennig a elwir yn dancer olew neu drwy bibell cludo olew. Yn y purfeydd olew,
caiff yr olew ei wahanu i'w rhannau trwy broses o ddistylliad ffracsiynnol.
Mae'r broses hon yn gwahanu'r olew ar sail ei berwbwynt i arunigo nifer o
ffracsiynnau gwahanol. Mae'r rhain yn cynnwys (yn nhrefn eu berwbwyntiau
cynyddol) nwy petroliwm, petrol, nafftha, cerosin, diesel, olew iro, olew
tanwydd, bitwmen a chynhyrchion olew eraill. Caiff y ffranciynnau hyn eu
defnyddio fel tanwyddau (petrol, cerosin, diesel) neu fel ffynonellau o gemegau
organig.

Mae'r mwyafrif o wledydd sydd yn cynhyrchu olew ar raddfa sylweddol yn aelodau o
OPEC sydd yn ceisio dylanwadu ar bris olew crai rhyngwladol trwy reoli faint o
olew caiff ei gynhyrchu drwy'r byd.

Yng nghyd-destun cynhyrchu petroliwm, mae'r gair cynhyrchu yn cyfeirio ar yr
olew craidd a echdynnir o'r ddaear; nid yw'n cynnwys olew a gaiff ei greu mewn
dulliau eraill.

2 Mae olew cyffredin Canada'n lleihau, ond mae olew-dywod Canada (a'r cynnyrch
olew) yn codi. O gynnwys olew-dywod yn y ffigyrau, gan Canada mae'r ail
ffynhonnell fwyaf o olew, ar ôl Sawdi Arabia.

4 Mae'r 3ydd llyn-olew mwyaf ar y Ddaear yn Nhrinidad a Thobago - yn La Brea yn
Ne Trinidad



https://cy.wikipedia.org/wiki/Peiriant_ager

Unrhyw beiriant sy'n defnyddio ager (neu 'stêm') fel pŵer yw peiriant ager.
Daeth y peiriannau hyn yn arbennig o bwysig tua diwedd y 18fed ganrif ac yn
ystod yn 19eg ganrif.

Ceir cofnod am beiriant ager tua 80 OC, peiriant a elwid yr aeolipile a
ddisgrifir gan Hero o Alexandria. Nid oes cofnod i beiriant ager gael ei
ddefnyddio ar gyfer pwrpas ymarferol yn y cyfnod yma, fodd bynnag. Yn 1712
datblygodd Thomas Newcomen beiriant ager y gellid ei ddefnyddio, er enghraifft
mewn mwyngloddiau. Datblygwyd y peiriant gan James Watt, a gynhyrchodd beiriant
oedd yn defnyddio 75% yn llai o lo i gynhyrchu'r ager na pheiriant Newcomen, ac
y gellid ei ddefnyddio i redeg peiriannau ffatrioedd diwydiannol. Cafodd hyn
ddylanwad aruthrol ar ddatblygiad y Chwyldro Diwydiannol.

Erbyn dechrau'r 19eg ganrif, roedd peiriannau ager wedi dod yn bwysig mewn
trafnidiaeth, ar gyfer trenau a llongau. Erbyn hyn, mae llai o ddefnydd arnynt,
ond mae ymchwil yn parhau ar dechnoleg peiriannau ager. Er enghraifft, defnyddir
pwer yr haul yn Sbaen wedi'i ffocysu ar beiriant ager mawr, a hwnnw yn ei dro'n
roi tyrbein ac yn creu trydan.



https://cy.wikipedia.org/wiki/Paleontoleg

Paleontoleg (hefyd Palaeontoleg) yw'r astudiaeth wyddonol o organebau ac
anifeiliaid hynafol sydd wedi darfod o'r tir trwy astudio eu holion ffosil mewn
creigiau. Astudir eu tacsonomeg, anatomeg a'u ecoleg, ynghyd â'u esblygiad dros
amser.

Defnyddir ffosiliau i sefydlu'r berthynas stratigraffig rhwng gwahanol haenau o
greigiau yn ogystal; gelwir y gangen hon o'r wyddor yn biostratiffeg. Gelwir yr
astudiaeth o ffosilau organebau meicrosgopig yn meicrobaleontoleg a'r ffosilau
eu hunain yn feicroffosilau.

Mae paleontoleg fel gwyddor yn dyddio o'r 18g. Mae paleontoleg fodern yn ceisio
gosod bywyd cynhanesyddol yn ei gyd-destunau trwy astudio sut mae newidiadau
tymor-hir yn naearyddiaeth y byd (paleoddaearyddiaeth) a hinsawdd
(paleohinsawdd) wedi effeithio ar esblygiad bywyd, sut mae ecosystemau wedi
ymateb i hynny a sut mae'r addasu hynny wedi newid ac addasu patrymau
bioamrywiaeth heddiw yn eu tro. Felly mae paleontoleg yn wyddor sy'n cynnwys
gwyddorau eraill fel daeareg, botaneg, bioleg, sŵoleg ac ecoleg, sy'n
ddigyblaethau sy'n ymwneud a'r amrywiol fodau byw a sut maent yn rhyngweithio ac
yn effeithio ar ei gilydd.

Mae is-raniadau mawr paleontoleg yn cynnwys paleosŵoleg (anifeiliaid),
paleobotaneg (planhigion) a microbaleontoleg (microfossilau). Gallai
paleosŵolegwyr arbenigio mewn paleontoleg anifeilaid heb asgwrn cefn, neu gyda
asgwrn cefn, gan gynnwys hominidau ffosil (paleoanthropoleg). Mae
micropaleontolegwyr yn astudio ffosilau microscopig.

Mae meysydd arbennigol eraill sy'n datblygu heddiw yn cynnwys paleobioleg,
paleoecoleg, ichnoleg (astudio olion a ffeuau anifeiliaid) a taphonomeg (astudio
beth sy'n digwydd i organebau ar ôl iddynt farw). Astudir yn ogystal haenau
creigiau a'u oedran daearegol ac esblygiad bodau byw.

Mae paleontoleg yn defnyddio'r system categoreiddio ar gyfer organebau byw a
ddyfeisiwyd yn y 18g gan y biolegydd o Sweden Carolus Linnaeus.

Yn nhermau economeg, mae paleontoleg yn defnyddio tystiolaeth ffosilau i brofi
oed a natur creigiau (yn arbennig creigiau gwaddod) ac felly'n darganfod
gwybodaeth sy'n hanfodol i'r diwydiant mwyngloddio ac yn arbennig i'r diwydiant
petroliwm.



https://cy.wikipedia.org/wiki/Owain_F%C3%B4n_Williams

Chwaraewr pêl-droed Cymreig yw Owain Fôn Williams (ganwyd 17 Mawrth 1987). Mae'n
chwarae i Inverness Caledonian Thistle yn Uwch Gynghrair yr Alban ac i dîm
cenedlaethol Cymru.

Ar ôl cyfnodau gyda thimau ieuenctid Manchester United a Lerpwl, dechreuodd
Williams ei yrfa gyda Crewe Alexandra gan arwyddo i academi'r clwb yn 2003, ond
wedi methu a sicrhau ei le yn y tîm cyntaf penderfynod wrthod cynnig o gytundeb
newydd yn 2008 gan symud i Stockport County.

Gwnaeth ei ymddangosiad cyntaf yn y Gynghrair Bêl-droed mewn gêm gyfartal 1-1 yn
erbyn Huddersfield Town ar ddiwrnod agoriadol tymor 2008-09 a chreodd cystal
argraff yn ei dymor cyntaf nes y cafodd ei enwebu'n Chwaraewr y Flwyddyn y clwb
ar gyfer 2008-09.

Disgynodd Stockport i Adran Un ar ddiwedd tymor 2009-10 ac er fod Williams â
chymal yn ei gytundeb fyddai'n caniatau iddo adael y clwb yn rhad ac am ddim
methodd a chanfod clwb a symudodd i Bury F.C. ar fenthyg cyn arwyddo i Rochdale
ym mis Ionawr 2010.

Ar ôl cael ei ryddhau gan Rochdale ar ddiwedd tymor 2010-11, ymunodd Williams â
Tranmere Rovers. Wedi pediar blynedd gyda'r clwb, cafodd Williams ei ryddhau
wedi i Tranmere ddisgyn allan o'r Gynghrair Bêl-droed ar ddiwedd tymor 2014-15.

Ymunodd Williams ag Inverness Caledonian Thistle yn Uwch Gynghrair yr Alban ym
mis Gorffennaf 2015 gan wneud ei ymddangosiad cyntaf yng Nghynghrair Europa yn
erbyn Astra Giurgiu o Romania

Mae Williams wedi cynrychioli Cymru dan 21, dan 19 a dan 17 a cafodd ei alw i
garfan llawn Cymru am y tro cyntaf ar gyfer y gêm gyfeillgar yn erbyn Gwlad Pwyl
ar 11 Chwefror 2009 lle roedd yn un o'r eilyddion.

Casglodd ei gap cyntaf mewn gêm gyfeillgar yn erbyn Yr Iseldiroedd ar 13
Tachwedd 2015 .

Mae Williams yn hoff o arlunio yn ei amser hamdden gyda'i waith yn cael ei
arddangos mewn arddongasfa yn Oriel Betws y Coed.



https://cy.wikipedia.org/wiki/Ogof_Bontnewydd

Mae Ogof Bontnewydd (Ogof Pontnewydd, neu Bont Newydd) yng nghymuned
Cefnmeiriadog yn nyffryn Elwy yn Sir Ddinbych (Cyfeirnod OS: SJ01527102) yn
adnabyddus fel y man lle darganfuwyd y gweddillion cynharaf o fodau dynol ar
ddaear Cymru gyda un dant yn mynd nôl tua 225,000 o flynyddoedd. Mae o fewn
Safle o Ddiddordeb Gwyddonol Arbennog Coedydd ac Ogofâu Elwy a Meirchion. Mae
Ogof Bontnewydd ac Ogof Cefn (sydd tua 300 metr i'r gorllewin, wedi'u
cofrestru'n Henebion. Tua 7 milltir i'r de-ddwyrain, yn Nhremeirchion mae Ogofâu
Cae Gwyn a Ffynnon Beuno.

Carreg galchfaen yw'r ogof ac nid ydyw ar agor i'r cyhoedd, fel arfer. Yn wir,
dim ond un man arall drwy wledydd Prydain sydd ag olion dyn mor gynnar a hyn,
sef Eartham (Sussex). Mae'n perthyn i Hen Oes y Cerrig (neu Paleolithig).

Bu Stephen Aldhouse-Green o Amgueddfa Genedlaethol Cymru yn gyfrifol am gloddio
yma rhwng 1978 a 1995. Ymysg y darganfyddiadau yn yr ogof yr oedd dannedd a rhan
o ên Neanderthals cynnar. Cafwyd hyd i 19 dant yn perthyn i blant ieuanc ac
oedolion: un bachgen 8 a hanner oed, un ferch 9 oed bachgen 11 oed, bachgen
arall 11-16 oed ac oedolyn. Gellir dehongli'r gweddillion mewn modd wahanol ac
fel uchafswm mae'n bosibl fod y niferoedd cymaint a 9 plentyn a 7 oedolyn.
Credir iddynt fyw rywbryd rhwng 230,000 a 185,000 o flynyddoedd yn ôl. Y dechneg
a ddefnyddiwyd i ddyddio oedran y gwrthrychau oedd y gyfres dyddio carbon drwy
iwraniwm a Thermoluminescence (TL) ar y llawr stalagmitig.

Cafwyd hyd i lawfwyeill Neanderthalaidd hefyd, esgyrn anifeiliaid gydag olion
cigydda arnynt, 1,282 o arteffactau carreg a 4,822 asgwrn. Daeth yr esgyrn hyn o
lewod, rhinoseros, ceirw, eirth a llewpad; mae'r esgyrn llewpad yn hynod brin a
dim ond mewn un man arall sef Ogof Bleadon yng Ngwlad yr Haf mae i'w ganfod yng
ngwledydd Prydain. Darganfyddiad arall yma oedd penglog arth oedd yn dyddio i
gyfnod diweddarach, tua 28,000 o flynyddoedd yn ôl.

Roedd y Neanderthaliaid yn un gangen o goeden esblygol yr hil ddynol a chredir
i'r gangen ddod i ben oddeutu 36,000 o flynyddoedd yn ôl. Nid esblygodd yr hil
ddynol o'r Neanderthaliaid ond yr un oedd eu cyndeidiau hwy â rhywogaeth yr hil
ddynol. Roedd yr oedolyn Neanderthalaidd yn gymharol fyr a thew a genau mawr
sgwâr a dannedd sy'n fwy na'n rhai ni heddiw. Gwyddom mai perthyn i'r
Neanderthal mae'r dannedd gan fod pob un nodwedd arbennig sef tawrodontiaeth:
dannedd ac iddyn ofod neu geudodau bywyn mawr a gwreiddiau llai na'r arfer. Mae
hyn yn nodweddiadol o ddannedd y Neanderthal.



https://cy.wikipedia.org/wiki/Ocsigen

Elfen gemegol yw ocsigen (hen air: ufelai) a ddynodir gan y symbol O a'r rhif
atomig 8; mae'n perthyn i'r grŵp Chalcogen yn y tabl cyfnodol. Mae'n elfen
gyffredin yn y Ddaear a'r atmosffêr a'r elfen mwyaf cyffredin o'i chrwst. Ar
dymheredd a gwasgedd safonol (sef TGS), mae ar ffurf nwy, a gellir ei ddynodi
gan fformiwla O2, sy'n angenrheidiol i resbiradaeth aerobig, ac felly i gynnal
bywyd. Mae'r moleciwlau deuatomig yn ffurfio 21% o aer sych, ac yn rhan o nifer
sylweddol o greigiau. Mae gan yr elfen alotrop arall, sef oson, O3, sy'n ffurfio
haen naturiol yn y stratosffer (yr haen oson) wrth iddo gael ei ffurfio o
ocsigen deuatomig o dan effaith golau uwchfioled cryf.

Mae'n elfen anfetel hynod o adweithiol ac yn ocsidydd sy'n ffurfio cyfansoddion
cemegol gyda'r rhan fwyaf o elfennau'n hawdd.

O ran mas, ocsigen yw'r trydydd elfen mwyaf cyffredin yn y bydysawd, yn dilyn
hydrogen a heliwm. Ar Dymheredd a Gwasgedd Safonol (TGS), mae dau atom o ocsigen
yn bondio i ffurfio deuocsigen, nwy diatomig, di-liw, di-arogl a di-flas gyda'r
fformiwla O2.

Gellir dweud fod ocsigen yn rhan hanfodol o'r atmosffer ac yn gwbwl hanfodol i
gynnal bywyd gan ei fod yn rhan hanfodol o respiradaeth. Mae'n rhy adweithiol i
fod yn elfen cwbwl rydd yn yr atmosffer a chaiff ei adnewyddu gan organebau byw
drwy brosesau megis ffotosynthesis sy'n defnyddio golau'r haul i gynhyrchu
ocsigen elfennol allan o ddŵr. Mae alatrop arall o ocsigen, sef oson yn amsugno
pelydrau UVB ac o ganlyniad mae'r haen oson yn amddiffyn y bïosffer rhag
pelydrau uwchfioled. Mae'r ocsigen atomig a geir ymhell uwchlaw'r ddaear yn
gyfrifol am rydu awyrennau. Mae ocsigen hefyd yn cael ei greu mewn diwydiant
drwy ddistylliad rhanol o aer hylifol i gymryd yr ocsigen o'r aer. Defnyddir
ocsigen elfennol (elemental oxygen) i gynhyrchu dur, plastig, weldio, tanwydd
rocedi, ocsigen meddygol ac achubol o fewn awyrennau, llongau tanfor, Teithio
i'r gofod ayb.

Mae'r enw 'ocsigen' yn dod o'r enwau Groeg oxus (asid), a gennen (creawdwr).
Ystyr y gair 'ufel' yw tân, a cheir y cofnod cyntaf ohono ym 1803.

I'r fferyllydd Swedaidd Carl Wilhelm Scheele y perthyn y clod am 'ddarganfod'
ocsigen; creodd yr elfen ar ffurf nwy drwy gynhesu mercwrig ocsid (HgO) a
gwahanol nitradau yn Uppsala ym 1772. Galwodd Scheele y nwy yn "aer ar dân"
(sy'n egluro'r gair Cymraeg "ufelai") gan mai dyma'r unig nwy y gwyddai a oedd
yn caniatáu ymlosgi. Ysgrifennodd gofnod o'r darganfyddiad hwn mewn dogfen a
enwodd Erthygl ar Aer a Thân ym 1775. Ni chyhoeddwyd y papur, fodd bynnag tan
1777.

Ar 1 Awst 1774 arbrofodd y clerigwr o Sais Joseph Priestley drwy ffocysu golau
ar fercwrig ocsid (HgO) o fewn tiwb o wydr, a rhyddhaodd y nwy a enwodd yn
"dephlogisticated air". Sylwodd fod canhwyllau'n llosgi'n fwy gloyw a chryfach o
fewn y nwy a bod llygoden yn tipyn mwy bywiog, ac yn byw'n hirach. Wedi iddo
anadlu'r nwy ei hun, ysgrifennodd: "Teimlais fod fy mrest ychydig yn ysgafnach
na'r arfer - a pharhaodd y teimlad hwn am ychydig wedyn." Cyhoeddodd Priestley
ei ddarganfyddiadau yn 1775 mewn papur o'r enw "Cofnod o Ddarganfyddiadau
Pellach mewn Aer" ac a gynhwyswyd yn ail gyfrol ei lyfr Experiments and
Observations on Different Kinds of Air. Gan mai dyddiad cyhoeddi gwybodaeth a
ddefnyddir fynychaf fel llinyn mesur, barn llawer yw mai i Priestley y perthyn y
clod am ddarganfod ocsigen.



https://cy.wikipedia.org/wiki/Napoleon_I,_ymerawdwr_Ffrainc

Yr oedd Napoleone Buonaparte (yn wreiddiol, yn Eidaleg a Chorseg) neu Napoléon
Bonaparte yn Ffrangeg), neu Napoleon I ar ôl 1804, (15 Awst 1769 - 5 Mai 1821)
yn rheolwr Ffrainc o 1799; daeth i gael ei gydnabod fel Ymerawdwr Cyntaf Ffrainc
o dan yr enw Napoléon I le Grand (Napoleon I "y Mawr") o 18 Mai 1804 hyd 6
Ebrill 1814, cyfnod pan reolai ran fawr o orllewin a chanolbarth Ewrop yn
ogystal â Ffrainc. Apwyntiodd nifer o'i berthnasau, o'r teulu Bonaparte, i reoli
fel yn brenhinoedd mewn gwledydd eraill, ond daeth rheolaeth y mwyafrif ohonyn i
ben pan gwympodd Napoleon o rym.

Cafodd ei eni yn Ajaccio, Corsica, yn fab y cyfreithiwr Nobile Carlo Buonaparte
a'i wraig, Letizia Ramolino.

Rhoddir yr enw Rhyfeloedd Napoleon i gyfres o ryfeloedd yn Ewrop rhwng 1804 a
1815. Ymladdwyd y rhyfeloedd rhwng Ffrainc dan Napoleon a nifer o wledydd, yn
cynnwys Prydain Fawr, Rwsia, Awstria, Prwsia, Sbaen ac eraill a ffurfiwyd sawl
cynghrair gwahanol yn erbyn Napoleon.

Yn 1828 llongddryllwyd y llong La Jeune Emma ar draeth Cefn Sidan, ger Llanelli
a boddwyd Adeline Coquine, nith 12 oed Josephine de Beauharnais, cyn-wraig
Napoleon Bonaparte. Claddwyd hi ym mynwent Pen-bre.



https://cy.wikipedia.org/wiki/Laser

Dyfais sy'n allyrru golau (ymbelydredd electromagnetig) yw laser trwy broses o’r
enw allyriant ysgogol. Mae'r gair laser yn sefyll am light amplification by
stimulated emission of radiation. Crëwyd y laser gyntaf gan ffisegwyr Charles
Townes ac Arthur Schawlow yn labordai Bell. Mae un o safleoedd ymchwil gwyddonol
gorau Ewrop yn y maes hwn yn Llanelwy, sef Technium OpTIC.

Mae ffoton gyda'r egni digonol yn cael ei amsugno gan atom ac mae electron yr
atom yn symud o'r cyflwr isaf i'r cyflwr cynhyrfol.

prif erthygl:allyriant ysgogol Awgrymwyd y broses yma gan Albert Einstein yn
1917. Caiff yr electron sydd yn y cyflwr cynhyrfol uwch ei ysgogi i ddisgyn gan
y ffoton sy'n dod mewn i'r atom. Y maes electromagnetig sydd gan y ffoton sy'n
achosi i'r ffoton syrthio. Bydd y ffoton newydd a ysgogir gan y ffoton
gwreiddiol yn gadael yr atom yn gydwedd ac i'r un cyfeiriad a'r ffoton
gwreiddiol.

Er mwyn cael y fwyaf o olau allan o'r ddyfais, rhaid cael y rhan fwyaf o'r
electronau ar y lefel uwch cynhyrfol. Bydd hyn yn galluogi fwy ohonynt ddisgyn
ac allyrru ffotonau. Mae yna broblem, mae'r ffotonau a gynhyrchir yn addas i'r
electronau amsugno. Mae angen cael sefyllfa lle mae'r gyfradd allyriant ysgogol
yn fwy na'r gyfradd amsugno gan yr electron- yna cynyddir arddwysedd y paladr
laser. Wrth pwmpio electronau mae'r nifer o electronau cynhyrfol yn cynyddu a
dyna yw gwrthdrawiad poblogaeth.



https://cy.wikipedia.org/wiki/LHDT

Mae'r talfyriad LHDT (Saesneg: LGBT) yn cael ei ddefnyddio i ddisgrifio pobl
Lesbiaidd, Hoyw, Deurywiol, a Thrawsryweddol. Mae'n addasiad o'r talfyriad hŷn
LHD. Er ei fod yn dal yn ddadleuol, caiff ei ystyried yn llai dadleuol na queer
ac yn fwy cynhwysfawr na chyfunrywiol neu hoyw.

Mae nifer o amrywiaethau yn bodoli. Mae'r rhai mwyaf cyffredin yn ychwanegu Q am
queer, C am cwestiynu neu cynghreiriaid, A am anrhywiol neu am arall i gynnwys
pob term posib, D arall am Dau-Enaid, R am rhyngrywiol, neu H arall am
hollrywiol.

Mae pob term yn y llythrenw yn cael ei ddefnyddio i gyfeirio at aelodau'r grŵp
penodol ac at y gymuned (isddiwylliant) sy'n amgylchynu nhw.

Yn y cyd-destun hwn, mae lesbiaidd yn cyfeirio at fenywod gyda chyfeiriadedd
rhywiol hollol tuag at fenywod.

Yn y cyd-destun hwn, mae hoyw yn cyfeirio'n benodol at wrywod gyda chyfeiriadedd
rhywiol hollol tuag at wrywod.

Mae deurywiol yn cyfeirio at bersonau sy'n cael mwy nag un ryw yn atyniadol.
Tra'n draddodiadol mae deurywioldeb wedi'i ddiffinio fel atyniad tuag at wrywod
a benywod, yn gyffredinol mae'n cynnwys hollrywioldeb, atyniad lle nad yw rhyw'r
partner o bwys (h.y. tuag at hunaniaethau gwrywol, benywol, ac unrhyw
hunaniaethau eraill). Mae deurywioldeb yn cynnwys unrhywbeth rhwng
cyfeiriadeddau rhywiol anrhywioldeb, cyfunrywioldeb, a heterorywioldeb.

Defnyddir trawsryweddol yn gyffredinol fel term mantell ar gyfer amrywiaeth o
unigolion, ymddygiadau, a grwpiau wedi'u canolbwyntio o amgylch y gwrthdroad
llawn neu rannol o swyddogaethau rhyweddol yn ogystal â therapïau newid rhyw
corfforol (gall bod yn hormonaidd neu gynnwys newidiadau llawfeddygol).
Diffiniad cyffredin yw pobl sy'n teimlo nad yw'r rhywedd a roddir iddynt (pan
ganwyd) yn ddisgrifiad cywir neu lawn ohonynt. Cynhwysir yn y diffiniad hwn
nifer o is-gategorïau megis trawsrywiolion, trawswisgwyr ac weithiau pobl
ryngryweddol. (Gweler hefyd croeswisgo.)



https://cy.wikipedia.org/wiki/Jean-Jacques_Rousseau

Athronydd ac awdur yn yr iaith Ffrangeg oedd Jean-Jacques Rousseau (28 Mehefin,
1712 - 2 Gorffennaf, 1778).

Cafodd ei eni yn Geneva i rieni Ffrengig. Daeth yn ffrind i Denis Diderot ac
ymunodd â'r Gwyddoniadwyr. Credai fod natur y bod dynol yn berffaith ynddi ei
hun ond ei bod wedi'i llygru gan gymdeithas amherffaith; amlygir hyn yn bennaf
yn ei nofel ar addysg, Émile (1762). Cafodd syniadau gwleidyddol Rousseau
ddylanwad sylweddol ar ei gyfoeswyr yn Ffrainc a gweddill Ewrop ac, yn
ddiweddarach, ar arweinwyr a damcaniaethwyr y Chwyldro Ffrengig (er na chredai
J.-J. ei hun mewn chwyldro). Fel llenor cafodd ei arddull cain a syniadaeth
Ramantaidd ddylanwad ar lenorion fel Goethe, Shelley, Byron a Wordsworth. Ceir
ei ysgrifeniadau mwyaf personol yn Les Confessions a Rêveries du promeneur
solitaire, a gyhoedwyd ar ôl ei farwolaeth. Mewn cyferbyniad â Voltaire ac
eraill o'r Rhesymegwyr, roedd Rousseau yn Gristion rhyddfrydol a gredai fod
Natur yn allwedd i ddeall y Duwdod. Mae haneswyr yn cytuno i waith Rousseau
achosi chwyldro mewn agweddau tuag at y naturiol a'r cyntefig drwy Ewrop;
efallai mai ei nofel Julie ou la Nouvelle Héloïse a fu'n bennaf gyfrifol am hyn.
Ym 1766, ac yntau wedi cilio i Lundain yng nghwmni'r athrnoydd o'r Alban David
Hume, roedd Rousseau yn awyddus i ymgartrefu yng Nghymru. Cynigodd yr Aedol
Seneddol Chase Price lety iddo yng Nghymru, ond fe'i perswadiwyd gan David Hume
i fynd i Swydd Stafford yn lle. Trafodir hyn mewn erthygl gan Heather Williams,
'Cymru trwy lygaid Rousseau (ac eraill)', Y Traethodydd Hydref 2013.

Yr argraffiad safonol o holl waith Rousseau yn Ffrangeg yw'r Œuvres complètes, 5
cyfrol, Paris, Gallimard, Bibliothèque de la Pléiade (1959-95).



https://cy.wikipedia.org/wiki/Islwyn_Ffowc_Elis

Nofelydd Cymreig oedd Islwyn Ffowc Elis (17 Tachwedd 1924 – 22 Ionawr 2004) yn
bennaf, ond roedd hefyd yn fardd, yn llenor, yn weinidog yr efengyl, yn
ddarlledwr, yn swyddog ac yn ymgeisydd dros Blaid Cymru, yn ddarlithydd, ac yn
athro Cymraeg ail iaith. Derbyniodd ddisgrifiad ohono ef ei hunan fel
‘cyfathrebwr’ mewn cyfweliad teledu ar ‘Rhaglen Nia’.

Cafodd ei eni yn Wrecsam a'i fagu yn Nglynceiriog, pentref cwbl Gymraeg a
Chymreig bryd hynny, tan ei fod yn bump oed, ac wedyn ar fferm y teulu,
Aberwiel, ychydig tu allan i'r pentref a dwy filltir o ffin Lloegr. Priodolai
Islwyn Ffowc Elis ei sêl dros feithrin y Gymru Gymraeg i’r ffaith y cawsai ei
fagu mor agos i ffin Lloegr. Aeth i Ysgol Gynradd Nantyr cyn mynd i Ysgol
Uwchradd Llangollen ac wedyn i Goleg Prifysgol Cymru, Bangor. Cofrestrodd fel
gwrthwynebwr cydwybodol yn 1943, ar sail heddychiaeth Gristnogol. Dechreuodd
lenydda’n 12 oed yn ysgol Llangollen, gan gynhyrchu barddoniaeth, storïau a
dramâu. Tra yng Ngholeg Bangor enillodd gadair Eisteddfod Lewis’s Lerpwl. Tra yn
y coleg y dechreuodd berfformio a darlledu yng nghwmni ei gyd-fyfyrwyr, gan
ysgrifennu caneuon a llunio rifiwiau. Cyn mynd i'r weinidogaeth bu yng ngholegau
diwinyddol Aberystwyth a Bangor.

Bu’n weinidog gyda’r Methodistiaid Calfinaidd o 1950 hyd 1956, yn Llanfair
Caereinion ac yna Niwbwrch. Tra’n weinidog enillodd y Fedal Ryddiaith yn
Eisteddfod Genedlaethol Llanrwst, 1951, am gyfres o ysgrifau a gyhoeddwyd wedyn
gan Wasg Gomer, yn y gyfrol Cyn Oeri'r Gwaed. Cyhoeddwyd ei nofel gyntaf, Cysgod
y Cryman yn 1953. Ar yr un pryd roedd yn magu anfodlonrwydd gyda chrefydd
gyfundrefnol, fel y mae’n egluro yn ei ysgrifau 'Lludw’r weinidogaeth', Y
Dysgedydd (1952) ac 'Y colledigion', 'Yr hen gyfundrefn annwyl', a 'Machlud a
gwawr y fugeiliaeth', Y Drysorfa (1955). At hynny nid oedd yn gysurus yn ei
waith. Mewn cyfweliad yn Mabon 1(6) (1973) dywedodd:

Ymddiswyddodd o’r weinidogaeth yn 1956 gan fentro ar gyfnod o chwe mlynedd a
hanner heb swydd gyflogedig i’w gynnal ef a’i deulu, sef ei wraig Eirlys a’i
ferch Siân. Yn hytrach enillai ei damaid o’i gynnyrch llenyddol, o’i waith
darlledu ac ambell i gyfnod o waith cynhyrchu i’r BBC. Ef oedd y cyntaf i geisio
cynnal ei hunan fel llenor Cymraeg proffesiynol, a phrin yw’r rhai hynny a
lwyddodd i efelychu ei gamp ers hynny, o leiaf hyd at ddyddiau twf S4C.

Ers yr ail ryfel byd roedd nofelau Saesneg ysgafn poblogaidd clawr papur,
diwylliant America a dulliau newydd cyfathrebu yr ugeinfed ganrif wedi bod yn
denu’r ifainc ledled Ewrop, gan gynnwys y Cymry Cymraeg. Roedd Islwyn Ffowc Elis
ymhlith y rhai a welent fod yn rhaid creu diwylliant poblogaidd cyfoes rhag i’r
ifainc droi eu cefn ar y Gymraeg. Roedd ei nofel gyntaf, Cysgod y Cryman, llawn
cymeriadau ifainc byw, yn stori afaelgar oedd yn ymdrin â bywyd a themâu cyfoes.
Dyma'r nofel a osododd sail y nofel Gymraeg fodern. Trwy’r nofel hon denwyd
darllenwyr ifainc newydd i’r nofel Gymraeg. Mae’r ffaith mai Cysgod y Cryman
yw’r nofel Gymraeg sydd wedi gwerthu orau yn tystio i'w llwyddiant. Cysgod y
Cryman enillodd gystadleuaeth ‘Llyfr y Ganrif’ yn 1999 ar gyfer llyfr Cymraeg
mwyaf poblogaidd yr ugeinfed ganrif. Dewiswyd Cysgod y Cryman hefyd yn un o ddeg
o ‘Lyfrau’r Ganrif’ yn 2007 mewn ymgyrch a drefnwyd gan S4C.

Yr oedd peth o’i gynnyrch ysgafnaf hefyd wedi tynnu llid rhai beirniaid
llenyddol yn ei ben, yn enwedig Y Gromlech yn yr Haidd ac Eira Mawr a
ysgrifennodd yn ystod ei ail gyfnod o lenydda llawn amser rhwng 1971 a 1975. Yn
ogystal â nofelau, ysgrifennai hefyd ganeuon a sgriptiau radio a theledu, i gyd
yn cyfrannu at ddiwylliant poblogaidd. Ymhlith ei sgriptiau roedd Rhai yn
Fugeiliaid (1962), sef y ddrama gyfres Gymraeg gyntaf ar gyfer y teledu.
Cynhyrchodd lenyddiaeth heblaw am nofelau, yn gyfieithiadau megis Efengyl
Mathew: trosiad i Gymraeg diweddar (1961), yn ysgrifau, yn llyfrau academaidd,
gan olygu cyfrolau eraill megis Edward Tegla Davies: Llenor a Phroffwyd (1956).

Yr un sêl dros y Gymru Gymraeg a lywiau ei gynnyrch llenyddol a ysgogai ei waith
dros Blaid Cymru. Bu’n ymgeisydd seneddol ym Maldwyn ym 1962 a 1964. Ef oedd
swyddog cyhoeddiadau Plaid Cymru adeg Is-etholiad Caerfyrddin, 1966. Ef oedd yn
gyfrifol am lenyddiaeth a chyhoeddusrwydd Plaid Cymru, gan gynllunio strategaeth
gyhoeddusrwydd ymwthgar i Blaid Cymru a ddefnyddiwyd am y tro cyntaf adeg
ymgyrch Caerfyrddin.

Yn ogystal â bod ei lenyddiaeth yn ysbrydoli eraill i fynd ati i lenydda bu
hefyd yn hybu llenorion ifainc drwy ei waith fel athro. Bu’n athro ar gyrsiau ar
gyfer darpar-awduron. Bu’n Ddarlithydd ac yna’n Uwch-ddarlithydd yn Adran y
Gymraeg yng Ngholeg y Drindod, Caerfyrddin (1963–1968) ac eto yng Ngholeg
Prifysgol Dewi Sant, Llanbedr Pont Steffan (1975–1990), lle bu hefyd yn
Ddarllenydd er 1984. Bu’n Gyfarwyddwr Cyfieithu a chynhyrchu i’r Cyngor Llyfrau
Cymraeg o 1968–1971. Cyfrannodd hefyd at y gwaith o ddysgu Cymraeg fel ail
iaith. Bu’n cynnal cyrsiau Cymraeg fel ail iaith yng Ngholeg Bangor o 1959–1963.
Hefyd yn yr un cyfnod bu’n paratoi deunydd cyrsiau ar gyfer dysgwyr, ar gyfer y
radio ac ar gyfer Coleg Harlech a’r National Extension College.

"Y gŵr a lusgodd y nofel Gymraeg i'r ugeinfed ganrif" oedd y disgrifiad ohono yn
Cydymaith i Lenyddiaeth Cymru.

Cyflwynodd teulu Ffowc Elis y gadair a enillodd yn Eisteddfod Lewis's Lerpwl i
Gyngor Llyfrau Cymru – cadair yr eisteddai'r awdur arni i ysgrifennu nifer o'i
nofelau, gan gynnwys Cysgod y Cryman.



https://cy.wikipedia.org/wiki/Isaac_Newton

Ffisegydd, mathemategwr, seryddwr, athronydd ac alcemydd Seisnig oedd Syr Isaac
Newton (4 Ionawr 1643 – 31 Mawrth 1727). Mae'n enwog yn bennaf am ei waith ar
ddeddfau opteg a disgyrchiant; yn ôl traddodiad, daeth Newton i ddeall effaith
disgyrchiant pan syrthiodd afal oddi ar goeden a'i fwrw ar ei ben.

Ysgrifennodd Newton lyfr o’r enw y Principia Mathematica, lle disgrifiodd
disgyrchiant a thair deddf mudiant. Dadleuodd bod golau wedi'i wneud o ronynnau,
ac yn cynnwys sbectrwm o liwiau. Datblygodd reol oeri, yn disgrifio gradd disgyn
tymheredd gwrthrychau pan rydych yn eu rhoi mewn aer.

Pan oedd yn ddeuddeg aeth Newton i Ysgol y Brenin yn Grantham. Fe gafodd ei
dynnu allan o'r ysgol a cheisiodd ei deulu ei wneud yn ffarmwr.

Yn 1661 ymunodd â Choleg y Drindod Caergrawnt, lle roedd ei ewythr William
Ayscough. Ar y pryd, roedd dysg y coleg wedi ei sefydlu ar wersi Aristotle, ond
roedd yn well gan Newton ddarllen syniadau gwyddonwyr mwy modern fel Galileo,
Copernicws a Kepler. Yn 1665 datblygodd syniad mathemategol a fyddai'n datblygu
i fod yn Calcwlws.

Caeodd y brifysgol yn 1665 i warchod pawb yn erbyn y Pla Du ac am y ddwy flynedd
dilynol, gweithiodd Newton gartref ar ei theoremau am calcwlws, optegau a
disgyrchiant.

Yn 1679 dychwelodd Newton i’w waith ar ddisgyrchiant a’i effaith ar y planedau.
Argraffodd y canlyniad yn ei lyfr De Motu Corporum. Cafodd y Philosophiae
Naturalis Principia Mathematica ei argraffu ar 5 Gorffennaf 1687, efo cymorth
Edmond Halley.

Tua diwedd ei oes, gweithiodd Newton ar y Beibl a’i athroniaeth. Urddwyd ef yn
farchog gan y Frenhines Anne a chafodd ei wneud yn arlywydd y Royal Society. Bu
farw Newton a chafodd ei gladdu yn abaty Westminster.



https://cy.wikipedia.org/wiki/Hong_Cong

Un o ddau ranbarth gweinyddol arbennig Gweriniaeth Pobl Tsieina yw Hong Cong
(Tsieinëeg: 香港); y llall yw Macau. Fe'i lleolir ar arfordir deheuol Tsieina
wedi'i hamgylchynu gan delta'r Afon Perl a Môr De Tsieina, ac mae'n enwog am ei
nenlinell eang a'i harbwr naturiol dwfn. Gyda tirfas o 1,104 km2 (426 millt sg)
a phoblogaeth o saith miliwn o bobl, Hong Cong yw un o'r ardaloedd mwyaf dwys ei
phoblogaeth yn y byd. Mae 95 y cant o boblogaeth Hong Cong yn Tsieineaidd a
5 y cant o grwpiau ethnig eraill. Daw'r mwyafrif Han yn bennaf o ddinasoedd
Guangzhou a Taishan yn y dalaith gyfagos, Guangdong.

Daeth Hong Cong yn drefedigaeth gan yr Ymerodraeth Brydeinig wedi'r Rhyfel Opiwm
Cyntaf (1839–42). Yn wreiddiol Ynys Hong Cong yn unig oedd dan reolaeth y
Prydeinwyr, ond ehangodd ffiniau'r drefedigaeth i gynnwys Gorynys Kowloon ym
1860 a'r Tiriogaethau Newydd ym 1898. Cafodd ei feddiannu gan Japan yn ystod yr
Ail Ryfel Byd, ac wedi'r rhyfel atfeddiannodd Brydain Hong Cong hyd drosglwyddo
sofraniaeth i Tsieina ym 1997. Yn ystod ei chyfnod trefedigaethol mabwysiadodd
llywodraeth Hong Cong bolisi o ymatal rhag ymyrryd yn yr economi dan yr ethos o
anymyrraeth bositif. Cafodd y cyfnod hwn ddylanwad mawr ar ddiwylliant Hong
Cong, a elwir yn aml yn "cwrdd rhwng y Dwyrain a'r Gorllewin", ac roedd y system
addysg yn arfer dilyn system Lloegr nes iddi gael ei diwygio yn 2009.

Dan yr egwyddor "un wlad, dwy system", mae gan Hong Cong system wleidyddol
wahanol i dir mawr Tsieina. Gweithreda barnwriaeth annibynnol Hong Cong dan
fframwaith y gyfraith gyffredin. Llywodraethir y system wleidyddol gan Gyfraith
Sylfaenol Hong Cong, dogfen gyfansoddiadol sy'n mynnu i Hong Cong gael "gradd
uchel o hunanlywodraeth" mewn pob mater ac eithrio cysylltiadau tramor ac
amddiffyniad milwrol. Er bod ei system amlbleidiol yn tyfu, mae etholyddiaeth
fechan yn rheoli hanner y Cyngor Deddfwriaethol. Hynny yw, dewisir Prif
Weithredwr Hong Cong, sef pennaeth y llywodraeth, gan Bwyllgor Etholiadol o 400
i 1,200 o aelodau, a bydd y system hon yn gweithredu am y 20 mlynedd gyntaf dan
sofraniaeth Tsieina.

Mae Hong Cong yn un o brif ganolfannau ariannol y byd, a chanddi economi
gwasanaethau cyfalafol gyda threthi isel a masnach rydd. Yr arian cyfred, sef
doler Hong Cong, yw'r wythfed arian cyfred a fasnachir mwyaf yn y byd.



https://cy.wikipedia.org/wiki/Homo

Homo yw'r rhywogaeth (genws) sy'n cynnwys dynolryw a'u perthnasau agosaf. Tybir
fod y genws yn bodoli ers tua 1.5 i 2.5 miliwn o flynyddoedd. Mae pob rhywogaeth
ac eithrio Homo sapiens wedi darfod o'r tir. Darfod fu hanes Homo
neanderthalensis, y rhywogaeth olaf ac eithrio dyn, tua 30,000 o flynyddoedd yn
ôl (ond yn ddiweddar ceir tystiolaeth sy'n awgrymu i Homo floresiensis fyw hyd
at mor ddiweddar â 10,000 CC).

Mae'r rhan fwyaf o wyddonwyr yn meddwl fod y gwahaniaeth rhwng dyn a'r gorila a
tsimpansî yn rhy fawr iddyn nhw fod yn rhan o'r un genws, er eu bod fel arall yn
agos iawn i ni. Y genws agosaf i Homo yw Kenyanthropus platyops, sydd efallai'n
genws hynafiad. Yn nesaf, trwy'r genws hwnnw, mae homo yn perthyn i'r genera
Paranthropus ac Australopithecus, a adawsant stema'r egin-Homo tua 5 miliwn o
flynyddoedd yn ôl.

Yn 2015 roedd y rhywogaethau canlynol dan ystyriaeth: Australopithecus garhi,
Australopithecus sediba, Australopithecus africanus, a Australopithecus
afarensis ond heb eu cadarnhau.

Gall hynafiad uniongyrchol llinach Homo fod yn un o sawl rhywogaeth gan gynnwys:
Australopithecus garhi, Australopithecus sediba, Australopithecus africanus, ac
Australopithecus afarensis. Mae sawl nodwedd o forffoleg pob un o'r rhain yn
debyg iddo, ond ceir anghytundeb pa un sydd agosaf. Esblygodd Homo'n gyntaf ar
yr un pryd a dau ddigwyddiad: yn gyntaf y defnydd cyntaf o offer carreg, sef Hen
Oes y Cerrig Isaf ac yn ail cychwyn y rhewlifiad cwaternaidd, sef cychwyn yr Oes
iâ cyfredol.

Yn 2015 darganfuwyd asgwrn y gên 2.8 miliwn CP, a all fod y ddolen rhwng
Australopithecus a Homo, yn Ardal Afar, Ethiopia. Mae rhai anthropolegwyr yn
mynnu i Homo ddechrau dros 3 miliwn CP drwy gynnwys y ffosil Kenyanthropus a
ddyddiwyd i 3.2 -3.5 miliwn CP.



https://cy.wikipedia.org/wiki/Hofrennydd

Peiriant i deithio drwy'r awyr ydy hofrennydd, a gaiff ei yrru gyda chymorth
llafnau metel sy'n troi uwch ei ben; ceir llafnau i reoli'r cyfeiriad hefyd -
rhai llai - ar gynffon yr hofrennydd. Yn wahanol i'r awyren gyffredin, gall godi
a glanio'n fertig sy'n ei wneud yn arbennig o ddefnyddiol i'w ddefnyddio mewn
llefydd anial, heb lwybr glanio. Gelwir peiriant sydd a 3 neu ragor o lafnau yn
'amrodor'.

Datblygwyd y dechnoleg i'w lunio yn ystod hanner cynta'r 20fed ganrif. Yr
hofrennydd masnachol cyntaf oedd y Focke-Wulf Fw 61 a hynny yn 1936. Bellach,
defnyddir yr hofrennydd i wahanol bwrpas gan gynnwys: gan yr heddlu, y fyddin,
pleser ac fel ambiwlans awyr. Cânt eu defnyddio hefyd i arbed bywydau a gan
ffermwyr i chwistrellu cemegolion ar gnydau neu i gario teithwyr. Maent yn
arbennig o ddefnyddiol fel peiriannau lladd, fel y gwelwyd yn Rhyfel Fietnam.

Ar 13 Mehefin, 2013, AeroVelo Atlas oedd yr hofrennydd cyntaf a bwerwyd gan ddyn
i godi am dros munud o amser ac a gododd 3.3 metr o'r ddaear, ac felly'n cipio
Gwobr Igor I. Sikorsky Human Powered Helicopter Competition. Roedd amodau'r
gystadleuaeth hefyd yn mynnu fod yr hofrennydd yn cadw o fewn sgwâr 10 m
(32.8 tr) wrth 10 m. Crewyd y sialens ym 1980 gyda gwobr o US$10,000 i gychwyn
ond codwyd hyn i $250,000 yn 2009. Wedi i'r wobr godi, roedd dau gystadleuydd
benben a'i gilydd: AeroVelo o Ganada a Team Gamera o Maryland.



https://cy.wikipedia.org/wiki/Hindi

Prif iaith swyddogol India yw Hindi neu Hindeg (Devanāgarī: हिन्दी neu हिंदी).
(Mae Saesneg yn ail iaith swyddogol.) Mae'n aelod o'r gangen Indo-Iraneg o'r
teulu ieithyddol Indo-Ewropeaidd.

Siaredir Hindi fel mamiaith gan 180 miliwn o bobl yng ngogledd a chanolbarth
India, tua 40% o boblogaeth India. Mae tua 25% o boblogaeth India yn medru Hindi
fel ail iaith. Mae siaradwyr i'w cael hefyd yn Nepal, Ffiji, Mauritius, Lloegr,
Trinidad a Tobago, Gaiana, Suriname, a llawer o wledydd eraill. Y bumed iaith
fwyaf yn y byd ydyw o ran nifer o siaradwyr.

Mae'n perthyn yn agos i Wrdw, a ddatblygodd allan ohoni gyda dylanwad yr iaith
Berseg yn y cyfnod modern. Ond ysgrifennir Hindi gan amlaf gydag ysgrifen
Devanāgarī, ac Wrdw gyda'r wyddor Arabeg.

Mae llenyddiaeth gyfoethog yn Hindi, yn ymestyn yn ôl i'r 12g, ac yn adeiladu ar
lenyddiaeth Sanscrit. Yn y llenyddiaeth draddodiadol, mae dylanwadau crefyddol
cryf, a cheir lawer o straeon o hud a lledrith a thylwyth teg. Er hynny, mae
llenyddiaeth fodern, realaidd, yn ogystal. Mae Munshi Premchand (1880-1936) yn
un o'r nofelyddion enwocaf yn yr iaith.

Erbyn heddiw mae diwydiant ffilmiau egnïol yn Hindi, y cyfeirir ati yn
anffurfiol fel "Bollywood", a'i ganolfan ym Mumbai.



https://cy.wikipedia.org/wiki/Haile_Selassie

Ymerawdwr Ethiopia o 1930 hyd 1974 oedd Haile Selassie (Ge'ez: ኃይለ፡ ሥላሴ, "Pŵer y
Drindod"), enw genedigol Tafari Makonnen (23 Gorffennaf, 1892 - 27 Awst, 1975).
Yn ystod yr Ail Ryfel Byd bu'n byw ym Mhlasdy Penlle'r-gaer, Abertawe pan oedd
wedi'i alltudio.

Pan ddiorseddwyd yr ymerawdwr Iyasu yn 1916, daeth ei fodryb Zewditu yn
ymerodres, ac enwyd Tafari Makonnen yn aer i'r goron ac yn llywodraethwr y
deyrnas.

Pan ddaeth yn ymerawdwr yn 1930 ar farwolaeth Zewditu, cymerodd yr enw Haile
Selassie, sy'n golygu "Grym y Drindod". Yn ystod ei deyrnasiad o 45 mlynedd,
gwnaeth Haile Selassie lawer i geisio moderneiddio Ethiopia, ac enillodd
boblogrwydd mawr yn Affrica a thu hwnt. Daeth i amlygrwydd byd-eang yn 1936 trwy
ei araith i Gynghrair y Cenhedloedd yn condemnio defnydd yr Eidal o arfau
cemegol yn eu hymdrech i oresgyn Ethiopia.

Aeth Haile Selassie yn fwy ceidwadol wrth iddo heneddio, a theimlai carfan yn
Ethiopia nad oedd y wlad yn cael ei moderneiddio'n ddigon cyflym. Bu gwrthryfel
yn ei erbyn, a diorseddwyd ef ar 12 Medi 1974. Treuliodd ei fisoedd olaf yn
garcharor yn y palas ymerodrol.

Cymer y mudiad Rastaffaraidd, a sylfaenwyd yn Jamaica yn y 1930au cynnar, ei enw
oddi wrtho ef, "Ras ("tywysog) Tafari". Ystyria'r mudiad fod Haile Selassie yn
ymgorfforiad o Iesu Grist.



https://cy.wikipedia.org/wiki/Gorsaf_Ofod_Ryngwladol

Gorsaf Ofod Ryngwladol (International Space Station) yw enw'r unig orsaf ofod
sydd yn y gofod heddiw. Lloeren artiffisial ydyw wedi'i llunio ar ffurf nifer o
fodiwlau a gellir ei gweld yn y cyfnos gyda'r llygad noeth; dyma'r gwrthrych
artiffisial mwyaf sy'n cylchu'r Ddaear. Mae llawer o wledydd wedi cyd-weithio er
mwyn adeiladu'r orsaf, gan gynnwys Rwsia gyda'i roced Proton a Soyuz, yr Unol
Daleithiau gyda'r wennol ofod, Siapan, Canada, a'r gwledydd sy'n aelodau o'r ESA
(Sefydliad Gofod Ewropeaidd (European Space Agency).

Lansiwyd y modiwl cyntaf yn 1998. Mae'r ISS, fel y caiff ei hadnabod, yn cynnwys
elfen fechan o ddisgyrchiant a'i phwrpas yw caniatáu i ofodwyr oddi mewn iddi
gynnal arbrofion mewn bioleg, bioleg dynol, ffiseg, seryddiaeth, meteroroleg a
meysydd eraill.

Profodd y gwaith ymchwil hyd yma fod effaith tymor hir byw mewn man heb
ddisgyrchiant yn gwanhau cyrff y gofodwyr: atroffi'r cyhyrau a lleihau'r esgyrn
er enghraifft. Bydd canlyniadau'r gwaith ymchwil a'r holl ddata'n cael eu
defnyddio i benderfynnu a yw byw ar roced heb ddisgyrchiant ar daith tymor hir
(e.e. taith 6-mis i'r Blaned Mawrth) yn bosibl. Hyd yma, canfyddwyd fod cryn
risg i'r gofodwr gyda thorri esgyrn a chyfyngiadau o ran symud y corff yn
debygol.



https://cy.wikipedia.org/wiki/Golff

Mae golff yn gêm pêl-a-chlwb i ddau neu bedwar o chwareuwyr sy'n cael ei chwarae
ar gwrs golff. Credir ei bod yn dod o'r Alban yn wreiddiol. Mae pobl wedi bod yn
chwarae golff o ryw fath ers y bymthegfed ganrif. Erbyn heddiw mae'n un o'r
gemau torfol mwyaf poblogaidd yn y byd gorllewinol.

Mae pryderon amgylcheddol wedi codi ynglŷn â defnydd tir am golff. Ymysg y
pryderon penodol, yw effaith y gwrtaiith a chwynladdwyr a defnyddir, y maint o
ddŵr sydd ei angen i gynnal y gwair, a dinistr gwlyptir neu ardaloedd o
bwysigrwydd amgylcheddol wrth adeiladu cyrsiau golff. Yn ogystal, mae ungnydedd
di-gynhenid yn didymu bioamrywiaeth. Bu ymdrechion yn ddiweddar i leihau'r
defnydd o ddŵr a chemegion wrth gynnal cyrsiau golff, ond erys lawer o bryderon.

Mewn rhai rhannau o'r byd, mae ymdrechion i adeiladu cyrsiau golff wedi arwain
at wrthdystio sylweddol, ynghyd â fandaliaeth a thrais o'r dwy ochr. Er fod
golff yn mater bach o'i gymharu â materion moesol eraill yn ymwneud â thir, mae
iddo arwyddocád arbennig i lawer, gan iddo fod yn gysylltiedig â chyfoeth ac
imperialaeth gorllewinol. Mae gwrthsefyll ehangiad golff yn un o amcanion
mudiadau diwygiad-tir yn y Philipinau ac Indonesia.



https://cy.wikipedia.org/wiki/Gerallt_Gymro

Roedd Gerallt Gymro (neu Giraldus Cambrensis yn Lladin) (c.1146- c.1223) yn
eglwyswr a hanesydd canoloesol Cymreig. Ei enw bedydd oedd Gerald de Barri
(Ffrangeg Normanaidd). Roedd yn ysgolhaig gwych a chwaraeodd ran bwysig yng
ngwleidyddiaeth eglwysig ei ddydd. Roedd o dras gymysg, hanner Cymreig, hanner
Normanaidd ac mae hyn yn elfen amlwg yn ei agwedd a'i yrfa. Fe'i gwerthfawrogir
yn bennaf heddiw am ei ddau lyfr arbennig am Gymru sy'n rhoi golwg unigryw ar
fywyd y wlad ar ddiwedd y 12g.

Roedd Gerallt yn ysgolhaig mawr hyddysg yn yr iaith Ladin. Fe'i ganwyd yn 1146
yng nghastell Maenor Bŷr, Sir Benfro yn fab i Angharad, merch Nest
(fl.1100-1120), merch Rhys ap Tewdwr) a William de Barri, arglwydd Normanaidd
Ynys y Barri.

Treuliodd gyfnod fel archddiacon Brycheiniog yn Aberhonddu. Roedd ei ewythr
Dafydd (neu 'David FitzGerald'), yn esgob Tyddewi, a phan fu farw yn 1176
dewisodd y Cymry Gerallt i'w olynu, ond gwrthododd Archesgob Caergaint ei
dderbyn gan benodi Sais yn ei le. Dyna un rheswm pam yr oedd Gerallt yn
gobeithio y byddai'r Cymry yn gallu herio awdurdod Caergaint. Erbyn 1176/7-79
roedd yn ôl ym Mharis, yn astudio'r gyfraith a diwinyddiaeth.

Oddeutu 1184 fe'i penodwyd yn glerc yn llys Harri II. Yn 1185 hwyliodd i'r
Iwerddon yng ngosgordd y Tywysog John, mab Harri II. Ffrwyth y daith oedd dau
lyfr Topographia Hibernie (Hanes Lleoedd Iwerddon) (1188) a Expurgnatto
Hibernica (Hanes Goresgyniad Iwerddon) (1189).

Yn 1188 roedd Baldwin, Archesgob Caergaint, am deithio oddi amgylch Cymru i
bregethu'r Drydedd Groesgad ac i ymweld ag eglwysi cadeiriol Cymru i ddangos eu
bod dan ei awdurdod, ac fe ofynnodd i Gerallt Gymro deithio gyda fe.
Ysgrifennodd Gerallt hanes y daith yn y llyfr Itinerarium Cambriae (Hanes y
Daith Trwy Gymru).

Dechreuodd y daith yn Henffordd; aethant wedyn drwy Ddyffryn Wysg i'r Fenni, ac
yna trwy Frynbuga i Gaerlleon. Aethant yn eu blaenau i eglwys gadeiriol Llandaf,
Abaty Margam, Cydweli a Caerfyrddin, Hendy-gwyn ar Daf ac wedyn eglwys gadeiriol
Tyddewi. Teithio tua'r gogledd wedyn, i Ystrad Fflur a mynachlog Llanbadarn Fawr
a chyrraedd y drydedd eglwys gadeiriol ym Mangor a'r bedwaredd yn Llanelwy. Ar
ddiwedd y daith dychwelodd yr Baldwin i Loegr.

Yn 1194 bu iddo adael llys Angevin a bu'n astudio yn Henffordd; erbyn 1196
symudodd i Lincoln. Yn 1198 cafodd ei enwebu'n esgob Tyddewi. Rhwng 1199-1203 bu
ar dair taith i lys y Pab Innocent III yn Rhufain er mwyn ennill cadarnhad y Pab
i'w etholiad yn esgob Tyddewi, a chodi statws eglwys Tyddewi fel archesgobaeth i
Gymru, yn annibynnol o Gaergaint. Ond dyfarnodd y Pab yn erbyn Gerallt yn y ddau
achos. Yn 1206 bu ar bererindod arall i Rufain ac erbyn 1207 gwyddom iddo
ymddeol i Lincoln.

Roedd Gerallt yn ysgolhaig mawr yn ei oes. Astudiodd yn ysgol eglwys Sant Pedr
yng Nghaerloyw, ym Mharis ac yn Lincoln. Yn ogystal â Hanes y Daith trwy Gymru,
ysgrifennodd sawl llyfr arall, i gyd mewn Lladin, gan gynnwys disgrifiad o
Iwerddon (Topographia Hibernica) yn 1188, y Disgrifiad o Gymru (Descriptio
Kambriae) rhwng 1193 a 1215, a'r Speculum Duorum, gwaith athronyddol, yn 1216.
Ysgrifennodd hefyd Expugnatio Hibernica ("Concwest Iwerddon") a nifer o
ysgrifau.



https://cy.wikipedia.org/wiki/Eroplen

Awyren drymach nag aer, ag iddi adenydd sefydlog, a yrrir drwy'r awyr gan nerth
propelor neu beiriant jet yw eroplen, awyrblan neu awyrblen, neu ar lafar plên.
Yn aml yn Gymraeg fe glywir "awyren" yn yr ystyr benodol o eroplen, ond gall y
gair hwnnw gyfeirio at beiriannau a cherbydau hedfan eraill hefyd. Defnyddir
eroplenau er hamdden, i gludo nwyddau a phobl, gan y lluoedd arfog, ac at ddiben
ymchwil gwyddonol a thechnolegol yn y meysydd awyrennu, awyrenneg ac awyrofod.
Diwydiant enfawr yw awyrennu masnachol sy'n cludo miloedd o deithwyr pob diwrnod
ar eroplenau. Peilot sy'n hedfan eroplen gan amlaf, ond rheolir dronau gan
gyfrifiadur neu o bell.

Cydrannau hanfodol yr eroplen yw'r adenydd i'w chadw yn yr awyr tra'n hedfan
(drwy adwaith aerodynamig yr aer yn eu herbyn), esgyll y gynffon i sefydlogi'r
adenydd, wynebau symudol i reoli osgo'r eroplen tra'n hedfan, a ffynhonnell pŵer
i ddarparu'r gwthiant sy'n rhaid i yrru'r cerbyd drwy'r awyr. Mae gan y mwyafrif
o eroplenau gorff amgaeedig ar gyfer y criw, y teithwyr a'r cargo, gan gynnwys y
caban peilot sy'n cynnwys yr offer llywio a hedfan. Gwneir darpariaeth i gynnal
yr eroplen ar y ddaear ac wrth esgyn a glanio er enghraifft offer glanio mewn
isffram y corff.

Arloesodd Syr George Cayley syniad yr eroplen fodern ym 1799, ac yn hwyrach
adeiladodd a llwyddodd i hedfan gleiderau. Roedd yr Almaenwr Otto Lilienthal
hefyd yn bwysig wrth ddatblygu awyrennau trymach nag aer yn ystod y 19eg ganrif.
Dyfeisiodd y brodyr Wright yr eroplen gyntaf ym 1903. Dyfeisiwyd yr awyren jet
gyntaf, yr Heinkel He 178 ym 1939, a chyflwynwyd yr awyren deithwyr jet gyntaf,
y de Havilland Comet ym 1952.



https://cy.wikipedia.org/wiki/Enfys

Rhyfeddod neu ffenomenon optegol a meteorolegol yw enfys (Hen Lydaweg: envez;
'cylch neu 'fodrwy'), pan fydd sbectrwm o olau yn ymddangos yn yr awyr pan fo'n
haul yn disgleirio ar ddiferion o leithder yn atmosffer y ddaear. Mae'n
ymddangos ar ffurf bwa amryliw, gyda choch ar ran allanol y bwa, a dulas ar y
rhan fewnol. Caiff ei greu pan fo golau o fewn diferion o ddŵr yn cael ei
adlewyrchu, ei blygu (neu ei wrthdori) a'i wasgaru.

Mae enfys yn ymestyn dros sbetrwm di-dor o liwiau; mae'r bandiau a welir yn
ganlyniad i olwg lliw pobol. Disgrifir y gyfres o liwiau'n gyffredinol fel coch,
oren, melyn, gwyrdd, glas, indigo a fioled. Gellir eu dwyn i'r cof wrth adrodd y
cofair: "Caradog o'r mynydd gafodd gig i'w fwyta". Galla yr enfys fod ar ffurf
cylch cyfan ond mae'r gwyliwr cyffredin, fel arfer, yn gweld rhan ohoni - bwa'n
unig ac nid cylch.

Gall enfys gael ei achosi gan ffurfiau eraill o ddŵr heblaw glaw, megis niwl,
olew a gwlith.

Mae'n debyg mai hen air Celtaidd yw enfys; gwyddys fod y gair Llydaweg envez ar
gael cyn iddo gael ei gofnodi yn y Gymraeg am y tro cyntaf, sef yn 1346 (LlA
13): na bu dafyn glaw. ac na bu envys ac yna yn y 14g: (DB 101): A’r envys
(arcus) yn yr awyr, petwar lliwawc vyd.



https://cy.wikipedia.org/wiki/Eglwys_Rydd_yr_Alban_(1843-1900)

Enwad yn yr Alban oedd Eglwys Rydd yr Alban (Gaeleg yr Alban: An Eaglais
Shaor, Saesneg: Free Church of Scotland), a sefydlwyd pan adawodd nifer
sylweddol o bobl yr eglwys wladol, Eglwys yr Alban, mewn rhwyg o'r enw Rhwyg
1843. Ym 1900 ymunodd y mwyafrif helaeth o Eglwys yr Alban ag Eglwys
Bresbyteraidd Unedig yr Alban er mwyn sefydlu Eglwys Rydd Unedig yr Alban (a
ailymunodd ag Eglwys yr Alban wedyn ym 1929). Bu i leiafrif o Eglwys Rydd yr
Alban aros y tu hwnt i'r undeb ym 1900, gan arddel yr enw Eglwys Rydd yr Alban
iddynt eu hun. Mae'r enwad sydd yn dwyn yr un enw hwnnw yn parhau hyd heddiw.

Sefydlwyd yr Eglwys Rydd gan Efengylwyr a ymwahanodd oddi wrth Eglwys yr Alban
ym 1843 mewn gwrthdystiad yn erbyn, yn eu barn hwy, ymyrraeth y wlad ar
annibyniaeth ysbrydol yr Eglwys.

Sgism genedlaethol chwerw a rwygodd Eglwys yr Alban yn ei hanner oedd Rhwyg 1843
ac fe barhaodd tan 1929. Bu'r garfan Efengylaidd yn mynnu ar buro'r Eglwys ac
ymosododd ar y gyfundrefn nawdd, a oedd yn caniatáu i dirfeddianwyr cyfoethog
ddewis y gweinidogion lleol mewn eglwysi. Aeth hyn yn frwydr wleidyddol rhwng
Efengylwyr ar y naill ochr a'r rhai "cymedrol" a'r boneddigion ar y llall.
Sicrhaodd yr Efengylwyr i'r "Ddeddf Wahardd" gael ei derbyn yng Nghymanfa
Gyffredinol yr Eglwys ym 1843 fel un o'i deddfau sylfaenol, hynny yw, na
ddylai'r boneddigion orfodi gweinidog ar gynulleidfa yn erbyn yr ewyllys
poblogaidd a bod modd i benteuluoedd gael gwrthod unrhyw un a enwebwyd hefyd.
Heriwyd yr ergyd hon yn erbyn hawl noddwyr preifat yn y llysoedd sifil a
dyfarnwyd ym 1838 yn erbyn yr Efengylwyr. Ym 1843, ymwahanodd 450 o weinidogion
Efengylaidd (o gyfanswm o tua 1,200) a sefydlu Eglwys Rydd yr Alban. Dan
arweinyddiaeth y Dr Thomas Chalmers (1780–1847), traean o'r aelodau a gerddodd
allan, gan gynnwys bron pob siaradwr Gaeleg a'r cenhadon, a'r rhan fwyaf o'r
Ucheldirwyr. Cadwodd yr Eglwys wladol yr adeiladau a'r gwaddolion. Creodd yr
ymwahanwyr gronfa wirfoddol o dros £400,000 er mwyn adeiladu 700 o eglwysi
newydd. 400 o fansau a godwyd wedyn am gost o £250,000 a gwariwyd swm cymaint
neu fwy ar adeiladu 500 o ysgolion plwyfol, yn ogystal â choleg yng Nghaeredin.
Ar ôl i Ddeddf Addysg 1872 ddod i rym, trosglwyddwyd y mwyafrif o'r ysgol hyn o
wirfodd i'r byrddau ysgol cyhoeddus newydd.

Roedd syniadau Chalmers yn dylanwadu ar y garfan o ymwahanwyr. Roedd ef yn
pwysleisio gweledigaeth gymdeithasol a oedd yn atgyfodi a chadw traddodiadau
cymunedol yr Alban yn ystod cyfnod o straen ar wead cymdeithasol y wlad. Roedd
Chalmers yn hoff o'r syniad o gymunedau hunangynhwysol, cydraddol bach wedi'u
seilio ar eglwysi a oedd yn cydnabod unigoliaeth eu haelodau ac angen
cydweithio. Roedd y weledigaeth hon yn effeithio ar yr eglwysi Presbyteraidd
prif ffrwd hefyd, ac erbyn y 1870au, roedd wedi cael ei chymhathu gan Eglwys yr
Alban. Dangosai delfryd Chalmers fod yr Eglwys yn pryderu am broblemau
cymdeithas drefol a'u bod yn cynrychioli ymdrech go iawn i oresgyn chwaliad
cymdeithasol y trefi a'r dinasoedd diwydiannol y pryd hynny.

Cynhyrchodd y cynllun adeiladu 470 o eglwysi newydd ymhen blwyddyn a thros 700
erbyn 1847. Dilynwyd hyn gan fansau a thros 700 o ysgolion. Roedd hyn oll yn
bosibl oherwydd haelioni ariannol enfawr a ddaeth o'r deffroad Efengylaidd a
chyfoeth y dosbarth canol newydd.

Rhoddwyd pwys mawr ar gynnal gweinidogaeth addysgedig o fewn yr Eglwys Rydd.
Oherwydd bod yr Eglwys wladol yn rheoli adrannau diwinyddiaeth y prifysgolion,
sefydlodd yr Eglwys Rydd ei cholegau ei hun. Agorwyd y Coleg Newydd yng
Nghaeredin ym 1850 gyda phum cadeirydd, a dilynodd Coleg Crist Obar Dheathain
(Aberdeen) a Choleg y Drindod Glaschu (Glasgow) chwe blynedd wedyn. Cefnogwyr
brwd Calfiniaeth Westminster oedd y genhedlaeth gyntaf o athrawon. Rhoddwyd y
gorau i hyn yn fuan wrth i ddiwinyddwyr fel y Dr A. B. Bruce, Marcus Dods a
George Adam Smith ddechrau dysgu dealltwriaeth fwy rhyddfrydig o'r ffydd.
"Beirniadaeth grediniol" ar y Beibl oedd triniaeth ganolog y sawl fel William
Robertson Smith. Rhwng 1890 a 1895, ceisiwyd dod â llawer o'r athrawon hyn i far
y Gymanfa ar gyhuddiadau o heresi ond methodd y rhain ac ni dderbyniasant ddim
ond mân rybuddion.

Ym 1892, derbyniodd yr Eglwys Rydd Ddeddf Ddatgeiniol, gan ddilyn patrwm yr
Eglwys Bresbyteraidd Unedig ac Eglwys yr Alban, a laciodd safon yr ymlyniad wrth
y gyffes, ac o ganlyniad ymwahanodd nifer bach o gynulleidfaoedd a llai byth o
weinidogion, y rhan fwyaf yn yr Ucheldiroedd, â'r Eglwys a sefydlu Eglwys
Bresbyteraidd Rydd yr Alban.

Bu Eglwys Rydd yr Alban yn weithgar iawn mewn cenadaethau dramor. Ymlynai llawer
o'r staff yng nghenhadaeth Eglwys yr Alban yn India wrth yr Eglwys Rydd.
Sefydlodd yr Eglwys ei hun yn Affrica hefyd cyn bo hir, gyda chenhadon fel James
Stewart (1831-1905) a chyda chydweithrediad Robert Laws (1851-1934) o'r Eglwys
Bresbyteraidd Unedig, yn ogystal â dechrau gwaith efengylu'r Iddewon. O
ganlyniad i ganolbwyntio ar genhadu, daeth yr Eglwys yn un o gyrff cenhadol
mwyaf y byd.

Cysylltwyd aelodau o'r Eglwys Rydd â gwladychu Seland Newydd hefyd: anfonodd
cymdeithas a ddeilliodd o'r Eglwys, Cymdeithas Otago, ymfudwyr ym 1847 a
sefydlasant anheddiad Otago y flwyddyn wedyn.

Daeth cenhadaeth gartref i'r amlwg hefyd. Thomas Chalmers a oedd yn arwain y
ffordd gyda'i genhadaeth diriogaethol yn stryd West Port, Caeredin (1844- ), ac
roedd hyn yn crynhoi ei syniad o "wladwriaeth dduwiol". Roedd Rhyddeglwyswyr ar
reng flaen Diwygiad 1859 yn ogystal ag yn ymgyrchoedd Moody a Sankey ym Mhrydain
ym 1873-1875. Er hynny, ni wireddwyd syniadau cymdeithasol Chalmers wrth i'r
bwlch rhwng yr Eglwys a thrigolion y trefi a'r dinasoedd gynyddu.

Tuag at ddiwedd y 19eg ganrif, cymeradwyodd Eglwysi Rhydd gael defnyddio
offerynnau wrth addoli. Daeth cymdeithas i fodolaeth ym 1891 er mwyn hybu trefn
a pharch mewn oedfaon cyhoeddus a chyhoeddodd Cyfeiriadur Newydd Addoliad
Cyhoeddus. Er nad oedd hwn yn darparu gweddïau gosod, roedd yn cynnig
cyfarwyddiadau. Magodd yr Eglwys Rydd ddiddordeb mewn emynau a cherddoriaeth
eglwysig, a arweiniodd at gynhyrchu llyfr emynau The Church Hymnary.

Ym 1852, ymunodd y Eglwys Ymwahanol Wreiddiol â'r Eglwys Rydd ac ym 1876 gwnaeth
yr Eglwys Bresbyteraidd Ddiwygiedig yr un peth. Er hynny, nid oedd ymgais gan yr
arweinwyr i uno'r Eglwys Bresbyteraidd Unedig â nhw yn llwyddiannus. Roedd yr
ymdrechion hyn wedi dechrau cyn gynhared â 1863 pan gychwynnodd yr Eglwys Rydd
drafodaethau â'r Eglwys Bresbyteraidd Ddiwygiedig er mwyn ceisio ymuno. Er hyn,
dangosodd adroddiad gerbron y Gymanfa ym 1864 nad oedd y ddwy eglwys yn gytûn am
y berthynas rhwng yr Eglwys a'r wlad. Roedd yr Eglwys Rydd o'r farn y gellid
defnyddio adnoddau cenedlaethol er mwyn cynorthwyo'r Eglwys, os nad oedd y wlad
yn ymyrryd â llywodraeth fewnol yr Eglwys. Credai'r Presbyteriaid Unedig, gan
nad oedd gan y wlad awdurdod dros bethau ysbrydol, na châi ddeddfu ynghylch yr
hyn a oedd yn wir mewn crefydd, na phenodi credo nag unrhyw ffurf o addoliad i'w
deiliaid na gwaddoli'r Eglwys gan ddefnyddio adnoddau cenedlaethol. Byddai
unrhyw undeb felly yn gadael y cwestiwn hwn yn agored. Ar y pryd, roedd y
gwahaniaeth hwn yn ddigon i rwystro ceisio unrhyw fath o undeb.

Yn ystod y cyfnod hwn, parhaodd y garfan wrthddatgysylltiadaethol grebachu ac
ymddieithrio. Cyflymwyd y dirywiad hwn pan adawodd rhai cyunlleidfaoedd er mwyn
sefydlu Eglwys Bresbyteraidd Rydd yr Alban ym 1893.

Cyfarfu Cymanfaoedd yr Eglwysi gwahanol am y tro olaf ar 30 Hydref 1900.
Cwblhawyd yr undeb drannoeth a ffurfiwyd Eglwys Rydd Unedig yr Alban.

Serch hynny, parhaodd lleiafrif anghydsyniol y tu allan i'r undeb gan honni mai
hi oedd y wir Eglwys Rydd ac i'r mwyafrif ymadael â'r Eglwys pan ffurfiodd yr
Eglwys Rydd Unedig. Wedi brwydr gyfreithiol hirfaith ac er gwaethaf cred y rhan
fwyaf bod y wir Eglwys uwchben y wlad, dyfarnodd Tŷ'r Arglwyddi o blaid y
lleiafrif a bod ganddo'r hawl i gadw'r enw "Eglwys Rydd", er mai'r mwyafrif a
gâi gadw'r rhan fwyaf o'r cyllid. Heddiw mae'r lleiafrif hwn yn parhau dan yr
enw Eglwys Rydd yr Alban.



https://cy.wikipedia.org/wiki/Dosbarthiad_gwyddonol

Dull o ddosbarthu organebau yn grwpiau, a defnyddir gan fiolegwyr yw dosbarthiad
gwyddonol neu dosbarthiad biolegol. Fe'i gelwir hefyd yn dacsonomeg wyddonol,
ond rhaid gwahaniaethu rhyngddo â tacsonomeg werin oherwydd fod diffyg sylfaen
wyddonol i dacsonomeg werin. Uned sylfaenol y system yw'r rhywogaeth. Mae'r
system dosbarthiad modern yn seiliedig ar waith Carolus Linnaeus.

¹ Rhaniad neu adran Divisio: dewis arall i Ffylwm ar gyfer planhigion, ffyngau a
bacteria

Yn yr Yr Oesoedd Canol disgrifiwyd rhywogaethau gwahanol o fewn genws gyda
rhestr hir o dermau Lladin. Nid tan y 18fed ganrif y cyflwynodd Carolus Linnaeus
(1707-1778) y system sy’n dal mewn defnydd heddiw, lle defnyddir dim ond dau
air, un am y genws ac un am y rhywogaeth. Yr enw am y system hon yw'r system
ddeuenwol. Yn Systema Naturae Carolus Linnaeus (1735), rhennir pethau byw yn
ddwy deyrnas: Animalia a Vegetabilia. Ers hynny, datblygodd gwayddoniaeth a
thechnoleg ac mae llawer wedi ei ganfod ynglŷn ag organebau un-gellog, ymysg
pethau eraill, felly roedd angen system mwy cynnil. Yn y 1960au cyflwynwyd y
gair 'Rank' a newidiwyd yn ei dro i 'Domain' (Cymraeg: Parth).

Un system o'r fath yw'r system 6-teyrnas a ddefnyddir yn UDA, lle rhennir
organebau yn Bacteria, Archaea, Protista, Fungi (Ffwng), Plantae (Planhigion) ac
Animalia (neu 'Anifeiliaid'). Yng ngwledydd Prydain, India, Awstralia ac America
Ladin, fodd bynnag, defnyddir 5-teyrnas, sef: Anifeiliaid, Planhigion, Ffwng,
Protista a Monera. Mae rhai dulliau o ddosbarthu bywyd yn hepgor y term
"Teyrnas", gan nodi nad yw'r teyrnasoedd traddodiadol yn perthyn i un hynafiad
cyffredin.



https://cy.wikipedia.org/wiki/Cynulliad_Cenedlaethol_Cymru

Cynulliad Cenedlaethol Cymru yw'r corff datganoledig sy'n cael ei ethol yn
ddemocrataidd i drafod polisïau ac sy'n cymeradwyo deddfwriaeth sy'n ymwneud â
Chymru. Rhan o'i waith yw i ddwyn Llywodraeth Cymru i gyfrif. Sefydlwyd y
Cynulliad ym 1999 ar ôl cynnal refferendwm ym 1997. Ceir 60 o aelodau, neu
'Aelodau'r Cynulliad' a etholir (ers 2011) am dymor o 5-mlynedd; mae 40 ohonynt
yn cynrychioli etholaeth daearyddol ac 20 yn cael eu hethol dan drefn
cynrychiolaeth gyfrannol Dull D'Hondt o 'Ranbarthau'.

Ffurfiwyd y Cynulliad Cenedlaethol yn dilyn Deddf Llywodraeth Cymru 1998, a oedd
yn ymateb i Refferendwm datganoli i Gymru, 1997. Mae'r Cynulliad a Llywodraeth
Cymru yn ddau gorff ar wahân - yr un fath â Senedd y Deyrnas Unedig a
Llywodraeth y Deyrnas Unedig. Y corff democrataidd sy'n cynrychioli buddiannau
Cymru a'i phobl, sy'n llunio cyfreithiau Cymru ac sy'n gwneud Llywodraeth
Cymru'n atebol yw Cynulliad Cenedlaethol Cymru.

Yr enw ar gorff corfforaethol Cynulliad Cenedlaethol Cymru yw Comisiwn y
Cynulliad. Mae 60 o aelodau yn y Cynulliad (Aelod Cynulliad - AC). Mae 40 o'r
aelodau yn cynrychioli etholaeth un aelod, ac mae'r 20 sy'n weddill yn cael eu
hethol gan gynrychiolaeth gyfrannol dros y pum etholaeth ranbarthol yng Nghymru.
Cânt eu cefnogi gan Weision Sifil sy'n gweithio yn y meysydd datganoledig. Mae'r
rhain yn cynnwys meysydd allweddol o fywyd cyhoeddus, fel iechyd, addysg a'r
amgylchedd.

Mae aelodau yn cael eu hethol am dymor penodedig. Pedair blynedd oedd y tymor
gwreiddiol, ond yn sgil deddfwriaeth yn San Steffan i greu Senddau o 5 mlynedd
ymestynwyd cyfnod y Cynulliad i 5 mlynedd. Cynhaliwyd etholiadau ym 1999, 2003,
2007 a 2011. Cynhelir is-etholiadau os oes Etholaeth leol o'r Cynulliad yn dod
yn wag, ond os oes gwagle ar y rhestr rhanbarthol bydd pleidiau gwleidyddol yn
enwebu yr unigolyn nesaf ar y rhestr i ymuno gyda'r Cynulliad.

Cafodd grymoedd i basio mesurau deddfwriaethol o fewn meysydd penodol eu rhoi ar
ddechrau'r Trydydd Cynulliad ym mis Mai 2007 dan Ddeddf Llywodraeth Cymru 2006.

Ar 3 Mawrth 2011, cynhaliwyd Refferendwm ar bwerau Cynulliad Cenedlaethol Cymru
2011 i benderfynu a ddylai'r Cynulliad gael y pwer y lunio deddfau ei hun.



https://cy.wikipedia.org/wiki/Cyfarwyddiadur_Addoliad_Cyhoeddus

Llawlyfr o gyfarwyddiadau i addoli oedd Cyfarwyddiadur Addoliad Cyhoeddus
(Saesneg: Directory for Public Worship).[1] Cymeradwywyd ef gan y Senedd Faith
yn gynnar ym 1645 er mwyn cymryd lle'r Llyfr Gweddi Gyffredin. Adwaenir y
llawlyfr fel Cyfarwyddiadur Westminster yn yr Alban, lle y'i cymeradwywyd gan ei
Senedd hi ym 1645.

Aeth y mudiad yn erbyn y Llyfr Gweddi Gyffredin, a ysbrydolwyd yn rhannol gan y
Senedd, i'r pen pan gyflwynwyd y Ddeiseb Gwreiddyn a Changen ym 1640, a fynnai y
"dylid diddymu y llywodraeth honno [sef, y gyfundrefn esgobol] gyda'i holl
ddibynyddion, gwreiddiau a changhennau". Ymhlith y "canghennau" hyn, roedd y
Llyfr Gweddi Gyffredin a ystyrid yn "litwrgi a luniwyd at ei gilydd o'r Brefiari
[llyfr gwasanaeth], y Defodau, [ac] y Lyfr Offeren Pabyddol". Felly ym 1641
cyflwynwyd crynhoad o Lyfr Trefn Gyffredin John Knox i'r Senedd. Dair blynedd yn
ddiweddarach, cyflwynwyd addasiad arall o'r un llyfr i Gymanfa Westminster a'i
argraffu. Er hynny, penderfynodd y diwinyddion gynhyrchu eu llyfr eu hun ac
felly sefydlasant bwyllgor er mwyn cytuno ar restr o gyfarwyddiadau, yn hytrach
na ffurf addoli, i weinidogion â gofal cynulleifaoedd. Er i'r Llyfr Gweddi
Gyffredin Seisnig gael ei ddefnyddio yn gynnar yn yr Alban, litwrgi sefydlog
ydyw, sydd yn darparu nifer o weddïau sefydlog a thablau manwl o lithoedd gosod.
Mae'n anodd ei gymharu â'r Cyfarwyddiadur felly. Serch hynny, nid yw'r
Cyfarwyddiadur yn dilyn y Llyfr Trefn Gyffredin a ddefnyddiwyd yn yr Alban o
1564 ac sydd yn deillio o Ffurf Gweddïau gan Knox a ddefnyddiwyd yn y
Gynulleidfa Seisnig yng Ngenefa. Yn y llyfr hwn, ceir rhyddid yng ngeiriad y
gweddïau ac nid oes llithiadur.

Cynhyrchwyd y Cyfarwyddiadur gan is-bwyllgor seneddol dan y cadeirydd Stephen
Marshal. Roedd yr aelodau eraill yn cynnwys Thomas Young, Herbert Palmer a
Charles Herlie. Phylip Nye and Thomas Goodwin a oedd yn cynrychioli'r
cynulleidfaoedd annibynnol ac Alexander Henderson, Robert Baillie, George
Gillespie and Samuel Rutherford a gynrychiolai'r Alban. Ymddengys y testun yn
null ysgrifennu Phylip Nye.

Darllen yr Ysgrythurau oedd canolbywnt y ffurfwasanaeth. Roedd yr Ysgrythurau
canonaidd i'w darllen yn eu trefn, bennod o'r ddau Destament ar y tro, ac yna bu
gweddi osod a phregeth gan y weinidog fel y byddai'n "effeithio'n gyfiawn ar ei
galon ef a chalonnau ei wrandawyr oblegid eu pechodau".

Dylai bedydd fod yn yr un oedfa gan ddefnyddio bedyddfaen y gallai'r bobl ei
weld lle y gallent glywed, yn hytrach nag wrth fynedfa'r eglwys yn ôl yr arfer
gynt. Rhoddid gwers hir cyn y ddefod, a wnaeth y pwynt, ymhlith pethau eraill,
nad oedd y feddydd mor angenrheidiol er mwyn osgoi damnedigaeth y plentyn ac
euogrwydd y rhieni. Roedd hyn oherwydd bod plant ffyddloniaid "yn Gristionogion
ac yn sanctaidd yn gyfamodol cyn eu bedyddio". Roedd yn rhaid gweddïo y byddai
bedydd fewnol yr Ysbryd yn dod yn ogystal â'r feddydd allanol â dŵr.

Roedd y Cymun i'w ddathlu ar ôl oedfa'r bore ac yn aml hefyd, er nad oedd yn
eglur cyn amled y dylid gwneud hyn. Roedd Cymun ddwy neu bedair gwaith y
flwyddyn yn ddigon, ond roedd rhai eglwysi Piwritanaidd yn Lloegr yn ei gadw bob
mis a rhai Anglicaniaid unwaith y flwyddyn. Dylai'r rhai a ddymunai'r Cymun
eistedd "am" neu "wrth" y bwrdd Cymun. Cyfaddawd oedd yr arddodiaid hyn rhwng
barn yr Albanwyr bod yn rhaid eistedd o gwmpas bwrdd a'r farn gyffredin yn
Lloegr mai ei gymryd yn y seddau oedd y drefn. Daeth geiriau'r cyfarwyddiadau
o'r Efengylau neu waith Paul a rhan hanfodol o'r dathliad oeddynt, wedi'u dilyn
gan weddi o ddiolchgarwch "er mwyn sicrhau ei bresenoldeb trugarog a grymus
weithrediad ei Ysbryd ynom; ac felly er mwyn sancteiddio'r elfennau hyn, y bara
a'r gwin, a bendithio Ei orchymyn Ei hun, fel y derbyniom trwy ffydd gorff a
gwaed Iesu Grist a groeshoeliwyd drosom, ac felly ymborthom arno fel y byddo Ef
yn un â ni, a ninnau gydag Ef, ac fel y byddo yn byw ynom a ninniau ynddo ac ato
Ef, a'n carodd ac a'i rhoddodd Ei hun drosom ni". Wedyn, roedd y gweinidog i
dorri a rhannu'r bara a'r gwin hefyd. Dylid trefnu'r casgliad i'r tlodion fel na
fyddai'n ymharu ar yr oedfa mewn unrhyw ffordd.

Roedd priodas yn cynnwys elfennau megis y ddwy blaid yn cytuno, cyhoeddi eu
bwriad i briodi a gwasanaeth crefyddol mewn addoldy cyhoeddus ar unrhyw ddiwrnod
o'r flwyddyn ond, o ddewis, nid ar Ddydd yr Arlwydd. Roedd gweddi, eglurhad o
darddiad a diben priodas, ymholiad am unrhyw rwystr i'r briodas, cyfnewid llwon,
cyhoeddiad bod y ddau yn ŵr a gwraig ac yna gweddi i gloi. Dylid cadw cofnod o'r
priodasau.

Nid oedd seremoni wrth gladdu gan y dywed fod ofergoelion a chamddefnyddiadau
wedi digwydd yn y gorffennol. Serch hynny, roedd y gweinidog i fod i atgoffa
cyfeillion yr ymadawedig am eu dyletswydd i wella'r digwyddiad a chaniateid
"dangos parch moesgar addas i radd a dosbarth y trancedig" yn y gladdedigaeth.

Rhaid nodi'r gwrth-ddadleuon i'r Cyfeiriadur gan y Dr Henry Hammond, a fyddai'n
gaplan i Siarl I yn nes ymlaen, yn ei waith "Golwg ar y Cyfeiriadur Newydd a
Chyfiawnhad tros Litwrgi Hynafol Eglwys Loegr" a gyhoeddodd yn Rhydychen ym mis
Awst 1645. Noda chwe nodwedd syflaenol nad ydynt yn y Cyfeiriadur: (1) ffurf neu
litwrgi penodedig, (2) addoliad allanol neu gorfforol, (3) unffurfiaeth mewn
addoliad, (4) cyfraniad y gynulleidfa drwy ateb gweddïau, emynau a darlleniadau,
(5) rhannu gweddïau mewn nifer o gasgliadau, (6) defodau fel glinio yn y Cymun,
gwneud arwydd y Groes mewn bedydd a'r fodrwy mewn priodas. Trafodwyd (1) eisoes
ond o ran (2), fe osgoid defodau ac ystumiau allanol, megis ymgrymu tuag at y
dwyrain. Ynglŷn â (3), y bwriad oedd unffurfiaeth yn y gwahanol rannau o'r
addoliad ond nid yn y geiriau, ac nid oedd y Cyfeiriadur mor wrthwynebol i
bwyntiau (4) a (5) fel yr oedd Hammond yn ei awgrymu, er nad yw i'w weld yn
gadarnhaol iawn o ran canu. Ynghylch (6), bu glinio yn y Cymun ac arwydd y Groes
mewn beddydd yn arwyddocaol o ddadleuol ers amser maith yng ngwahanol garfannau
Eglwys Loegr.

Â Hammond ymlaen i nodi 16 eitem a osgoir yn y Cyfeiriadur sydd wedi'u cysylltu
â'r rhannau o'r oedfa: (1) datgan maddeuant pechodau, (2) angen canu salmau ac
emynau eraill yr eglwys, (3) defnyddio'r fawlgan, (4) defnyddio credoau hynafol,
(5) defnyddio Gweddi'r Arglwydd a gweddïau dros y brenin yn aml, (6) dygwyliau
seintiau a'r flwyddyn Gristionogol, (7) darllen y gorchmynion a'r gweddïau
cysylltiedig, (8) trefn yr offrwm, (9) bedyddio preifat, (10) catecism gosod
(ond, ymdriniwyd â hyn gan gyhoeddiadau diweddarach y Gymanfa), (11) bedydd
esgob, (12) defodau claddu er mwyn y rhai byw, (13) diolchgarwch ar ôl geni,
(14) Cymun i'r cleifion, (15) oedfa'r Cymun ar ddechrau'r Grawys ac (16) cadw'r
Grawys, dyddiau'r Gweddïau ac wythnosau'r Cydgoriau.

Mewn rhai rhannau o'r wlad, yn enwedig Llundain a Swydd Gaerhirfryn, sefydlwyd
henaduriaethau Presbyteraidd ym 1646 a weithredai hyd Adferiad Siarl II ym 1660.
Er nad oedd pawb yn dilyn y drefn hon yn yr ardaloedd hyn, ceir tystiolaeth dda
i lawer o'r plwyfi brynu a defnyddio'r Cyfeiriadur. Mae'n debyg iddo gael ei
ddefnyddio ym mhlwyfi gweinidogion Cynulleidfaol neu Annibynnol. Er hyn,
lleiafrif oedd y plwyfi na dderbyniasant y Cyfeiriadur, a bu defnyddio'r Llyfr
Gweddi Gyffredin yn gyfrinachol ar draws y wlad, yn enwedig mewn angladdau.
Mae'n eglur bod y Cyfeiriadur yn amhoblogaidd gan y rhan fwyaf o'r werin bobl.
Gellir casglu'r peth o'r dystiolaeth orau am ei ddefnyddio o'r ymatebion
negyddol iddo, yn enwedig y gostyngiad yn nifer y bedyddiadau yn y plwyfi a
dderbyniodd y Cyfeiriadur.

Mabwysiadodd Cymanfa Gyffredinol Eglwys yr Alban Gyferiadur Westminster yn ystod
ei 10fed Eisteddiad ar 3 Chwefror 1645. Er hynny, wrth dderbyn testun y
Cyfeiriadur, darparodd y Gymanfa nifer o eglurhadau ac yn nes ymlaen yn ystod eu
14eg Eisteddiad ar 7 Chwefror 1645, darparodd ragor i'w rhoi ar waith o fewn
Eglwys yr Alban.

Roedd y deddfau mabwysiadol, felly, yn ceisio cadw traddodiadau ac arferion
Eglwys yr Alban pan oeddent yn wahanol i rai Eglwys Lloegr, p'un ai Piwritanaidd
neu Annibynnol, ond iddynt beidio â pheri tramgwydd i'r eglwysi Seisnig. Roedd y
gwahaniaethau hyn yn cynnwys, er enghraifft, yr Albanwyr yn dod ymlaen i eistedd
o flaen y bwrdd Cymun, y cymunwyr yn rhannu bara a gwin ymlith eu gilydd a
"phregeth o Ddiolchgarwch" wedi'r Cymun. Serch hynny, fe roddodd Cyfeiriadur
Westminster derfyn ar "Wasanaeth Darllenwyr" yr Alban ac ar weinidogion yn plygu
i'r pulpud i weddïo cyn y bregeth.



https://cy.wikipedia.org/wiki/Crwban

Ymlusgiad yw'r crwban (lluosog: crwbanod) sy'n perthyn i'r urdd a elwir yn
Testudines. Ceir cragen gref sydd wedi'i chysylltu i ran uchaf (cefn) ei gorff
ac sydd wedi datblygu dros miliynnau o flynyddoedd allan o esgyrn rhan o'i
asennau. Pwrpas y gragen yw amddiffyn ei gorff meddal. Mae rhai rhywogaethau'n
byw ar dir, megis y teulu crwbanod tir (tortoises), ac mae rhai'n byw mewn dŵr
croyw, megis y terapiniaid. Mae môr-grwbanod yn byw mewn dŵr hallt. Anifail
gwaed oer yw'r rhan fwyaf ohonynt.

Ceir ffosiliau sy'n mynd yn ôl cymaint a 250 miliwn o flynyddoedd, sy'n gwneud y
crwban yn un o'r ymlusgiaid hynaf ar y Ddaear yn hŷn na chrocodeil, nadroedd a
madfallod. Mae rhai ohonynt yn brin iawn.

Fel gweddill y grŵp amniote (adar, deinosoriaid, ymlusgiaid a mamaliaid), mae
nhw'n anadlu ocsigen o'r aer ac nid ydynt yn dodwy eu wyau mewn dŵr - er bod
llawer iawn ohonynt yn byw ger y dŵr neu mewn dŵr. Mae'r crwbanod mwyaf i gyd yn
byw mewn dŵr.

Y crwban mwyaf yw'r môr-grwban lledraidd. Gall dyfu hyd at 200 cm, a gall bwyso
hyd at 900 kg. Er hynny, mae'r crwban padloper brych ddim ond yn tyfu hyd at
8 cm o hyd, ac mae'n pwyso tua 140 gm.



https://cy.wikipedia.org/wiki/Casnewydd

Casnewydd, neu Casnewydd-ar-Wysg (Saesneg Newport), yw trydedd ddinas fwyaf
Cymru, a thref fwyaf yr hen Sir Fynwy. Er ei bod yn rhan hanesyddol o Sir Fynwy,
heddiw mae'r ddinas yn cael ei gweinyddu gan gyngor dinas fel awdurdod unedol. Y
ddinas agosaf ydy Caerdydd, sydd 19 km i ffwrdd.

Mae'r chwedl yn disgrifio Gwynllaw, tywysog De Cymru, yn sefydlu'r dre ar ôl
cyfarfod ag Ych hudol.

Ar 4 Mawrth 1839, arweiniodd John Frost, Zephaniah Williams a William Jones
orymdaith o tua 3,000 o Siartwyr i Gasnewydd, gan geisio rhyddhau Siartwyr oedd
wedi eu carcharu yn y Westgate Hotel. Daeth dilynwyr Frost o'r Coed Duon,
dilynwyr Williams o Lyn Ebwy a chriw Jones o Bont-y-Pŵl. Roedd llawer o
golofnau'r sefydliad yn y gwesty ynghyd â 60 o filwyr arfog. Taniwyd at y 'mob'
gan filwyr Lloegr y tu allan i westy'r Westgate am tua 25 munud o gythrwfl, a bu
farw 22 o bobl ac anafwyd dros hanner cant.

Rhoddwyd John Frost, William Jones a Zephaniah Williams ar eu prawf, eu cael yn
euog a'u dedfrydu i gael eu crogi a'u chwarteru. Wedi protest gyhoeddus,
newidiwyd y ddedfryd i alltudiaeth, ac aed â hwy i Van Diemen's Land (Tasmania
heddiw). Yn ôl rhai haneswyr, dyma gwrthryfel mwyaf a chryfaf gwledydd Prydain
yn ystod y 19eg ganrif.

Yn hanesyddol diwydiant trwm, yn enwedig cynhyrchu dur, oedd sail economi
Casnewydd. Tyfodd y dref yn gyflym yn ystod y Chwyldro Diwydiannol, ac erbyn
hanner cyntaf y 19g Casnewydd oedd brif dref y De gyda mwy o gyfoeth na
Chaerdydd ac Abertawe gyda'i gilydd. Ar ôl eu gorffen, Dociau'r Hen Dref oedd y
dociau mwyaf yn Ewrop yn anterth y diwydiant llongau. Yn y cyfnod
ôl-ddiwydiannol mae'r ddinas wedi teimlo ergydion cau a lleihau'r gweithlu mewn
gweithfeydd diwydiannol.

Heddiw saif Casnewydd ar Goridor yr M4, rhwng prifddinas Cymru, Caerdydd, a
Bryste yn Lloegr. Ym mlynyddoedd diweddar mae'r ddinas wedi buddsoddi'n uchel
mewn sectorau economaidd modern, yn bennaf diwydiannau gwasanaethau ac
uwch-dechnoleg. Yn y degawd diwethaf bu mwy na £3 biliwn o fuddsoddiad preifat a
grëwyd dros 10,000 swydd. Mae Casnewydd ymhlith y pum lleoliad uchaf o ran
sefydlu busnesau yn y Deyrnas Unedig.

Casnewydd fydd yn cynnal Cwpan Ryder 2010 ar gwrs golff y Celtic Manor. Ystyrid
y fydd hyn yn hwb i economi Casnewydd a Chymru i gyd, yn enwedig y diwydiant
twristiaeth; rhagwelir y bydd y gystadleuaeth golff yn denu 30 000 o ymwelwyr
ychwanegol i Gymru. Yn ôl gwefan swyddogol y gystadleuaeth, "amcangyfrifir bod
cynnal y digwyddiad yng Nghymru (gwerth) dros £40m mewn mewnlif arian
uniongyrchol, gyda chyfanswm effaith gwariant o £67m o bosibl".

Saif Casnewydd ar y brif linell reilffordd rhwng Abertawe a Llundain Paddington.
Mae llinell reilffordd y Gororau yn mynd i'r gogledd o Gasnewydd, i Henffordd ac
Amwythig, a bwriedir ail-agor y llinell i Lyn Ebwy yn 2009. Mae traffordd yr M4
a hen briffordd yr A48 yn pasio drwy Gasnewydd. Mae Pont Gludo Casnewydd, sy'n
croesi Afon Wysg, yn un o ddim ond tuag wyth enghraifft o Bont Gludo sy'n parhau
i gael ei defnyddio yn y byd.

Lleolir un o golegau Prifysgol Cymru yng Nghasnewydd. Mae gan Gasnewydd dair
ysgol Gymraeg, sef Ysgol Gymraeg Casnewydd, Ysgol Ifor Hael ac Ysgol Bro Teyrnon



https://cy.wikipedia.org/wiki/Carbon

Elfen gemegol yn y tabl cyfnodol yw carbon (o'r Lladin carbo "glo"): , gyda'r
symbol C a'r rhif atomig 6. Fela aelod o Elfen Grŵp 14, mae'n anfetel gyda sawl
alotrop yn bodoli o dan dymheredd a gwasgedd safonol, gan gynnwys: graffit
(solid du anhydawdd), diemwnt (solid caled tryloyw) a ffwlerenau (solidau du
hydawdd). Graffit yw'r ffurf sefydlog, gyda diemwnt yn ffurf cyfarwydd arall
sy'n dangos sefydlogrwydd cinetig, ond mae'n newid i raffit o dan gwres uchel
iawn. Mae ganddo briodweddau amrywiol iawn: mae diamwnd yn dryloyw a graffid yn
ddu fel glo. Diamwnd yw'r deunyd caletaf sy'n bodoli ar wyneb y ddaear ac ar y
llaw arall, mae graffid yn feddal - fel 'plwm' pensil yn gadael ei ôl ar bapur;
ystyr gwreiddiol "graffid" ydy "γράφω" neu "ysgrifen". Ar y naill law: prin fod
diamwnd yn dargludo trydan, ond mae gan graffin a charbon nanotiwb,ar y llaw
arall, y gallu i ddargludo gwres yn well nag unrhyw ddeunydd arall. Un elfen,
ond y ddau begwn eithaf, mewn sawl ffordd.

Ceir tri isotop naturiol, gyda 12C a 13C yn sefydlog a 14C yn ymbelydrol efo
hanner oes o tua 5,730 years. Mae'n un o'r cyfansoddion prin hynny y gwyddom
amdano ers cyn cof.

Mae'r ffwlerenau yn alotropau anarferol sydd newydd cael eu darganfod dros yr
ugain mlynedd diwethaf, a'r un mwyaf cyfarwydd yr C60 sy'n bodoli fel sffêr o
atomau o garbon yn debyg i'r patrwm ar wyneb pêl pêl-droed.

Mae pob alotrop o garbon yn solid o dan amgylchiadau arferol, gyda graffid y
mwyaf sefydlog. Mae'n wrthiannol i gemegau, ac angen tymeredd uchel iawn i
adweithio gydag ocsigen. Cyflwr ocsidiad mwyaf cyffredin carbon mewn
cyfansoddion anorganig ydy +4, er y ceir +2 mewn carbon monocsid

Ffynhonnell mwyaf carbonau anorganig ydy calchfaen, dolomidau a charbon
deuocsid, ond ceir cyflenwad mawr ohono mewn defnyddiau organig: glo, mawn, olew
ayb. Mae carbon yn ffurfio llawer iawn o gyfansoddion - mwy na'r un elfen arall
- gyda dros deg miliwn wedi'u disgrifio'n wyddonol, hyd yma (2014), rhan fechan
iawn o'r cyfansoddion posib, theoretig.



https://cy.wikipedia.org/wiki/Bryn_F%C3%B4n

Canwr ac actor Cymreig yw Bryn Fôn (ganed 27 Awst 1954, Llanllyfni, Gwynedd).
Mynychodd Ysgol Gynradd Llanllyfni ac Ysgol Dyffryn Nantlle cyn mynd ymlaen i
astudio ymarfer corff ac astudiaethau'r amgylchedd yn y coleg. Dechreuodd ei
yrfa yn y byd adloniant gan gymryd rhan yn yr opera roc Dic Penderyn yn 1977.
Ffurfiodd y grŵp Crysbas ar ôl gadael y Coleg, a ffurfiodd Sobin a'r Smaeliaid
yn 1988.

Ef oedd yr artist cyntaf i chwarae'n fyw ar BBC Radio Cymru yn 1977. A bu'n
rhannol gyfrifol am ehangu poblogrwydd pop Cymraeg ymysg ieuenctid Cymru.

Wedi i'r ymgyrch llosgi tai haf ddechrau yn Rhagfyr 1979, ysgrifennodd Fôn gân
yn bychanu ymdrechion aflwyddiannus yr heddlu i ddal y rhai a oedd yn gyfrifol.
Yn 1990 disgynnodd sawl ditectif ar ei dŷ ac arestiwyd ef ynghyd a'i bartner,
Anna, wedi iddynt ganfod pecyn wedi'i guddio yn un o'r waliau ar dir ei dyddyn.
Delwyd ef yn swyddfa heddlu Dolgellau am 48 awr cyn cael ei ryddhau heb
gyhuddiad. Arestiwyd cyd-aelod cast C'mon Midffild!, Mei Jones ar yr un adeg.

Ysgrifennwyd llyfr Sobin a'r Smaeliaid yn 1996 gan Marlyn Samuel, Cyhoeddiadau
Mei, ISBN 9780852841167.

Ym mis Ionawr 2011, cyhoeddwyd fod Bryn Fôn yn un o gant oedd wedi gwrthod talu
eu trwydded teledu, fel rhan o brotest Cymdeithas yr Iaith Gymraeg yn erbyn y
cynlluniau arfaethedig i dorri cyllideb y sianel deledu Gymraeg S4C, a'r bwriad
i drosglwyddo cyfrifoldeb ariannu'r sianel i ddwylo'r BBC.



https://cy.wikipedia.org/wiki/Brwsel

Prifddinas Gwlad Belg yw Brwsel (Bruxelles yn Ffrangeg, Brussel yn Iseldireg).
Mae'r dref yng nghanolbarth Gwlad Belg. Mae hi'n brifddinas Fflandrys, ac yn
ganolfan ei hardal weinyddol ddwyieithog ei hun, "Rhanbarth Brwsel-Prifddinas",
sef Dinas Brwsel (Bruxelles-Ville neu Ville de Bruxelles yn Ffrangeg, de Stad
Brussel yn Iseldireg). O'r cyfan, mae 19 o fwrdeistrefi yn ardal
Brwsel-Prifddinas.

Mae gan ardal Brwsel-Prifddinas yr un statws â Fflandrys a Walonia, ond mae hi
wedi'i hamgylchynu gan Fflandrys.

Sefydlwyd llywodraeth a gweinyddiaeth ym Mrwsel ar ôl sefydlu Senedd Fflandrys
(y 'Vlaamse Raad' y newidiwyd ei henw i 'Vlaams Parlement').

Lleolir pencadlysoedd dau o brif sefydliadau'r Undeb Ewropeaidd ym Mrwsel, sef y
Comisiwn Ewropeaidd a Chyngor Gweinidogion Ewrop. Ac er fod y Senedd Ewropeaidd
yn cyfarfod yn Strasbwrg, cynhelir nifer o gyfarfodydd y Senedd, a rhai
pwyllgorau, ym Mrwsel hefyd.

Siaredir Iseldireg yng ngogledd Gwlad Belg a Ffrangeg yn y de. Mae ardal Brwsel
yn ddwyieithog yn swyddogol, ond mae mwyafrif ei thrigolion yn siarad Ffrangeg.
Yn ôl astudiaeth a wnaed yn 2001 mae'r sefyllfa fel a ganlyn:

Mae'r MIVB (yn Ffrangeg y STIB) yn rhedeg bysiau, tramiau, cyn-metro a metro yn
y ddinas. Mae'r NMBS (yn Ffrangeg yr SNCB) yn rhedeg trênau o'r dinas i lleoedd
arall. Yr Orsaf y De (Zuidstation neu Gare du Midi) yn ganolbwynt y rhwydwaith
trafnidiaeth, mae trênau Eurostar a Thalys hefyd yn rhedeg o'r Orsaf y De, i
Lundain, Amsterdam, Lille a Pharis.



https://cy.wikipedia.org/wiki/Botaneg

Botaneg (o'r Groeg: botaníké [epistémé], "gwyddor planhigion") yw'r astudiaeth
wyddonol o fywyd planhigion. Fel cangen o fioleg, weithiau cyfeiriwyd ato fel
gwyddor(au) planhigion, bioleg planhigion neu lysieueg. Mae botaneg yn cynnwys
graddfa eang o ddisbyglaethau gwyddonol sy'n astudio strwythur, tyfiant,
atgenhedliad, metabolaeth, datblygiad, afiechydon, ecoleg, ac esblygiad
planhigion.

Megis ffurfiau bywyd eraill ym mioleg, gall planhigion cael eu hastudio o
safbwyntiau gwahanol, o'r lefel moleciwlaidd, genetig a biocemegol trwy
organebau, celloedd, meinweoedd, organau, unigolion, poblogaethau planhigion, a
chymunedau planhigion. Ar bob un o'r lefelau yma gall botanegwr ymddiddori'i
hunan mewn dosbarthiad (tacsonomeg), strwythur (anatomeg), neu swyddogaeth
(ffisioleg) planhigion.

Yn hanesyddol, mae botaneg yn ymdrin â phob organeb na ystyrir yn anifeiliaid.
Mae rhai o'r organebau yma yn cynnwys ffyngau (a astudir ym mycoleg), bacteria a
firysau (a astudir ym microbioleg), ac algae (a astudir yn phycoleg). Ni ystyrir
y rhan fwyaf o algae, ffyngau, a microbau i fod yn y deyrnas planhigion rhagor.
Er hynny, mae sylw'n dal i gael ei roi iddynt gan fotanegwyr, ac fel arfer
ymdrinir â bacteria, ffyngau, ac algae mewn cyrsiau botaneg rhagarweiniol.

Mae astudiaeth planhigion yn bwysig am nifer o resymau. Mae planhigion yn rhan
sylfaenol o fywyd y Ddaear. Maent yn cynhyrchu ocsigen, bwyd, ffibrau, tanwyddau
a moddion sy'n galluogi ffurfiau uwch o fywyd i fodoli. Mae planhigion hefyd yn
amsugno carbon deuocsid (nwy tŷ gwydr arwyddocaol), drwy ffotosynthesis. Mae
dealltwriaeth dda o blanhigion yn hanfodol i ddyfodol dynolryw gan ei fod yn ein
galluogi ni i:

Ymhlith y gweithiau botanegol cynharaf mae dau draethawd mawr gan Theophrastus,
a ysgrifennir tua 300 C.C.: Ar Hanes Planhigion (Historia Plantarum) ac Ar
Achosion Planhigion. Gyda'i gilydd mae'r llyfrau yma yn y cyfraniad pwysicaf i
wyddor planhigion yn ystod yr henfyd hyd yr Oesoedd Canol. Mae'r awdur meddygol
Rhufeinig Dioscorides yn rhoi tystiolaeth bwysig am wybodaeth Groegaidd a
Rhufeinig am blanhigion meddygol.

Yn 1665, gan ddefnyddio microsgop cynnar, darganfu Robert Hooke gelloedd mewn
corc, ac yna mewn meinwe planhigyn byw. Cyhoeddodd yr Almaenwr Leonhart Fuchs, y
Swisiad Conrad von Gesner, a'r awduron Prydeinig Nicholas Culpeper a John Gerard
llysieulyfrau yn rhoi gwybodaeth ar ddefnyddiau meddygol planhigion.

Mae cryn dipyn o'r wybodaeth newydd y ddysgem am fotaneg heddiw yn dod o astudio
blanhigion model megis Arabidopsis thaliana. Roedd y chwynnyn mwstard yma yn un
o'r planhigion cyntaf i gael dilyniant ei genom ei ddarganfod. Mae dilyniant DNA
genom reis wedi ei wneud yn y fodel mewn ffaith ar gyfer grawnfwyd, gwair a
monocot. Mae Brachypodium distachyon, rhywogaeth gwair arall, hefyd yn ymddangos
fel model arbrofol ar gyfer deall bioleg genetig, cellog a moleciwlaidd gweiriau
tymherus. Mae prif bwydydd eraill sy'n bwysig ym myd masnach, megis gwenith,
indrawn, haidd, rhyg, miled a'r ffeuen soia, hefyd yn derbyn ymchwil i'w
dilyniannau genom. Mae hyn yn gallu bod yn waith anodd iawn gan fod gan rhai mwy
na ddwy set haploid o gromosomau, cyflwr a elwir yn bolyploidaeth, sy'n
gyffredin yn y deyrnas planhigion. Mae Chlamydomonas reinhardtii (alga gwyrdd,
ungell) yn fodel blanhigyn arall sydd wedi cael ei hastudio'n ymestynnol ac wedi
rhoi mewnwelediadau pwysig i mewn i fioleg celloedd.



https://cy.wikipedia.org/wiki/Blodau_mewn_f%C3%A2s

Darlun olew gan yr arlunydd Gwen John (1876–1939) ydy'r Ffiol o Flodau. Er nad
oes dyddiad ar y paentiad, gwyddom iddo gael ei baentio yn gynnar yng nghanrif
20. Rhoddwyd y darlun yn rhodd i Lyfrgell Genedlaethol Cymru gan Gymdeithas
Celfyddydau Cyfoes Cymru (Contemporary Art Society of Wales (CASW)) yn 1957.

Ffiol llawn o flodau pinc a gwyn, gyda pheth dail gwyrdd, ar fwrdd pren sydd yn
y paentiad hwn, gwelir fod rhai o'r petalau wedi syrthio ar y bwrdd. Ceir lliain
binc wedi'i gosod dros fwrdd arall yng nghefndir y llun. Y cyfrwng a
ddefnyddiwyd yw paent olew a hynny ar bren, gyda brwsh impasto. Efallai i'r llun
gael ei greu mewn ystafell yn ei chartref.

Ym marn Cecily Langdale, a sgwennodd fywgraffiad o Gwen, mae'r llun yn perthyn i
ddiwedd y 1910au. Ceir paentiad eitha tebyg gan Gwen o'r enw "Blodau", sydd i'w
weld heddiw yng Ngaleri Celf Manceinion.

Disgrifiodd y beirniad celf Mary Taubman y llun fel "classical and conceptual
image and has the appearance of being a considered and reflective development on
the original."

Yn Ebrill 2016 dewisiwyd y darlun fel un o ddeg llun eiconig i gynrychioli Cymru
yn y prosiect 'Gwaith Celf Europeana'.



https://cy.wikipedia.org/wiki/Alaska

49fed talaith yr Unol Daleithiau (UDA) yw Alaska neu yn Gymraeg Alasga. Fe'i
derbyniwyd i'r undeb ar 3 Ionawr 1959. Yn 2000 roedd poblogaeth y dalaith yn
626,932.

Daeth pobl i Alaska gyntaf dros Pont Tir Bering. Yn raddol cyfaneddwyd hi gan
lwythau Esgimo fel yr Inupiaq, yr Inuit a'r Yupik, a brodorion Americanaidd fel
yr Aleut. Mae'r cofnod ysgrifenedig cyntaf yn awgrymu i'r Ewropeaid cyntaf
gyrraedd Alaska trwy Rwsia.

Mae toreth o ynysoedd a 54,720 km (34,000 milltir) o draethau yn Alaska, gan
gynnwys Ynysoedd Aleutia. Ceir ar yr ynysoedd hyn lawer o losgfynyddoedd megis
Mount Shishaldin ar Ynys Unimak, sy'n codi 3,048 o fetrau (10,000 o droedfeddi)
uwchlaw'r môr ac a welir yn mygu'n achlysurol. Credir mai dyma'r côn mwyaf
perffaith yn y byd o ran siap, hyd yn oed yn berffeithiach na Mount Fuji yn
Japan. Mae'r mwclis o losgfynyddoedd yn llifo i'r tir mawr lle gwelir Mount
Spurr i'r gorllewin o Anchorage. Cred y daearegwyr fod rhanbarth eitha eang o
dir sy'n cynyddu'n ddyddiol o ran maint, gelwir yr ardal yma'n Wrangellia ac
mae'n cwmpasu sawl talaith arall a rhan o Ganada.

Mae gan y wlad dros dair miliwn o lynnoedd. Ceir rhew parhaol (neu permaffrost)
yn gorchuddio 487,747 km2 (188,320 milltir) o dir yn y gogledd a'r de-orllewin.
Mae rhewlifoedd yno hefyd: dros 41,440 km2 (16,000 milltir sgwâr) o'r tir. Un
o'r rhewlifoedd mwyaf yw Rhewlif Bering ger Yukon, sydd ar ei ben ei hun yn
gorchuddio dros 5,827 km2 (2,250 millt sg) o dir. Ceir tua 100,000 rhewlif i
gyd: hanner cyfanswm y byd!



https://cy.wikipedia.org/wiki/Afon_Hafren

Afon hwyaf ar Ynys Prydain yw Afon Hafren (Saesneg River Severn), 354 km (219
milltir) o hyd. Mae'n tarddu yng nghanolbarth Cymru cyn llifo trwy orllewin
Lloegr am ran o'i chwrs a llifo i Fôr Hafren rhwng Caerdydd a Weston Super Mare.

Mae Afon Hafren yn tarddu ar lethrau gogleddol Pumlumon ger Llanidloes, ar
uchder o 610 medr. Nid yw tarddle Afon Gwy ymhell, ar lethrau deheuol Pumlumon.
Mae'r afon yn llifo tua'r de-ddwyrain trwy Goedwig Hafren. Ychydig cyn cyrraedd
Llanidloes mae Afon Dulas yn ymuno â hi ac yna yn nhref Llanidloes ei hun mae
Afon Clywedog yn ymuno. O Lanidloes mae'r afon yn troi tua'r gogledd-ddwyrain
heibio Llandinam a Chaersws, lle mae Afon Carno yn ymuno. Mae'n llifo trwy'r
Drenewydd a heibio Castell Dolforwyn ac Aber-miwl ac yna trwy'r Trallwng. Am
ychydig filltiroedd mae'r afon yn ffurfio'r ffin rhwng Cymru a Lloegr, yna mae'n
croesi i Loegr, lle mae'n parhau tua'r dwyrain i lifo trwy Amwythig. Mae wedyn
yn llifo heibio Ironbridge a Bridgnorth, Stourport-on-Severn ac yna Caerwrangon,
lle mae Afon Tefeidiad yn ymuno â hi ychydig i'r de o'r ddinas, a Tewkesbury.
Mae'n llifo tua'r de heibio Caerloyw cyn cyrraedd yr aber ym Môr Hafren, lle
mae'n gwahanu Cymru a Lloegr.

Mae sawl pont nodedig, yn enwedig pontydd haearn Llandinam ac Ironbridge, Pont
Hafren ac Ail Groesfan Hafren, a thwnnel rheilffordd yn croesi'r afon.



https://cy.wikipedia.org/wiki/Y_Rhyfel_Oer

Ymryson rhwng yr Undeb Sofietaidd a gwledydd Cytundeb Warsaw ar naill ochr a'r
Unol Daleithiau a gwledydd NATO ar y llall oedd y Rhyfel Oer. Cychwynnodd ar ôl
yr Ail Ryfel Byd a pharhaodd o tua 1945 hyd i tua 1990. Daeth i ben o ganlyniad
i gwymp yr Undeb Sofietaidd. Roedd yn "rhyfel oer" oherwydd na chafwyd rhyfel
agored (rhyfel "poeth") rhwng y gwledydd hynny. Defnyddiodd Bernard Baruch,
ymgynghorydd i Arlywydd yr Unol Daleithiau, y term "Rhyfel Oer" am y tro cyntaf
yn ystod dadl yn Senedd yr Unol Daleithiau yn 1947.

Roedd Rhyfel Corea, Rhyfel Fietnam ac ymyrraeth filwrol yr Undeb Sofietaidd yn
Affganistan ymhlith canlyniadau'r Rhyfel Oer. Fodd bynnag, nid brwydro agored
oedd nodwedd bennaf y Rhyfel Oer, ond cystadlu am rym a dylanwad yn y byd. Roedd
y ddwy ochr yn ysbïo ar ei gilydd yn rheolaidd.

Un o bryderon mawr y cyfnod hwn roedd y cynnydd mewn arfau niwclear a'r perygl o
gael Trydydd Rhyfel Byd a fyddai'n dinistrio'r blaned gyfan. Arweiniodd hynny at
dwf y Mudiad Heddwch, er enghraifft CND yng ngwledydd Prydain.

Un o ganolbwyntiau tensiwn Rhyfel Oer roedd yr Almaen ranedig, yn enwedig Berlin
a oedd yn ddinas ranedig ar y ffin rhwng Gweriniaeth Ddemocrataidd yr Almaen
("Dwyrain yr Almaen") a Gweriniaeth Ffederal yr Almaen ("Gorllewin yr Almaen").
Roedd Mur Berlin yn rhannu Berlin yn ddwy ran - Gorllewin Berlin a Dwyrain
Berlin - yn un o'r symbolau'r Rhyfel Oer.



https://cy.wikipedia.org/wiki/Y_Gymanwlad

Cymdeithas o wledydd a gwladwriaethau annibynol yw'r Gymanwlad. Y Deyrnas Unedig
a'i chyn wladfeydd sy'n ffurfio mwyafrif llethol aelodau'r Gymanwlad. Ail dydd
Iau mis Mawrth yw Dydd y Gymanwlad.

Mae brenhines y DU yn ben gwladwriaeth mewn nifer o aelod-wladwriaethau, sef yn
Nheyrnasoedd y Gymanwlad. Mae mwyafrif aelodau y Gymanwlad yn weriniaethau neu
yn deyrnasau. Ond mae pob un ohonynt yn cydnabod y Elisabeth II fel pen y
Gymanwlad.

Olynydd yr Ymerodraeth Brydeinig yw'r Gymanwlad. Dechrau ffurfiol y Gymanwlad
oedd y Cynadleddau Imperialaidd tua diwedd y 1920au, sef cynadleddau o Brif
Weinindogion Prydain a'i (chyn)wladfeydd. Yn y cynadleddau hyn fe gydnabyddwyd
annibyniaeth gwladfeydd a oedd yn rheoli eu hunain. Fe gydnabyddwyd perthynas
gyfartal gwledydd y Gymanwlad yn fffurfiol yn Statud Westminster ym 1931.

Wedi'r ail ryfel byd roedd yr Ymerodraeth Brydeinig yn datgymalu o dipyn i beth.
Roedd nifer cynyddol y cyn wladfeydd yn ennill eu hannibyniaeth yn rhannol
oherwydd twf mudiadu dros annibyniaeth (fel ag yn yr India o dan ddylanwad
Mohandas Gandhi) ac yn rhannol oherwydd bod llywodraeth Prydain o dan straen
cyllidol wedi'r Ail Ryfel Byd. Fe ymunodd pob gwladfa flaenorol heblaw am ambell
wlad tebyg i Myanmar (a elwir yn awr yn Myanmar; 1948) a De Iemen (1967). Bu
Iwerddon yn aelod hefyd, ond gadawodd wedi iddi droi yn weriniaeth ym 1949. Ar
hyn o bryd mae tua 30% o boblogaeth y byd yn drigolion y Gymanwlad.

Gall pa wlad bynnag sy'n cydnabod amcanion y Gymanwlad ymuno, ond fel arfer
mae'n rhaid bod cysylltiad cyfansoddiadol rhwng yr aelod â'r DU neu unrhwy aelod
arall y Gymanwlad. Gan hynny, mae rhai gwledydd y Môr Tawel yn aelodau yn sgil
eu cyn rwymau ag Awstralia. Mae Namibia yn aelod oherwydd iddi gael ei rheoli
gan De Affrica o 1920 hyd at 1990, sef blwyddyn ei hannibyniaeth. Ymunodd
Camerŵn ym 1995 serch nad ond rhan fechan o'r wlad oedd wedi ei weinyddu gan
Brydain. Yn eithriad nad oedd i osod cynsail cafodd Mosambic ymuno er nad oedd
eriod wedi ei reoli gan Brydain nag unrhyw aelod arall y Gymanwlad.

Gwaharddwyd aelodaeth Ffiji a Phacistan am amser o achos cwymp eu llwyodraeth
democrataidd a sefydliad llywodraeth milwrol. Gwaharddwyd De Affrica yn ystod
adeg Apartheid ac ni ailgydiodd yn ei haelodaeth hyd at 1994. Gwaharddwyd
Nigeria rhwng 1995 a 1999 a Simbabwe ers 2002 oherwydd problemau polisiau Robert
Mugabe.

Elisabeth II yw pen y sefydliad. Ers 1965 mae Swyddfa'r Gymanwlad yn Llundain.
Ar hyn o bryd Don MacKinnon, a oedd gynt yn Weinidog Tramor Seland Newydd, yw
Ysgrifennydd Cyffredinol y Gymanwlad.

Mae cynhadledd yr aelod-wladwriaethau yn digwydd bob yn ail flwyddyn. Er bod
hynny yn gyfle i bobl o wledydd cyfoethog a gwledydd tlawd siarad a phenderfynu
gyda'i gilydd, bu y berthynas rhwng Prydain a gwledydd Affrica yn oeri ers
problemau Rhodesia, yn y 1970au, ac apartheid yn Ne Affrica, yn y 1980au. O
ganlyniad, bu aelodau yn cryfhau eu perthynas â gwledydd eraill ac yn sgil hynny
lleihaodd nerth gwleidyddol ac economaidd y Gymanwlad.

Heddiw, hybu cydweithrediad rhwng gwledydd, cryfhau iawnderau dynol a
democratiaeth yw gwaith pennaf y Gymanwlad.



https://cy.wikipedia.org/wiki/Uwchfioled

Ymbelydredd electromagnetig ydyw golau uwchfioled (neu UV, sef 'ultraviolet')
gyda thonfeydd byrrach na golau gweledol, ond hirach na phelydr-x. Tarddai ei
enw o'r ffaith fod ei donfedd electromagnetig o amlder uwch na'r rhai hynny y
gall y llygad dynol ei weld fel 'fioled'.

Daw llawer o'r belydrau uwchfioled o'r haul, fel y dengys y ddelwedd uchod.
Effaith gormod ohono, wrth gwrs, ydy lliw haul a llosg haul. Ond mae iddo
effaith da hefyd ar iechyd dyn ac anifail, gan ei fod yn creu fitamin D yn y
croen - sy'n hanfodol i'r corff. Mae 98.7% o'r tonnau uwchfioled yn cael eu
blocio gan yr atmosffêr.

Darganfyddwyd yr ymbelydredd hwn pan sylweddolodd y ffisegwr Almaenaidd Johann
Wilhelm Ritter yn 1801 fod halenau arian yn tywyllu o'u gosod yn yr haul, ac
mai'r rhan uchaf y spectrwm golau oedd yn gyfrifol am y tywyllu hwn. Fe'u
galwodd yn donnau 'di-ocsigeneiddio'. Ychydig wedyn, bathwyd y term 'tonnau
cemegol'. Yr ochr arall i'r spectrwm y mae tonnau is-goch a galwodd y rhain yn
'donau gwres'.



https://cy.wikipedia.org/wiki/Tyrbin_gwynt

Mae tyrbin gwynt yn ddyfais i droi'r ynni cinetig a geir yn y gwynt yn ynni
mecanyddol. Defnyddiwyd y felin wynt mor bell yn ôl â 200 C.C.C yn Iran.

Os yw'r ynni mecanyddol yma yn cael ei ddefnyddio yn uniongyrchol, er enghraifft
i weithio pwmp neu i droi cerrig melin i falu ŷd, gelwir y ddyfais yn felin
wynt. Y defnydd mwyaf cyffredin ar dyrbin gwynt heddiw yw i gynhyrchu trydan, a
chyda'r pwyslais ar gynhyrchu trydan mewn dulliau nad yw'n ychwanegu at gynhesu
byd-eang, mae'r defnydd o'r rhain wedi ehangu yn fawr.

Maent hefyd wedi creu llawer o ddadlau, gyda gwrthwynebiad cyhoeddus mawr i rai
o'r cynlluniau mwyaf uchelgeisiol, un ai bod y gwrthwynebwyr yn ystyried eu bod
yn difetha harddwch naturiol yr ardal neu am eu bod yn medru lladd cryn nifer o
adar. Y duedd yn ddiweddar yw eu lleoli yn y môr yn weddol agos i'r arfordir.
Cynllun o'r fath yw fferm wynt arfaethedig Gwynt y Môr, oddi ar arfordir gogledd
Cymru, sydd wedi ennyn ymateb beirniadol a gwrthwynebiad ffyrnig gan rai.

Mae gan yr Enercon E-126 y gallu i greu 7.58 MW, o drydan; mae'n 198 m (650 tr)
o uchder gyda diamedr o 126 m (413 tr). Hwn ydy'r tyrbin cryfaf yn y byd. Fe'i
lansiwyd yn 2007.



https://cy.wikipedia.org/wiki/Ton

Patrwm sy'n teithio, o ronynnau neu feysydd ffisegol sy'n dirgrynu, yw ton, nid
oes unrhyw mater yn cael ei symud namyn egni'r don sy'n cael ei drosglwyddo
trwy'r mater, a gellir ddefnyddio tonnau i symud negeseuon o un lle i'r llall.
Mae'n rhaid i lawer o donnau deithio trwy gyfrwng, megis tonnau sain, ond nid
felly tonnau electromagnetig - sy'n gallu teithio trwy wagfa. Gellir rhannu ton
yn ddau gategori sef ardraws neu arhydol.

1. Gall tonnau cael eu hadlewyrchu. Rhai esiamplau o adlewyrchiad ton yw adlais
sain, cyfarpar mesur dyfnder sonar ac unrhyw beth sydd ddim yn fynhonnell golau
ac sy'n weladwy. 2. Gall tonnau cael eu plygu. Wrth i donnau arafu a chroesi
ffin megis gwydryn maent yn newid cyfeiriad ac felly'n plygu.

Mewn tonnau arhydol mae'r gronynnau'n symud yn ôl ac ymlaen ar hyd cyfeiriad
teithio'r don. Gweler cyfres o gywasgiadau a thyniadau o fewn y don. Esiamplau
o'r rhain yw tonnau sain a thonnau seismig cynradd (tonnau P).

Mewn ton ardraws, bydd y gronynnau'n symud yn ôl ac ymlaen mewn cyfeiriad sy'n
normal i gyfeiriad y ton. Esiamplau o'r rhain yw tonnau dŵr a thonnau seismig
eilradd (tonnau S). Mae'r tonnau electromagnetig yn donnau ardraws hefyd, ond
nid mater sy'n trosgwyddo'r dirgryniadau ar gyfer y rhain ond meysydd trydanol a
magnetig.



https://cy.wikipedia.org/wiki/Tiwnisia

Gwlad Arabaidd yng Ngogledd Affrica, sy'n gorwedd rhwng Algeria yn y gorllewin a
Libia yn y dwyrain, ac yn wynebu Sisili a de'r Eidal a Môr y Canoldir yn y
gogledd yw Gweriniaeth Tiwnisia. Ei phrifddinas yw Tiwnis.

Lleolir Tiwnisia ar ran fwyaf gogleddol cyfandir Affrica, ar ganol arfordir y
gogledd. Ynys Sicilia yw'r tir Ewropeaidd agosaf, 80 km i'r gogledd-ddwyrain
dros Gulfor Sicilia. Ar y tir Algeria a Libia yw ei chymdogion. Mae ganddi
arfordir 1400 km hir ac amrywiol ar y Môr Canoldir.

Gydag arwynebedd tir o ddim ond 164,000 km², Tiwnisia yw'r wlad leiaf yng
Ngogledd Affrica. Mae'n mesur 750 km o'r anialwch yn y de i'r Cap Blanc, pwynt
mwyaf gogleddol cyfandir Affrica, yn y gogledd, ond dim ond 150 km ar ei lletaf
o'r dwyrain i'r gorllewin. Yn dopograffyddol mae'r wlad yn ymrannu'n ddwy ardal;
y gogledd mynyddig a'r de lled-wastad.

Y prif gadwyn mynydd yw'r Dorsal, sy'n estyniad dwyreiniol i gadwyn hir
Mynyddoedd yr Atlas sy'n cychwyn ym Moroco yn Atlas Uchel. Mae'n rhedeg ar gwrs
gogledd-ddwyreiniol o Tébessa ar y ffin ag Algeria hyd Zaghouan i'r de o Diwnis.
Mae'n cynnwys y pwynt uchaf yn y wlad, Jebel Chambi (1544m), i'r gorllewin o
Kasserine. Mae'r Dorsal yn gorffen mewn cyfres o fryniau isel yng ngorynys Cap
Bon.

Gorwedd y rhan fwyaf o dir amaethyddol da y wlad i'r gogledd o'r llinell hon. Yn
hanesyddol hon oedd grawnfa y Rhufain hynafol. Mae'n cynnwys gwastadeddau uchel
y Dorsal ei hun, sef y Tell, a dyffryn ffwrythlon afon Medjerda. Afon Medjerda
yw'r unig afon barhaol yn y wlad. I'r gogledd o ddyfryn Medjerda ceir mynyddoedd
coediog y Kroumirie, sy'n ymestyn ar hyd arfordir y gogledd o'r ffin ag Algeria,
ger Tabarka, i gyfeiriad Bizerte, ger Tiwnis, lle mae'n rhedeg allan mewn
gwastadedd arfordirol isel.

I'r de o'r Dorsal ceir ardal eang o wastadedd di-goed, rhwng 200m-400m uwch
lefel y môr. Dyma'r Sahel, sy'n enwog am ei holewydd a'i dêts. Ymhellach i'r de
mae'r tir yn troi'n fwyfwy sych a cheir sawl chott (llyn halen) yma ac acw.
Serch hynny mae'r tir ar hyd yr arfordir yn ffrwythlon lle ceir dŵr ac yn cynnal
rhai trefi mawr megis Sousse a Sfax.

I lawr yn y de ei hun mae'r rhan fwyaf o'r wlad yn orchuddiedig gan y rhan
ddwyreiniol yr Erg Mawr Dwyreiniol, sy'n llenwi rhan fawr o dde-ddwyrain Algeria
yn ogystal ac yn rhan o aniladiroedd y Sahara. Yr unig dir ffrwythlon yw'r
gwerddonau a'r stribed o dir ar yr arfordir.

Mae gan ogledd Tiwnisia hinsawdd sy'n nodweddiadol o'r Môr Canoldir, gyda hafau
hir, sych a phoeth a gaeafau cymhedrol a gwlyb. Mae mynyddoedd y Dorsal a
Kroumirie yn cael eira weithiau. Wrth fynd i'r de mae'r hinsawdd yn troi'n
boethach a sychach gyda phrin modfedd o law yn disgyn mewn blwyddyn yn yr Erg
Mawr.

Mae gan Tiwnisia hanes hir a chyfoethog. Berberiaid oedd y trigolion brodorol.
Glaniodd y Ffeniciaid yn yr wythfed ganrif CC a sefydlu dinas Carthago
(Carthage) a dyfodd i fod yn un o ddinasoedd grymusaf yr Henfyd gyda thir a
dinasoedd yn ei meddiant ar hyd arfordir y Maghreb (Moroco ac Algeria heddiw),
yn Sisili, Sardinia a'r Ynysoedd Balearig a dwyrain Sbaen. Yn Nhiwnisia ei hun
roedd 'na ddinasoedd pwysig yn Utica, Kerkouane, Hadrametum (Sousse heddiw) a
lleoedd eraill.

Yn yr olaf o'r tri Rhyfel Pwnig syrthiodd Carthago a'i chwaer-ddinasoedd yn
Nhiwnisia i ddwylo'r Rhufeiniaid. Daeth y rhan fwyaf o Diwnisia yn dalaith
Rufeinig a elwid Affrica am mai Ifriquiya oedd yr enw brodorol am ogledd
Tiwnisia gan y Berberiaid. Blodeuodd Carthago eto fel dinas Rufeinig a chodwyd
nifer o ddinasoedd a threfi eraill sy'n cynnwys rhai o'r safleoedd archaeolegol
Rhufeinig gorau yn y byd heddiw, e.e. Dougga, Bulla Regia, El Djem a Sbeitla.

Mae Tiwnisia yn wlad ddwyieithog gyda dwy iaith swyddogol, sef Arabeg a
Ffrangeg. Arabeg yw mamiaith pawb bron ond mae Ffrangeg yn cael ei siarad yn dda
gan bobl sydd wedi derbyn addysg. Defnyddir Ffrangeg i gyd ag Arabeg mewn
sefydliadau addysg uwch. Ceir rhaglenni Ffrangeg ar y teledu ac mae radio yn yr
iaith yn gwasanaethu'r wlad o Diwnis. Cyhoeddir sawl papur newydd a chylchgrawn
Ffrangeg yn ogystal. Mae gan Tiwnisia lenyddiaeth fywiog yn yr iaith Ffrangeg
hefyd. Mewn rhannau o'r de a'r dwyrain ceir ychydig o siaradwr iaith Berber.

Mae hanes llenyddiaeth Tiwnisia yn gyfoethog. Llenyddiaeth Ffrangeg yw'r
diweddaraf i ymuno â'i ffrwd. Cyn hynny roedd gan y wlad lenorion yn yr iaith
Ffeniceg a'r iaith Ladin. Cynhyrchodd y wlad llenorion enwog fel Terens,
Apuleius a Sant Awstin yn ystod y cyfnod clasurol. Arabeg yw iaith bwysicaf
hanes llenyddiaeth Tiwnisia, wrth gwrs, ac yn cynnwys yn ei datblygiad ffigurau
fel yr hanesydd enwog Ibn Khaldun. Y llenor diweddar mwyaf dylanwadol oedd
Chebbi.

O ran crefydd, mae 99% o'r boblogaeth yn Fwslemiaid ond ceir rhai Cristnogion
hefyd, yn arbennig yn nhrefi'r gogledd. Ar un adeg bu gan y wlad boblogaeth bur
sylweddol o Iddewon, yn arbennig yn y brifddinas ac yn Djerba, ond ymudodd y
mwyafrif ohonynt yn sgîl sefydlu Israel.

Mae Tiwnisia yn wlad gymharol ddatblygedig sy'n un o sefydlwyr Undeb y Maghreb
Arabaidd.



https://cy.wikipedia.org/wiki/Tibet

Mae Tibet yn enw cyffredin ar dalaith hunanlywodraethol yng ngorllewin
Gweriniaeth Pobl Tsieina, a adwaenir yn swyddogol fel Rhanbarth Ymreolaethol
Tibet, ac hefyd ar y wlad hanesyddol o'r un enw, oedd â ffiniau gwahanol. Y
brifddinas yw Lhasa. Mae'r erthygl hon yn canolbwyntio ar y wlad hanesyddol.

Mae'r ardal yn fynyddig, ac yn cynnwys mynydd uchaf y byd, Mynydd Everest, ar y
ffin â Nepal. Ond mae'n wlad o lwyfandiroedd uchel anferth hefyd, lled-anial,
gyda nifer mawr o lynnoedd sy'n cynnwys llynnoedd sanctaidd fel Llyn Manasarovar
a Llyn Rakshastal.

Yn 1959 meddiannwyd Tibet gan China, a sefydlodd y 14eg Dalai Lama lywodraeth
mewn alltudiaeth yn Dharamsala yng ngogledd India.

O'r tair rhanbarth hyn dim ond Ü-Tsang a rhan o orllewin Kham sy'n cael eu
cynnwys yn Rhanbarth Ymreolaethol Tibet. Mae Amdo wedi ei throi yn dalaith
Qinghai.

Bwdhaeth Tibet neu Fwdhaeth Dibetaidd yw'r enw a arferir am y gangen o Fwdhaeth
a ddatblygodd i fod yn grefydd mwyafrif llethol y Tibetiaid. Yn ogystal ceir
rhai pobl sy'n dal i ddilyn y grefydd Bön, cyn-Fwdhaidd, a cheir poblogaethau
Mwslim mewn rhannau o'r wlad hefyd, yn enwedig yn y gogledd.

Tibeteg yw prif iaith yr ardal. Tafodiaith Lhasa (Ü-Tsang) yw'r lingua franca
draddodiadol ac iaith llenyddiaeth Dibeteg.



https://cy.wikipedia.org/wiki/The_Guardian

Mae The Guardian yn bapur newydd cenedlaethol Prydeinig sy'n rhan o'r Guardian
Media Group. Fe'i cyhoeddir yn ddyddiol o ddydd Llun i ddydd Sadwrn yn y fformat
Berliner. Hyd at 1959 ei enw oedd The Manchester Guardian, yn adlewyrchu ei
wreiddiau rhanbarthol; weithiau mae'r papur yn dal yn cael ei gyfeirio ato dan
yr enw hwn, yn enwedig yn Ngogledd America, er ei fod wedi'i sefydlu yn Llundain
ers 1964. (Mae gan y papur wasg argfraffu yn y ddwy ddinas).

Mae'r Guardian yn un o'r papurau newydd sy'n cydweithredu gyda WikiLeaks i
gyhoeddi detholiadau o'r dogfennau cyfrinachol a gyhoeddir ar y wefan honno, yn
cynnwys "Cablegate".

Ar bob diwrnod gwaith mae The Guardian yn gynnwys yr atodlen G2 sy'n cynnwys
erthyglau, colofnau, amserlenni teledu a radio, a'r croesair cyflym. Ers newid
i'r fformat Berliner, mae yna adran chwaraeon (Sport) dyddiol ar wahân. Mae
atodlenni wythnosol eraill yn cynnwys:

Mae The Guardian yn hyrwyddo dwy wobr lenyddol fawr: y Guardian First Book
Award, a sefydlodd yn 1999 fel olynydd i'r Guardian Fiction Award (a redodd ers
1965), a'r Guardian Children's Fiction Prize, a sefydlodd yn 1967. Ym
mlynyddoedd diweddar mae'r papur hefyd wedi hyrwyddo Gŵyl y Gelli yn y Gelli
Gandryll.



https://cy.wikipedia.org/wiki/Telyn

Offeryn cerdd gyda thannau a genir â'r bysedd yw telyn. Mae'n offeryn cerdd
hynafol y cyfeirir ato yn y Beibl, mewn hen lawysgrifau Cymraeg canoloesol a
ffynonellau cynnar eraill, a cheir tystiolaeth archaeolegol sy'n dangos fod
telynau i'w cael ym Mesopotamia yng nghyfnod gwareiddiad Sumer, rai milflynyddau
Cyn Crist.

Yn ôl Cyfraith Hywel Dda byddai'r brenin yn rhoi offeryn cerdd i'r pencerdd, -
telyn, crwth neu bibgorn. Roedd tri math o delyn yn ôl cyfraith Hywel. Roedd
telyn y brenin a telyn y pencerdd werth cant ac ugain o geiniogau, tra roedd
telyn uchelwr werth trigain ceiniog.

Mae Gerallt Gymro yn disgrifio telynau Iwerddon, Cymru a'r Alban fel rhai a oedd
â thannau efydd. Mae'n defnyddio union yr un geiriau i ddisgrifio cerddoriaeth
Iwerddon a Chymru. Yn ôl Gerallt roedd dau fath o delyn yn llysoedd Cymru a
dichon mai telyn rawn ar gyfer perfformio a datgan barddoniaeth oedd y naill ac
mai telyn tannau efydd i berfformio'r gerddoriaeth offerynnol oedd y llall.

Mae peth o gerddoriaeth y Canol Oesoedd wedi goroesi yn llawysgrif enwog Robert
ap Huw a gopiwyd tua 1613. Mae'r llawysgrif yn cynnwys tua 30 o ddarnau ar gyfer
y delyn sydd wedi eu dyddio i'r cyfnod 1340-1485. Mae'n cynnwys y trebl a'r bas
a dyma'r llawysgrif hynaf o gerddoriaeth delyn yn y byd. Technegau'r delyn
tannau efydd a amlygir yn llawysgrif Ap Huw drwyddi draw. Mae'n cynnwys nifer o
ffurfiau cerddorol megis Gostegion, Caniadau a Phrofiadau ar bedwar mesur ar
hugain cerdd dant (Corffiniwr, Mac y Mwn Hir, Tytyr Bach at ati). Mae'r
gerddoriaeth wedi ei seilio ar strwythur dau ddosbarth o nodau sy'n ffurfio
harmoni'r Cyweirdant a'r Tyniad ar sylfaen harmonig nid annhebyg i'r double
tonic a glywir yng ngherddoriaeth pibau mawr yr Alban.

Mae nifer o feirdd cyfnod Beirdd yr Uchelwyr yn disgrifio'r delyn yn eu
barddoniaeth. Mae'n ymddangos fod y delyn Gymreig yn y bymthegfed a'r unfed
ganrif ar bymtheg â cholofn syth iddi gyda'r seinfwlch wedi ei naddu o un darn o
gelynen neu ywen.

Roedd Llanrwst yn enwog am ei gwneuthurwyr telyn. Gwnaeth John Richards,
Llanrwst 1711 - 1789, er enghraifft delyn deires yn 1755 i John Parry (Parry
Ddall Rhiwabon) o Wynnstay, Rhiwabon.

Ymhlith y telynorion cyfoes sy'n canu'r delyn deires mae Llio Rhydderch, Gwyndaf
Roberts (Ar Lôg), Carwyn Tywyn a Robin Huw Bowen.



https://cy.wikipedia.org/wiki/Surrey

Sir yn ne-ddwyrain Lloegr yw Surrey. Mae'n un o'r Siroedd Cartref ac yn ffinio â
siroedd Llundain Fawr, Kent, Dwyrain Sussex, Gorllewin Sussex, Hampshire, Swydd
Buckingham a Berkshire. Y dref sirol hanesyddol yw Guildford, ond mae pencadlys
Cyngor Sir Surrey yn nhref Kingston upon Thames sydd bellach yn rhan o Lundain
Fawr. Mae gan Surrey boblogaeth o tua 1.1 miliwn (amcangyfrif 2008).

Rhennir Surrey i 11 bwrdeistrefi ac ardaloedd: Spelthorne, Runnymede, Surrey
Heath, Woking, Elmbridge, Guildford, Waverley, Mole Valley, Epsom a Ewell,
Reigate a Banstead a Tandridge. Wedi etholiadau lleol Mai 2008, y Ceidwadwyr
sydd yn rheoli 10 o'r 11 cyngor dosbarth mewn Surrey. Mae pob un o'r 11 AS
Surrey hefyd yn Geidwadwyr.

Guildford yw tref fwyaf Surrey, gyda phoblogaeth o 66,773; Woking yw'r ail, gyda
phoblogaeth o 62,796. Y trydydd dref fwyaf yw Ewell gyda 39,994 o bobl a'r
pedwerydd yw Camberley gyda 30,155. Trefi gyda poblogaeth rhwng 25,000 a 30,000
ydy Ashford, Epsom, Farnham, Staines-upon-Thames a Redhill.



https://cy.wikipedia.org/wiki/Sulwyn_Thomas

Darlledwr yw Sulwyn Thomas (ganwyd 13 Mehefin 1943), sydd fwyaf enwog am
gyflwyno'r rhaglen radio Stondin Sulwyn ar BBC Radio Cymru.

Magwyd Thomas yng Nghaerfyrddin. Aeth i Ysgol Ramadeg y Bechgyn, Caerfyrddin ac
ar ôl gadael ysgol fe'i hyfforddwyd fel newyddiadurwr yn swyddfa'r Evening Post
yn Abertawe. Ymunodd â chwmni teledu TWW fel gohebydd yng ngorllewin Cymru i
raglen Y Dydd, gan barhau gyda'r un gwaith pan gymerodd HTV le Teledu Cymru.

Yn 1977 ymunodd Sulwyn â'r BBC fel un o gyflwynwyr y rhaglen Heddiw a throi
wedyn i fyd radio gan lywio Stondin Sulwyn - ddaeth yn un o raglenni mwyaf
poblogaidd BBC Radio Cymru yn ystod y chwarter canrif diwethaf. Bu'r Stondin yn
lwyfan i gannoedd o bobl o bob rhan o Gymru i drafod pynciau'r dydd tan ddiwedd
y rhaglen yn 2002.

Parhaodd hefyd fel cyflwynydd teledu, gan gyflwyno Y Sioe Fach, rhaglenni o Sioe
Llanelwedd, a'r rhaglen Ffermio rhwng 1997 a 2004. Roedd yn un o sefydlwyr
gwasanaeth Radio Glangwili yn 1972 a Papur Llafar y Deillion.

Mae'n ddiacon yng nghapel y Priordy, Caerfyrddin, ac yn aelod o'r cwmni drama a
gyflwynodd Dan y Wenallt am y tro cyntaf.

Cafodd ei urddo i'r wisg wen yng Ngorsedd Beirdd Ynys Prydain yn Eisteddfod
Genedlaethol Maldwyn a'r Gororau yn 2003.

Ym mis Rhagfyr 2008, cyhoeddodd Sulwyn ei hunangofiant Sulwyn fel rhan o Gyfres
y Cewri a gyhoeddir gan Wasg Gwynedd.

Mae'n byw yng Nghaerfyrddin gyda'i wraig Glenys, a mae ganddynt ddau o blant -
Owain a Branwen Thomas, a fu'n ohebydd a chyflwynwyr ar Y Byd ar Bedwar a
chynhyrchydd gyda Hacio (rhaglen deledu).



https://cy.wikipedia.org/wiki/Sukarno

Sukarno, weithiau Achmed Sukarno (6 Mehefin, 1901 – 21 Mehefin, 1970) oedd
Arlywydd cyntaf Indonesia. Yn yr hen orgraff, sillefid ei enw fel Soekarno. Fel
llawer o drigolion ynys Jawa, dim ond un enw oedd ganddo.

Daeth Sukarno yn amlwg yn y mudiad cenedlaethol oedd yn ymgyrchu am annibyniaeth
Indonesia, oedd bryd hynny dan reolaeth yr Iseldiroedd. Yn ystod yr Ail Ryfel
Byd meddiannwyd ynysoedd Indonesia gan Japan. Ar ddiwedd y rhyfel yn Awst 1945,
cyhoeddodd y cenedlaetholwyr Indonesaidd, dan arweiniad Sukarno, wladwriaeth
annibynnol. Ceisiodd yr Iseldiroedd ad-ennill grym, ond wedi cryn dipyn o ymladd
gorfodwyd hwy i gydnabod annibyniaeth Indonesia yn Rhagfyr 1949.

Daeth Sukarno yn Arlywydd ar 18 Awst, 1945, a bu yn y swydd nes iddo orfod
ymddiswyddo ar 12 Mawrth, 1967. Gwanychwyd ei safle yn ddirfawr gan
ddigwyddiadau 30 Medi 1965, pan laddwyd chwech cadfridog yn yr hyn a hawlid oedd
yn ymgais gan Blaid Gomiwnyddol Indonesia (PKI) i gipio grym. Ymatebodd y
fyddin, dan arweiniad y cadfridog Suharto, trwy ladd miloedd lawer o
gomiwnyddion ac eraill y dywedid eu bod mewn cydymdeimlad â hwy. Credir i rhwng
500,000 a miliwn o bobl gael eu lladd. O hynny ymlaen, er i Sukarno barhau fel
Arlywydd yn ffurfiol am gyfnod, Suharto oedd a'r grym mewn gwirionedd.

Yn ddiweddarach, daeth merch Sukarno, Megawati Sukarnoputri, yn bumed arlywydd
Indonesia rhwng 2001 a 2004.



https://cy.wikipedia.org/wiki/Stephen_Crabb

Gwleidydd Cymreig ac aelod o'r Blaid Geidwadol yw Stephen Crabb (ganwyd 20
Ionawr 1973). Mae'n cynrychioli etholaeth Preseli Penfro fel Aelod Seneddol yn
Nhŷ'r Cyffredin San Steffan ers 2005 a roedd yn Ysgrifennydd Gwladol Cymru rhwng
Gorffennaf 2014 a Mawrth 2015.

Ym Mai 2009 hawliodd £8,049 am ei ail gartref gan ei wario ar fflat yn Llundain.
Gwerthodd hwnnw am elw a hawliodd gostau am gartref roedd yn ei brynnu ym
Mhenfro. Nododd mai ei brif gartref oedd ystafell yn nhŷ cyfaill iddo.

Ganwyd Crabb yn Inverness, yr Alban gydag un rhiant yn Albanwr a'r llall yn
Gymraes. Magwyd ef a'i ddau frawd gan ei fam ar ystâd o dai cyngor ym Mhenfro.

Ym Mhrifysgol Bryste y cyfarfu a'i wraig Béatrice. ac oddi yno aeth i Ysgol
Fusnes Llundain ble y graddiodd gydag MBA. Yr un pryd, astudiodd Ffrangeg gyda'r
Brifysgol Agored.

Wedi iddo adael Prifysgol Bryste, cychwynodd weithio i elusen National Council
for Voluntary Youth Services gan weithio'n rhan amser fel gweithiwr ieuenctid yn
ne Llundain. Yn 1998 cychwynodd weithio yn y London Chamber of Commerce gan gael
ei benodi i swydd ymgynghorydd marchnata yn 2002.

Ymgeisodd am swydd arweinydd y Blaid Geidwadol yn Mehefin 2016 gan dynnu allan
er mwyn cefnogi Theresa May pan ddaeth yn amlwg nad oedd am gael y pleidleisiau
angenrheidiol. Ar 14 Gorffennaf 2016 wrth i'r prif weinidog newydd Theresa May
ad-drefnu'r cabinet, fe ymddiswyddodd fel Ysgrifennydd Gwaith a Phensiynau "er
lles ei deulu" yn dilyn adroddiadau papur newydd am ei fywyd personol yn yr
wythnosau cynt.



https://cy.wikipedia.org/wiki/Siarlymaen

Roedd Siarlymaen (742 neu 747 - 28 Ionawr 814) yn frenin y Ffranciaid o 768
ymlaen ac yn ymerawdwr 25 Rhagfyr, 800 pan y coronwyd ef gan Bab Leo III yn
Rhufain. Carolus Magnus oedd ei enw ef yn Lladin, a Charlemagne yn Ffrangeg. Ei
deitl lawn o 800 ymlaen oedd: Karolus serenissimus augustus a Deo coronatus
magnus pacificus imperator Romanum imperium gubernans qui et per misericordiam
dei rex Francorum atque Langobardorum (Cyfieithiad rydd: Siarl rheolwr araul
urddasol, coronwyd gan Dduw, rheolwr sydd yn rheoli'r Ymerodraeth Rufeinig ac yn
creu hedd mawr, gyda chaniatâd Duw yn frenin y Francaid a'r Langobardaid).
Ystyrir mai ef oedd yr Ymerawdwr Glân Rhufeinig cyntaf.

Roedd Siarlymaen yn fab hynaf Pippin III, y brenin Carolingaidd cyntaf. Ar ôl i
Pippin farw roedd Siarlymaen yn rheoli un rhan o'r deyrnas a'i frawd, Carloman,
y llall. Wedi marwolaeth Carloman ym 771 daeth Siarlymaen yn rheolwr ar y
deyrnas gyfan.

Oherwydd i Siarlymaen gytuno i'w dad Pippin y byddai'n rhoi tir i'r eglwys,
roedd y berthynas rhwng Siarlymaen a'r Pab yn dda iawn. Daeth Irene yn ymerodres
yr Ymerodraeth Fysantaidd yn 797, ond nid oedd yn cael ei chydnabod gan y Pab,
nad oedd yn barod i dderbyn merch fel rheolwr. Coronodd Pab Leo III Siarlymaen i
fod yn ymerawdwr tra y bu'n aros yn Rhufain ar ddydd Nadolig y flwyddyn 800.
Siarlymaen oedd y rheolwr cyntaf yng ngorllewin Ewrop i ddefnyddio'r teitl yma
ers cwymp Romulus Augustulus ym 476. Wrth gwrs, nid oedd yr yn croesawu'r
ymerawdwr gorllewinol newydd.

Roedd 350 o siroedd, a reolid gan ieirll, yn Ymerodraeth Siarlymaen, ac roedd yr
ieirll hynny'n gwasanethu fel barnwyr a gweinyddwyr. Bu hefyd i Siarlymaen
gyflwyno'r system Missi Dominici ("Negesyddion Duw"). O dan y system hon roedd
cynrychiolydd yr eglwys a chynrychiolydd yr Ymerawdwr yn rheoli'r siroedd ac yn
rhoi adroddiad ar gyfer y sir i Siarlymaen bob blwyddyn.

Claddwyd Siarlymaen yn ei eglwys gadeiriol ei hun yn ninas Aachen pan fu farw ym
814. Daeth Louis y Duwiol, yr unig fab a goroesodd ef, yn frenin dros yr holl
ymerodraeth, ond ar ôl hynny rhannwyd yr ymerodraeth rhwng meibion Louis, yn ôl
y traddodiad Ffrancaidd. Roedd y tair teyrnas a ffurfiwyd o ganlyniad i hynny yn
ragflaenyddion teyrnas Ffrainc a'r Ymerodraeth Lân Rufeinig.

Cafwyd nifer o chwedlau am Siarlymaen a oedd yn cynnig tir ffrwythlon i feirdd a
llenorion yr Oesoedd Canol. Efallai'r gerdd enwocaf am gylch Siarlymaen yw'r
gerdd Ffrangeg Canol adnabyddus La Chanson de Roland. Cafodd hynny ei chyfieithu
neu eu hadasu i sawl iaith, gan gynnwys Cymraeg Canol (Cân Rolant). Gyda'r
testun hanes arwrol Cronicl Turpin a Rhamant Otuel, addaswyd Cân Roland i'r
Gymraeg yn y testunau a elwir yn Ystorya de Carolo Magno. Yn ogystal ceir y
testun rhyddiaith Pererindod Siarlymaen. Ceir y testunau hyn yn Llyfr Coch
Hergest a Llyfr Gwyn Rhydderch.



https://cy.wikipedia.org/wiki/Seiri_Rhyddion

Brawdoliaeth a ddechreuwyd o bosib rhwng diwedd y 16eg ganrif a dechrau'r 17eg
ganrif yw'r Seiri Rhyddion (a elwir hefyd yn Fasoniaeth a'i aelodau yn
Ffedogwyr). Mae tarddiad y mudiad yn niwlog ond bellach ceir fersiynau gwahanol
o Fasoniaeth ledled y byd. Amcangyfrifir fod gan y mudiad tua chwe miliwn o
aelodau, gyda thua 150,000 ohonynt yn yr Alban ac Iwerddon, a thros chwarter
miliwn o dan reolaeth Cyfrinfa Unedig Lloegr ac ychydig o dan dau filiwn yn yr
Unol Daleithiau.

Rhennir gweinyddiaeth y frawdoliaeth yn Brif Gyfrinfeydd, gyda phob un ohonynt
yn gyfrifol am eu hardal eu hunain, sy'n cynnwys is-Gyfrinfeydd. Mae'r amryw
Prif Gyfrinfeydd yn cydnabod ei gilydd ai peidio yn seiliedig ar dirnodau (mae
Cyfrinfeydd Mawrion sy'n rhannu tirnodau cyffredin a'i gilydd yn ystyried ei
gilydd yn Gyfrinfeydd Mawrion Cyson, a'r rhai nad ydynt yn gyson yn "anghyson"
neu'n "ddirgel"). Mae canghennau hefyd yn bodoli sy'n rhan o brif ffrwd y Seiri
Rhyddion, ond maent yn annibynnol o ran llywodraethu.

Defnyddia ysgrifennwyr rhyddiaeth y trosiad o offer a theclynnau seiri maen,
gydag adeiladu Teml y Brenin Solomon yn gefnlen alegorïaidd iddo ers
blynyddoedd. Y bwriad yw i gyfleu'r hyn y mae Seiri Rhyddion a beirniaid o'r
system wedi disgrifio fel "system foesol dan orchudd alegori ac wedi'i darlunio
gan symbolau". Mae'r opera Die Zauberflöte (Y Ffliwt Hud) gan Mozart yn orlawn
o'r math yma o symbolau.

Mae'r Seiri Rhyddion yn gwneud gwaith elusennol yn eu cymunedau ac yn hybu
moesau a chyfeillgarwch gan aelodau'r frawdoliaeth. Mae natur gyfrinachol y
Seiri Rhyddion wedi ennyn cryn wrthwynebiad trwy gydol eu hanes, yn ogystal â
nifer o ddamcaniaethau cydgynllwyniol.

Ers 1738 mae'r Eglwys Gatholig yn gwahardd ei haelodau rhag ymaelodi â'r Seiri
Rhyddion. Cyhoeddwyd nifer o fylau pabyddol sy'n ailadrodd cred yr Eglwys fod
Masonieth yn groes i ddysgeidiaeth Gristnogol. Ni cheir Catholigion sy'n dod yn
Seiri Rhyddion dderbyn y cymun.

Ysgrifennodd William Morgan o Efrog Newydd (1774–1826?) lyfr yn erbyn y Seiri
Rhyddion, sef The Mysteries of Free Masonry. Diflannodd o wyneb y Ddaear a chred
rhai iddo gael ei herwgipio a'i ladd gan y frawdoliaeth.

Mae Mwslimiaid yn edrych ar Saer Rhydd fel cefnogwr i Israel. Dywed Erthygl 28 o
Gyfamodau Hamas fod athroniaeth y Seiri Rhyddion yn "gweithio dros Seioniaeth ac
oddi tanynt".

Oherwydd ymglymiad honedig y Seiri Rhyddion i Seioniaeth, danfonwyd llawer o
Seiri Rhyddion i wersylloedd crynhoi gan y Natsïaid, lle bu rhaid iddynt wisgo
bathodyn coch oedd yn dynodi eu statws fel "carcharorion gwleidyddol".



https://cy.wikipedia.org/wiki/Saunders_Lewis

Dramodydd, bardd, nofelydd, ysgolhaig, beirniad llenyddol a gwleidydd oedd John
Saunders Lewis (15 Hydref 1893 – 1 Medi 1985). Cafodd ei eni yn Wallasey, ger
Lerpwl, yn fab i weinidog Methodist Calfinaidd, y Parch Lodwig Lewis. Roedd y
tad yn hanu o Sir Gaerfyrddin. Ganwyd ei fam yn Llundain ond roedd y teulu'n
hanu o Sir Fôn. Roedd yn un o sylfaenwyr Plaid Cymru. Bu ei ddarlith radio enwog
Tynged yr Iaith, a draddodwyd yn 1962, yn sbardun i sefydlu Cymdeithas yr Iaith
Gymraeg, ond fel dramodydd y cydnabyddir ef fwyaf.

Yn fab i weinidog Methodistaidd, ymunodd â 'r Eglwys Babyddol yn 1932, yn bennaf
oherwydd dylanwad ei wraig Margaret. Mynychodd ysgol y bechgyn yn Liscard, sef
rhan o dref Wallasey ac yna Prifysgol Lerpwl ond ar dorriad y Rhyfel Byd Cyntaf
ymunodd â Chyffinwyr De Cymru. Yn 1936 llosgodd Saunders, ynghyd â D. J.
Williams a Lewis Valentine, adeiladau yr ysgol fomio ym Mhenyberth ac o
ganlyniad collodd ei swydd fel darlithydd yng Ngholeg Prifysgol Abertawe.

Cafodd ei benodi'n Uwch-ddarlithydd ym Mhrifysgol Caerdydd ac yn 1957 ymddeolodd
i'w gartref ym Mhenarth, ger Caerdydd ac ymroddodd i ysgrifennu ar gyflwr
gwleidyddol ac ieithyddol Cymru. Yn 1962 cyhoeddodd Tynged yr Iaith, sef darlith
Radio BBC Cymru; y canlyniad fu sefydlu Cymdeithas yr Iaith Gymraeg. Fe enwebwyd
Saunders Lewis am wobr lenyddol Nobel yn 1971.

Ei ddramau mwyaf yw Blodeuwedd a Siwan, sy'n ymwneud â'r gwrthdaro rhwng cariad
a chwant. Yn ei nofelau Monica a Merch Gwern Hywel, yn ogystal ag yn Siwan, mae
cytundeb priodasol yn holl bwysig ac yn hanfodol er lles cymdeithas. Roedd yn
gredwr cryf yn y traddodiad Ewropeaidd, a gwelodd fod dylanwad Lloegr yn rhwystr
i Gymru ddeall y traddodiad hwnnw. Dau ddylanwad mawr arno oedd Emrys ap Iwan a
W.B. Yeats.

Yn 2005 cafodd Saunders Lewis ei enwi fel y degfed Cymro pwysicaf erioed mewn
pôl piniwn a wnaed gan y BBC.

Casglwyd ei gerddi ynghyd yn y gyfrol Cerddi Saunders Lewis (gol. R. Geraint
Gruffydd).

Casglwyd ei holl ddramâu ynghyd yn y ddwy gyfrol, Dramâu Saunders Lewis, dan
olygyddiaeth Ioan Williams.

[2] Plac glas i gofio Saunders Lewis - cyfweliad gyda'r Athro Prys Morgan
(Golwg360)

[3] "Camgymeriad" cysylltu Saunders ag Abertawe am resymau negyddol - cyfweliad
gyda Robert Rhys (Golwg360)



https://cy.wikipedia.org/wiki/Rhyfel_Irac

Yn 2003, fe aeth llywodraethau Unol Daleithiau America a'r Deyrnas Unedig i
ryfel yn erbyn Irac a'i harlywydd Saddam Hussein, rhyfel a barodd hyd at 2011
pan adawodd yr UDA.

Cred llawer fod yr Americanwyr, o dan eu llywydd George W. Bush am ddial ar
Saddam Hussein ar ôl ymosodiadau terfysgol 11 Medi 2001, ond nid oes tystiolaeth
am unrhyw gysylltiad rhwng Irac a'r ymosodiadau.

Fe brotestiodd miliynau o bobl yn erbyn y rhyfel yn Llundain ac yn ninasoedd
eraill trwy'r wlad a thrwy'r byd ym mis Chwefror 2003, ond ni chafwyd effaith ar
arweinwyr y ddwy wlad. Er hyn, parhaodd protestiadau am fisoedd i ddod.

Yn dilyn Rhyfel y Gwlff yn 1991 gosodwyd sancsiynau ar gyfundrefn Saddam hyd nes
y cadarnhawyd fod unrhyw arfau dinistriol wedi eu dinistrio'n llwyr. Yn dilyn y
rhyfel hyd 1998 arolygwyd Irac gan UNSCOM, gan ddarganfod a dinistrio deunydd
cemegol a chyfarpar niwclear a deunydd arall a waharddwyd. Datblygodd gwrthdarro
rhwng Irac a'r Cenhedloedd Unedig yn 1998 ac awdurdodwyd gan gyfundrefn Clinton
ymgyrch fomio i rwystro Saddam rhag datblygu arfau dinistriol ac i ddileu ei
allu i fygwth ei gymdogion.

Mae'r rhesymau dros yr ymosodiad ar Irac yn 2003 fel ei rhoddir gan UDA yn
ddadleuol. Daeth y galwadau cyntaf am ryfel oddi wrth PNAC (Project for the New
America) a'r American Enterprise Institute gyda dadleuon wedi eu seilio yn
bennaf ar honiadau bod Saddam yn bygwth diddordebau America yn y rhanbarth. Nid
dyma'r rhesymau serch hynny a roddodd gweinyddiaeth Bush ac nid yw'r rhesymau
hyn erioed wedi cael eu cydnabod gan gyfundrefn America.

Mewn araith ar 12 Medi 2002 dechreuodd George W. Bush ymgyrch gyhoeddus i geisio
argyhoeddi'r byd bod Saddam Hussein yn torri cyfyngiadau ar arfau dinistriol,
hawliau dynol, carcharorion rhyfel Ciwait, terfysgaeth a gwrthod gadael i
arolygwyr y CU yn ôl i Irac. Er honodd awdurdoadau Irac taw llawn anwireddau
oedd yr araith, cytunodd nhw i adael yr arolygwyr i fewn ar 17 Medi 2002.

Ar 20 Mai, 2003, cyhoeddodd America cynllun i Gyngor Diogelwch y Cenhedloedd
Unedig ar gyfer ail-adeiladu Irac.. Sonir yn y cynllun am greu llywodraeth
newydd ac am osod y rhaglen ddadleuol "olew am fwyd" am gyfnod hirach na'r
disgwyl.

Wrth drafod dyfodol llywodraeth Irac yn ystod cyfarfod yng Nghastell
Hillsborough, Belffast, dywedodd yr Arlywydd Bush "Iraciaid o du mewn a thu
allan y wlad fydd yn ffurfio'r llywodraeth newydd yno". Ar ôl sefydlu'r
llywodraeth newydd, daeth galwadau o'r gwledydd sy'n ffinio ag Irac ar luoedd
America a Phrydain i adael y wlad,.

Un o frwydrau mwyaf y gwrthryfel oedd Brwydr Fallujah yn 2004 pan wnaeth lluoedd
America gyfres o gyrchoedd milwrol yn erbyn y ddinas honno am ei bod yn gadarnle
i wrthryfelwyr.

Roedd y gwrthryfelwyr yn cynnwys cyn-aelodau o'r Blaid Baath a chefnogwyr Saddam
Hussein, grwpiau Sunni, a grwpiau Shia fel Byddin y Mahdi dan arweinyddiaeth
Muqtada al-Sadr. Cymhlethwyd y sefyflla gan y ffaith fod y grwpiau hyn yn tueddu
i fod yn elyniaethus i'w gilydd, yn arbennig y Baathiaid a'r grwpiau Sunni ar y
naill law a'r grwpiau Shia ar y llaw arall. Credir yn ogystal fod nifer o
dramorwyr yn y wlad, rhai ohonyn nhw'n ymladd gyda'r grwpiau uchod ac eraill yn
perthyn i grwpiau terfysgol gan gynnwys Al Qaeda a grwpiau sy'n gweithredu yn
enw y mudiad terfysgol hwnnw.

Yn ystod y rhyfel, protestiodd miliynau o bobl yn erbyn y rhyfel yn Llundain a
thrwy'r byd gan ddod i'w hanterth yn Chwefror 2003; ond ni chafwyd effaith ar
arweinwyr yr UDA, Prydain na gwledydd eraill y Cynghreiriaid. Un o'r prif
resymau dros benderfyniad Tony Blair dros fynd i'r Rhyfel oedd ei honiad fod gan
Irac y gallu i ymosod gyda chemegau gwenwynig ar Brydain, gyda dim ond 45 munud
o rybydd.

Ar 15 Mehefin 2009 cyhoeddodd Prif Weinidog Prydain, Gordon Brown, ymchwiliad
i'r hyn a arweiniodd i'r Rhyfel gan gynnwys y 'rhesyma' a'r dystiolaeth a oedd
ar gael i wneud y penderfyniad o fynd i'r rhyfel, 'er mwyn dysgu gwersi ar gyfer
y dyfodol'. Gelwir yr ymchwiliad hwn yn Ymchwiliad Chilcot i Ryfel Irac a
chychwynwyd ar y gwaith ar 24 Tachwedd 2009.

Yn ystod Rhyfel Irac, a hyd at ddiwedd Mehefin 2005, bu farw 654,965 o bobl yn
ôl y Lancet



https://cy.wikipedia.org/wiki/Rheilffordd_Chicago,_Rock_Island_a_Pacific

Rheilffordd yn yr Unol Daleithiau oedd Rheilfordd Chicago, Rock Island a Pacific
adnabuwyd yn well fel y Lein Rock Island. Ar ei hanterth, aeth y rheilffordd ar
draws y canolbarth, yn cysylltu Chicago, Minneapolis, Omaha, St Louis, Memphis,
Denver, Dallas a Galveston. Defnyddir rhai o'i leiniau hyd at heddiw gan gwmnïau
eraill.

Dechreuwyd y rheilffordd yn y 1840au, fel [[Rheilffordd Rock Island a La Salle,
i gysylltu Rock Island efo Camlas Illinois a Michigan. Sylwedolyd y buasai'n
well cyrraedd Chicago'n uniongyrchol yn hytrach na's gamlas, a newidwyd enw'r
rheilffordd i Reilffordd Chicago a Rock Island. Daeth y rheilffordd ei henw
'Chicago, Rock Island s Pacific ym Mai 1866. Roedd ganddi'n rhwydwaith mawr ond
yn anffodus doedd ei leiniau ddim mor uniongyrchol â rheilffyrdd eraill. Roedd y
rheilffordd yn enwog am ei 'Rocedau', trenau wedi adeiladu gan Gwmni
Electromotif. Ond ar ôl yr Ail Ryfel Byd collwyd traffig i'r ffyrdd Interstate.
Caewyd y rheilffordd ym 1980, a gwerthwyd rhai o'i leiniau i gwmnïau eraill.



https://cy.wikipedia.org/wiki/Radio

Ffordd o anfon signalau heb fod trwy weiar, trwy modyliad tonnau electromagnetig
ar amleddau is nag amleddau golau yw radio. Gelwir y peiriant sydd yn derbyn y
signalau a'u troi yn sain, sef y derbynnydd radio, hefyd yn aml yn 'radio'.

Dechreuodd hanes y radio mewn nifer o lefydd. Dangosodd Nikola Tesla y radio
cyntaf i'r cyhoedd yn St. Louis, Missouri yn UDA ym 1893. Y flwyddyn wedyn, bu
Syr Oliver Lodge, ffisegydd o Brydain yn defnyddio peiriant o'r enw coherer i
gario signalau ar donnau radio. Bu Edouard Branly o Ffrainc ac Alexander Popov o
Rwsia yn diwygio'r peiriant hon.

Cofrestrodd Guglielmo Marconi breinlen cyntaf y byd ar gyfer radio ym 1896
(British Patent 12039) ac ym 1909 cafodd Marconi a Karl Ferdinand Braun Gwobr
Nobel Ffiseg am gyfrannu i ddatblygiad technoleg radio. Ym 1898, adeiladwyd y
ffatri radio cyntaf gan Marconi, hefyd. Safai'r ffatri yn Hall Street,
Chelmsford, Lloegr ac roedd tua 50 o bobl yn gweithio ynddi.

Trawsyrrwyd y rhaglen radio cyntaf ar Noswyl Nadolig 1906 o Brant Rock,
Massachusetts i longau ar y môr. Darlledwyd y rhaglen newyddion cyntaf ar 31
Awst, 1920 o Detroit, Michigan ac ym 1922 dechreuwyd darlledu rhagleni adloniant
yn rheolaidd am y tro cyntaf o'r Marconi Research Centre (Canolfan Ymchwil
Marconi) a oedd yn y ffatri radio yn Writtle ger Chelmsford.

Mae datblygiadau technolegol yr ugeinfed ganrif ym maes radio yn cynnwys
transistorau, lloerenni i drosglwyddo signalau a radio rhyngrwyd.



https://cy.wikipedia.org/wiki/Priodas_gyfunryw

Priodas rhwng dau berson o'r un rhyw a/neu hunaniaeth rhyw ydy priodas gyfunryw
(a elwir hefyd yn priodas un-rhyw a phriodas hoyw). Cyfeirir weithiau at
gydnabyddiaeth gyfreithiol o briodasau cyfunryw neu'r posibilrwydd o gynnal
priodas gyfunryw fel cydraddoldeb priodas neu briodas gyfartal, yn benodol gan
gefnogwyr.

Daeth y deddfau modern cyntaf am briodasau cyfunryw i rym yn ystod y degawd
cyntaf o'r 21ain ganrif. Ers mis Mai 2013, mae 18 o wledydd (Yr Ariannin, Gwlad
Belg, Brasil, Canada, Denmarc,[nb 1] Ffrainc, Gwlad yr Iâ, Yr Iseldiroedd,[nb
2], Lwcsembwrg, Norwy, Portiwgal, Sbaen, De Affrica, Sweden, Cymru a Lloegr,
Seland Newydd[nb 3] , Wrwgwái, Yr Alban a sawl awdurdodaeth is-genedlaethol
(rhannau o Fecsico a'r Unol Daleithiau), yn caniatáu cyplau cyfunryw i briodi.
Mae mesurau sy'n amlinellu cydnabyddiaeth gyfreithlon o briodasau cyfunryw wedi
cael eu cyflwyno, dan ystyriaeth, neu wedi eu llwyddo o leiaf un tŷ
deddfwriaethol yn Andorra, y Ffindir, Yr Almaen, Iwerddon, Nepal a Taiwan, yn
ogystal â rhannau o Awstralia, Mecsico, a'r Unol Daleithiau.

Mae'r cyflwyniad o ddeddfau priodasau cyfunryw yn amrywio rhwng awdurdodaethau,
yn cael eu cyflawni gan newid deddfwriaethol i gyfreithiau priodi, dyfarniad
llys sy'n seiliedig ar warantau cyfansoddiadol o gydraddoldeb, neu gan bleidlais
(drwy fenter bleidlais neu refferendwm). Mae cydnabod priodasau cyfunryw yn
fater gwleidyddol, cymdeithasol hawliau dynol a hawliau sifil, yn ogystal â bod
yn fater crefyddol mewn llawer o wledydd ar draws y byd, ac mae trafodaethau yn
parhau i godi ynghylch priodasau cyfunryw, yr angen i ddal statws gwahanol
(uniad sifil), neu gael gwrthod o gydnabyddiaeth hawliau o'r fath. Ystyrir y
gallu i ganiatáu i gyplau cyfunryw i briodi'n gyfreithlon yn un o'r hawliau LHDT
pwysicaf.

Gellir cynnal priodasau cyfunryw mewn seremoni sifil neu seciwlar neu mewn
sefyllfa grefyddol. Mae crefyddau amrywiol ar draws y byd yn cefnogi priodasau
cyfunryw; er enghraifft: Crynwyr, yr Eglwys Esgobaethol, yr Eglwys Gymunedol
Fetropolitan, Eglwys Unedig Crist, Eglwys Unedig Canada, Bwdhaeth yn Awstralia,
Iddewon Diwygiedig a Cheidwadol, Wiciaid a Phaganiaid, Derwyddon, Cyfanfydwyr
Undodaidd, a chrefyddau Americanwyr Brodorol sydd â thraddodiad dau-enaid, yn
ogystal â gwahanol grwpiau Cristnogol, Mwslimaidd, Hindŵ, a Bwdhaidd blaengar a
modern, a grwpiau Iddewig ac amryw fân grefyddau ac enwadau eraill.

Mae astudiaethau a gynhaliwyd mewn nifer o wledydd yn dangos bod cefnogaeth i
gydnabyddiaeth gyfreithiol ar gyfer priodasau cyfrunryw yn cynyddu gyda lefelau
uwch o addysg a bod y gefnogaeth yn gryfach ymhlith pobl iau. Yn ogystal, mae
polau piniwn mewn gwahanol wledydd yn dangos bod cefnogaeth gynyddol i
gydnabyddiaeth gyfreithiol am briodasau cyfunryw ar draws bob hil, ethnigrwydd,
oed, crefydd, cysylltiadau gwleidyddol, statws economaidd-gymdeithasol, ac ati.

Mae cyflwyno priodas un rhyw wedi amrywio yn ôl awdurdodaeth, yn deillio o
newidiadau deddfwriaethol i ddeddfau priodas, heriau llys sy'n seiliedig ar
warantau cyfansoddiadol o gydraddoldeb, neu gyfreithloni gan bleidleiswyr drwy
refferenda a mentrau pleidleisio. Mae cydnabyddiaeth o briodasau cyfunryw yn
fater hawliau sifil, cydraddoldeb, hawliau dynol, gwleidyddol, cymdeithasol,
moesol, a chrefyddol mewn llawer o wledydd. Mae dadleuon wedi bod yn codi
ynghylch y cwestiwn a ddylai cyplau o'r un rhyw gael eu caniatáu i briodi, angen
defnyddio statws gwahanol (fel undeb sifil, sydd naill ai'n rhoi'r un hawliau
cyfartal â phriodas neu hawliau cyfyngedig o gymharu â phriodas), neu ddim yn
cael unrhyw hawliau o'r fath. Gall priodas cyfunryw ddarparu trethdalwyr LHDT
gyda gwasanaethau'r llywodraeth a gwneud gofynion ariannol arnynt sy'n debyg i'r
rhai a roddir i ac sy'n ofynnol o gyplau priod gwryw-benyw. Mae priodas cyfunryw
hefyd yn rhoi amddiffyniadau cyfreithiol fel hawliau etifeddiaeth ac ymweliadau
ysbyty.

Mae tair gwlad ar ddeg (yr Ariannin, Gwlad Belg, Brasil, Canada, Denmarc,[nb 1]
Ffrainc, Gwlad yr Iâ, yr Iseldiroedd,[nb 2] Norwy, Portiwgal, Sbaen, De Affrica,
Sweden) yn caniatáu i gyplau o'r un rhyw i briodi ledled y wlad, a bydd Uruguay
a Seland Newydd[nb 3] wedi deddfu deddfau i gyfreithloni priodasau cyfunryw a
fydd yn dod i rym ym mis Awst 2013. Cynhelir priodasau cyfunryw hefyd mewn
rhannau o'r Unol Daleithiau a Mecsico. Mae awdurdodaethau sydd yn cydnabod
priodasau cyfunryw pan iddynt gael eu perfformio'n gyfreithlon mewn rhywle arall
ond sy ddim yn eu perfformio nhw eu hunain yn cynnwys Israel, Aruba, Curaçao a
Sint Maarten, a Mecsico. Mae Awstralia yn cydnabod priodasau cyfunryw dim ond os
yw un o'r partneriaid wedi cael therapi ailbennu rhyw.

Mae rhai o dadansoddwyr yn datgan bod lles ariannol, seicolegol a chorfforol yn
gwella trwy briodas, a bod plant o gyplau cyfunryw yn elwa o gael eu codi gan
ddau riant mewn undeb a gydnabyddir yn gyfreithiol a gefnogir gan sefydliadau'r
gymdeithas.



https://cy.wikipedia.org/wiki/Prag

Prifddinas a dinas fwyaf y Weriniaeth Tsiec yw Prag (Tsieceg:  Praha , Almaeneg:
Prag). Mae hi'n ddinas o tua 1.2 miliwn o drigolion ar lân Afon Vltava. Mae
canolfan hanesyddol y ddinas ar restr Safleoedd Treftadaeth y Byd UNESCO.

Sefydlwyd y dref yn y nawfed ganrif ac mewn ychydig roedd llys brenhinol Bohemia
yno. Roedd rhai o frenhinoedd Bohemia yn ymerodwyr yr Ymerodraeth Rufeinig
Sanctaidd. Roedd y dref yn blodeuo yn ystod y bedwaredd ganrif ar ddeg o dan
reolaeth Siarl IV, a adeiladodd ran newydd y dref, Pont Siarl, Eglwys Gadeiriol
San Vitus (eglwys gadeiriol Gothig hynaf yng Nghanolbarth Ewrop) a'r brifysgol,
yr un hynaf yng Nghanolbarth Ewrop i'r gogledd o'r Alpau.

Cyn 1784 roedd yna bedair ardal annibynnol: Hradčany (Ardal y Castell i'r
gogledd o'r castell), Malá Strana (Ardal y Dref Lai i'r de o'r castell), Staré
Město (Ardal yr Hen Dref ar lân ddwyreiniol yr afon gyferbyn â'r castell) a Nové
Město (Ardal y Dref Newydd i'r de-ddwyrain o'r castell). Mae'r ddinas yn cynnwys
nifer o drefi eraill heddiw, e.e. Josefov, Žižkov, Barrandov, Holesovice a
Vyšehrad.

Lladdwyd hyd at 50,000 o Iddewon yn ystod hil-laddiad y Natsïaid yn y ddinas yn
ystod yr Ail Ryfel Byd.



https://cy.wikipedia.org/wiki/Plentyn

Yn fiolegol, mae'r cyfnod o fod yn blentyn yn para rhwng yr enedigaeth a
glasoed; lluosog plentyn ydyw "plant". Mae'r gair, hefyd, yn cael ei ddefnyddio
i ddisgrifio'r berthynas rhwng mam a'i phlentyn (neu tad a'i blentyn). Caiff
hefyd ei ddefnyddio i gynrychioli yr enw torfol "plant" e.e. "plentyn y
Chwedegau" neu "blentyn siawns".

Yn gyffredinol, mae'r Cenhedloedd Unedig yn diffinio'r gair "plentyn" fel unrhyw
berson sydd o dan 18 oed. Mae ganddynt lai o hawliau na'r oedolyn ac yn
gyfreithiol rhaid iddynt fod yng ngofal oedolyn cyfrifol drwy'r amser. Gall y
plentyn fod yn ferch neu'n fachgen.

Datblygodd y syniad nad oedolyn bychan yw plentyn tua'r 16eg ganrif. Gellir
gweld hyn mewn lluniau. Yn yr Oesoedd Canol, gwisgid y plentyn mewn dillad
oedolyn, maint llai, heb unrhyw nodweddion plentynaidd. Erbyn yr 16eg ganrif
gwelir teganau ganddo, a dillad ychydig yn wahanol am y plentyn.

Mewn cywydd coffa i'w fab, fodd bynnag, canodd y bardd Lewis Glyn Cothi yn y
15fed ganrif gerdd hyfryd iawn sy'n disgrifio rhai o deganau a gemau ei blentyn
bach:



https://cy.wikipedia.org/wiki/Pixar

Mae Pixar Animation Studios yn gwmni cynhyrchu ffilmiau wedi'u hanimeiddio ar
gyfrifiadur sydd wedi ei leoli yn Emeryville, Califfornia, yn yr Unol
Daleithiau. Erbyn heddiw, mae'r stiwdio wedi ennill pedair ar hugain o Wobrau'r
Academi, chwe Golden Globe, a thair Grammy, ynghyd a nifer o wobrau a
llwyddiannau eraill. Mae'r stiwdio'n fwyaf adnabyddus am ffilmiau wedi'u
hanimeiddio ar gyfrifiadur sy'n cael eu creu gan ddefnyddio PhotoRealistic
RenderMan.

Dechreuodd Pixar ym 1979 o dan yr enw Graphics Group, a oedd yn rhan o Adran
Gyfrifiadurol Lucasfilm cyn cafodd ei brynu gan gyd-sefydlwr Apple Steve Jobs ym
1986. Prynodd Cwmni Walt Disney Pixar yn 2006.

Mae Pixar wedi cynhyrchu 11 ffilm, gan ddechrau gyda Toy Story ym 1995, ac mae
pob un o'r ffilmiau wedi derbyn beirniadaethau canmoladwy ac wedi bod yn
llwyddiannus o safbwynt masnachol. Yn sgîl llwyddiant "Toy Story" ym 1995, aeth
Pixar ymlaen i ryddhau A Bug's Life ym 1998, Toy Story 2 ym 1999, Monsters, Inc.
yn 2001, Finding Nemo yn 2003, The Incredibles yn 2004, Cars yn 2006,
Ratatouille yn 2007, WALL-E yn 2008, Up yn 2009 (sef ffilm gyntaf Pixar i gael
ei chyflwyno ar fformat Digidol 3-D Disney) a Toy Story 3 yn 2010 (sef ffilm
mwyaf llwyddiannus Pixar o safbwynt masnachol erbyn heddiw, gan wneud dros $1.06
biliwn yn fyd-eang).



https://cy.wikipedia.org/wiki/Pererindod

Mae pererindod, sef taith i le sanctaidd, yn elfen bwysig mewn nifer o
grefyddau, yn cynnwys Cristionogaeth, Islam, Iddewiaeth, Hindwaeth a Bwdiaeth.

Roedd pererindod yn bwysig iawn yn y Canol Oesoedd, ac mae'n parhau ar raddfa
lai. Y gyrchfan fwyaf poblogaidd yw Israel, i ymweld a nifer o safleoedd
cysylltiedig a gyrfa Iesu Grist. Yn y Canol Oesoedd yn arbennig, roedd
pererindod i Rufain yn boblogaidd iawn, a hefyd i Santiago de Compostela yn
Sbaen ar hyd y Camino de Santiago, cyrchfannau sy'n parhau'n boblogaidd. Yng
Nghymru roedd tair pererindod i Ynys Enlli yn cael ei hystyried yn gyfwerth a
phererindod i Rufain.

Ystyrir y bererindod ('Hajj') i Mecca yn rhan bwysig o grefydd Islam. Mae'r sawl
sydd wedi bod ar y bererindod yn cael defnyddio'r teitl Haji.

Y brif gyrchfan yw gweddillion safle'r deml yn Jeriwsalem, lle mae Mur yr
Wylofain.

Mae pedair prif gyrchfan i Fwdhyddion: Kapilavastu lle ganed y Bwda, Bodh Gaya
lle cafodd ei oleuo, Sarnath ger Varanasi lle traddododd ei bregeth gyntaf a
Kusinagara lle cyrhaeddodd Paranirvana. Maent i gyd yng ngogledd India.

Er nad yw'n ofynnol i Hindŵ fynd ar bererindod mae'n rhan bwysig o'r grefydd. Y
pedair prif gyrchfan yw Kedarnath, Gangotri, Yamunotri a Rishikesh, i gyd yn yr
Himalaya ger tarddle Afon Ganges. Dyma'r Chardham. Mae Haridwar (neu 'Hardwar'),
ger Rishikesh, yn bwysig hefyd. Benares (Varanasi), ger aber afonydd Ganges a
Yamuna, yw'r enwocaf fel safle pererindod flynyddol (mela) sy'n cyrraedd ei
huchafbwynt yn y Kumbh Mela sy'n denu rhai miliynau o bobl.



https://cy.wikipedia.org/wiki/Osaka

Mae Osaka yn ddinas fawr yng Ngorllewin Japan (poblogaeth tua 2.6 miliwn),
prifddinas talaith Osaka. Mae Osaka'n ail i Tokyo yn unig o ran ei phwysigrwydd
economaidd ac yn drydedd yn y wlad ar ôl y brifddinas a Yokohama yn nhermau ei
phoblogaeth. Mae'n ddinas fodern iawn, brysur a gweithgar, heb atyniadau
hanesyddol arbennig.

Roedd Osaka yn borthladd fasnachol bwysig mor belled yn ôl â'r 7g, ond ni
ddatblygodd lawer tan y 16g. Dyna bryd dewisodd Toyotomi Hideyoshi, oedd newydd
uno'r wlad, Osaka fel safle i gastell strategaidd. Ymsefydlodd marsiandïwyr o
gwmpas y castell newydd a thyfodd y ddinas yn gyflym i ddod yn ganolfan fasnach
bwysig.

Er i glan y Toyotomi gael eu gorchfygu gan glan y Tokugawa yn gynnar yn y 17g,
mewn ymryson a welodd gastell Osaka yn cael eu llosgi'n ulw, ailadeiladwyd y
castell gan y Tokugawa a pharhaodd y ddinas i ffynnu.

Erbyn heddiw mae economi Osaka a'i rhanbarth yn fwy nag economi Awstralia ac mae
rhai economegwyr wedi darogan y bydd Osaka ryw ddydd yn goddiweddu Tokyo fel
deinamo economaidd y genedl.



https://cy.wikipedia.org/wiki/Newyddiaduraeth

Y ddisgyblaeth o gasglu, dadansoddi, gwireddu, a chyflwyno newyddion ynglŷn â
materion cyfoes, gogwydd ffasiwn, a phobl yw newyddiaduraeth. Gelwir un sydd yn
gweithio yn newyddiaduraeth yn newyddiadurwr, boed broffesiynol neu amatur.

Gall y cyfrwng fod yn un o nifer: papurau newydd a cylchgronau, radio a theledu
oedd y fformat draddodiadol tan yr 21ain ganrif pan ddaeth llwyfanau digidol fel
gwefanau cyfrifiadaurol ac apiau ar gyfer ffonau a thabledi.

Yn y gymdeithas sydd ohoni, ystyrir y 'newyddion' yn brif gyfrwng neu hyrwyddwr
gwybodaeth gyfoes, newydd ac am y newidiadau mewn materion cyhoeddus o dydd i
ddydd. Ond nid dyma yw hyd a lled newyddiaduraerth, a gall anturio i faesydd fel
ymchwil i fywydau pobl, neu gamweinyddu, llenyddiaeth, ffilmiau a sinema. Mewn
sawl gwlad caiff ei reoli i wahanol raddau gan Lywodraeth y wlad, fel erfyn
gwleidyddol.

Ymhlith newyddiadurwyr cynharaf yr Unol Daleithiau roedd: Horace Greeley
(1811–1872) – sefydlydd y New York Tribune, Thomas Nast (1840–1902) – tad
cartwnau dychanol ac Anne Newport Royall (1769–1854) y ferch gyntaf i holi
Arlywydd yr UDA a Golygydd Paul Pry (1831–36) a The Huntress (1836–54) yn
Washington, D.C. Yn Hong Cong bu Jimmy Lai yn Golygu'r Apple Daily a charcharwyd
Ching Cheong, golygydd The Straits Times gan Weriniaeth Tsieina.



https://cy.wikipedia.org/wiki/Nats%C3%AFaeth

Y wedd fwyaf eithafol ar Ffasgaeth, "Sosialaeth Genedlaethol" oedd yr enw
swyddogol ar Natsïaeth, oedd wedi'i seilio ar oruchafiaeth honedig yr hil
Ariaidd, ac yn benodol y pobloedd Almaenig, dros bob hil arall, yn enwedig
Slafiaid ac Iddewon. Ystyrid yr Almaenwyr yn Herrenvolk: "meistr-hil".

O fod yn griw bach di-nod, fe dyfodd y Blaid Natsïaidd yn y blynyddoedd anodd
wedi'r Rhyfel Byd Cyntaf i fod yn brif blaid yr Almaen. Manteisiodd y blaid ar
drybini economaidd y wlad, gan wneud bwch dihangol o'r Iddewon.

Yn 1920 fe gyhoeddodd y Blaid Natsïaidd rhaglen 25-Pwynt (Rhaglen Sosialaeth
Cenedlaethol) a oedd yn cynnwys syniadau: gwrth-lywodraeth, syniadau Almaen
gyfan, hiliaeth, gwrth-semitiaeth, Darwiniaeth Cymdeithasol, eugenics,
gwrth-gomiwnyddiaeth, totalitariaeth a'u gwrthwynebiad i economeg a
rhyddfrydiaeth gwleidyddol.

Roedd militariaeth hefyd yn elfen gref mewn Natsïaeth, ac roedd pwyslais mawr ar
ehangu'r diriogaeth Almaenig trwy rym arfog er mwyn creu Lebensraum: "lle i fyw"
i Almaenwyr. Dadleuodd Hitler os nad oedd pobl yn medru amddiffyn ffiniau eu
gwlad, nad oeddynt felly'n haeddu eu gwlad. Yn ei farn o roedd rhai gwledydd
Slafaidd yn "gaethweision-hil" (slave-races) a fod gan yr Herrenvolk, felly, yr
hawl i'w tiroedd.

Pen draw Natsïaeth oedd Die Endlösung, neu'r Ateb Terfynnol, sef ymgais i
ddileu'r Iddewon ac eraill oddi ar gyfandir Ewrop. Dadleuodd Hitler nad oedd gan
bobl di-wlad yr hawl i fyw ac y gall y meistr-hil gryfhau ei gilydd drwy ddifa'r
'paraseits' hyn, pobl megis: y Romani (neu Sipsiwn), Tsieciaid, Pwyliaid, pobl
gydag afiechyd meddwl, yr anabl, hoywon ac eraill.



https://cy.wikipedia.org/wiki/Michael_Jackson

Canwr pop, diddanwr a dyn busnes oedd Michael Joseph Jackson (29 Awst 1958 – 25
Mehefin 2009). Ganwyd yn Gary, Indiana, ac roedd Michael Jackson y seithfed mab
yn nheulu'r Jacksons. Dechreuodd ganu'n broffesiynol pan oedd yn 11 oed trwy
ganu gyda'r grŵp Jackson 5, ar gyfer cwmni recordiau Motown yn ystod y
chwedegau. Dechreuodd recordio ar ei ben ei hun yn 1971 er ei fod yn dal yn
aelod o'r grŵp.

Caiff ei alw'n 'Frenin Pop'. Daeth pump o'i albymau stiwdio unawdol yn rhai o'r
albymau mwyaf llwyddiannus y byd pop; Off the Wall (1979), Thriller (1982), Bad
(1987), Dangerous (1991) a HIStory (1995).

Ar ddechrau'r 1980au daeth Jackson yn gymeriad amlwg ym myd cerddoriaeth
boblogaidd, trwy fod yn un o'r diddanwyr African-Americanaidd cyntaf i lwyddo yn
y brif ffrwd gerddorol. Gweddnewidiodd y fideo cerddorol i mewn i ryw fath o
gelfyddyd, gyda fideos megis "Beat It", "Billie Jean" a "Thriller" yn hynod
boblogaidd ar y sianel MTV. Sicrhaodd fideos Jackson, megis "Black or White" a
"Scream" ei fod yn parhau i gael ei weld yn rheolaidd ar MTV yn ystod y '90au.
Gyda'i berfformiadau byw a'i gynyrchiadau fideo, daeth technegau dawnsio Jackson
a phoblogrwydd iddo, wrth iddo boblogeiddio symudiadau fel y "robot" a'r
"moonwalk". Dylanwadodd ei gerddoriaeth a'i lais unigryw ar nifer o artistiaid
hip hop, pop ac R&B cyfoes.

Mae Jackson wedi cyfrannu a helpu i godi miliynau o ddoleri at achosion da trwy
ei sefydliad, senglau elusennol a'i gefnogaeth o 30 elusen. Fodd bynnag, mae
elfennau eraill o'i fywyd personol, gan gynnwys y newid i'w bryd a'i wedd a'i
ymddygiad afreolus, wedi niweidio ei ddelwedd gyhoeddus. Er iddo gael ei gyhuddo
o gam-drin plant yn rhywiol ym 1993, caewyd yr achos troseddol yn sgil diffyg
tystiolaeth ac ni chafwyd achos yn ei erbyn. Ar ôl hynny, priododd ddwywaith gan
ddod yn dad i dri o blant. Mae'r canwr wedi dioddef problemau iechyd ers
dechrau'r 1990au a cheir adroddiadau amrywiol am ei gyflwr ariannol ers diwedd y
1990au. Yn 2005, daethpwyd ag achos arall o gam-drin plant yn rhywiol yn ei
erbyn, ynghyd â throseddau eraill ond cafodd ei ffeindio'n ddieuog.

Fel un o'r ychydig artistiaid sydd wedi ei gynnwys yn y Rock and Roll Hall of
Fame ddwywaith, mae ei lwyddiannau eraill yn cynnwys nifer o Recordiau Guiness y
Byd - gan gynnwys "Y Diddanwr Mwyaf Llwyddiannus Erioed", 13 Gwobr Grammy, 13
sengl yn cyrraedd Rhif 1 yn ei yrfa solo a gwerthiant o dros 750 miliwn o unedau
yn fyd-eang. Mae bywyd personol Jackson, ynghyd â'i yrfa lwyddiannus wedi ei
wneud yn rhan o ddiwylliant poblogaidd am bron i bedwar degawd. Caiff ei
ystyried fel un o ddynion enwocaf y byd.

Ganwyd Michael Joseph Jackson yn Gary, Indiana (un o faestrefi diwydiannol
Chicago, Illinois) i deulu dosbarth gweithiol ar y 29ain o Awst, 1958. Joseph
Walter "Joe" Jackson oedd ei dad, Katherine Esther (Scruse gynt) oedd ei fam.
Roedd Jackson yn seithfed o naw o blant, gan gynnwys Rebbie, Jackie, Tito,
Jermaine, La Toya, Marlon, Randy a Janet. Gweithiwr mewn melin ddur oedd Joseph
Jackson ac arferai berfformio mewn band R&B o'r enw The Falcons gyda'i frawd
Luther. Magwyd Jackson fel Tystion Jehovah gan ei fam.

Ers yr oedd yn blentyn ifanc, cafodd Jackson ei gam-drin yn gorfforol ac yn
feddyliol gan ei dad, a oedd yn ei orfodi i ymarfer yn ddi-baid, yn ei chwipio
ac yn galw enwau arno. Cafodd y cyfnod hwn o gam-drin effaith ar Jackson trwy
gydol ei fywyd fel oedolyn. Mewn un achos, dywedodd Marlon Jackson fod Joseph
wedi dal Jackson wyneb i waered gan ei "pummelled him over and over again with
his hand, hitting him on his back and buttocks". Byddai Joseph yn baglu'n aml,
neu'n gwthio'r plant gwrywaidd i mewn i waliau. Un noson pan oedd Jackson yn
cysgu, dringodd Joseph i mewn trwy ffenestr agored yr ystafell wely. Dringodd
Joseph i mewn i'r ystafell gyda mwgwd amdano gan sgrechian a gweiddi. Dywedodd
Joseph ei fod eisiau dysgu gwers i'w blant i beidio â gadael y ffenestr yn
agored pan fyddent yn cysgu. Am flynyddoedd wedi'r digwyddiad, dioddefodd
Jackson hunllefau am gael ei herwgipio o'i ystafell wely.

Mewn cyfweliad gyda Oprah Winfrey ym 1993, trafododd Jackson ei blentyndod yn
agored. Dywedodd yr arferai grio o unigrwydd yn ystod ei blentyndod ac weithiau
byddai'n chwydu pan welai ef ei dad. Mewn cyfweliad arall, Living with Michael
Jackson (2003), cuddiodd y canwr ei wyneb tu ôl ei ddwylo a dechreuodd grio wrth
drafod y cam-drin yn ei blentyndod. Meddai Jackson yr arferai Joseph eistedd ar
gadair gyda gwregys yn ei ddwylo wrth i Jackson a'i frodyr ymarfer a dywedodd
"if you didn't do it the right way, he would tear you up, really get you."

Arddangosodd Jackson ddawn gerddorol yn gynnar iawn yn ei fywyd, gan berfformio
gerbron cyfeillion ysgol ac eraill mewn cyngerdd Nadolig pan oedd yn bum mlwydd
oed. Ym 1964, ymunodd Jackson a Marlon â'r Jackson Brothers - band a ffurfiwyd
gan y brodyr Jackie, Tito a Jermaine — fel cerddorion cefnogol yn chwarae'r
congâu a'r tambwrin. Pan oedd yn wyth mlwydd oed, dechreuodd Jackson a Jermaine
gymryd yr awenau fel y prif leiswyr, a newidiwyd enw'r grŵp i The Jackson 5.
Teithiodd y band o amgylch Canolbarth yr Unol Daleithiau yn helaeth rhwng 1966 a
1968. Arferai'r band berfformio'n rheolaidd mewn clybiau a lleoliadau ar gyfer
pobl dduon. Ym 1966, enillodd y band sioe dalentau lleol gyda'i fersiynau hwy o
ganeuon Motown a chân James Brown, "I Got You (I Feel Good)", gyda Michael fel
prif lais.

Recordiodd The Jackson 5 nifer o ganeuon, gan gynnwys "Big Boy", ar gyfer label
recordiau lleol o'r enw Steeltown ym 1967. Ym 1968 arwyddodd y grŵp gytundeb
gyda Motown Records. Yn ddiweddarach, disgrifiodd y cylchgrawn Rolling Stone y
Michael ifanc fel "a prodigy" a bod ganddo "overwhelming musical gifts".
Dywedodd y cylchgrawn fod Michael yn "quickly emerged as the main draw and lead
singer" ar ôl iddo ddechrau dawnsio a chanu gyda'i frodyr. Er i Michael ganu
gyda "child's piping voice, he danced like a grown-up hoofer and sang with the
R&B/gospel inflections of Sam Cooke, James Brown, Ray Charles and Stevie
Wonder". Torrodd y grŵp record yn y siart pan aeth eu pedwar sengl gyntaf ("I
Want You Back", "ABC", "The Love You Save" a "I'll Be There") i rif un y
Billboard Hot 100.

Gan ddechrau ym 1972, rhyddhaodd Michael gyfanswm o bedwar albwm stiwdio solo
gyda chwmni Motown Records. Cafodd y rhain eu rhyddhau fel rhan o ryddfraint y
Jackson 5, a chynhyrchwyd senglau llwyddiannus fel "Got to Be There", "Ben" a
fersiwn newydd o gân Bobby Day "Rockin' Robin". Dechreuodd werthiant y band
leihau ym 1973, a dechreuodd aelodau'r band deimlo ychydig o ddrwgdeimlad am y
ffaith fod Motown yn gwrthod rhoi rheolaeth neu fewnbwn creadigol iddynt.
Gadawodd y Jackson 5 label Motown Records ym 1975.

Arwyddodd y Jackson 5 gytundeb newydd gyda CBS Records ym mis Mehefin 1975. O
ganlyniad i gamau cyfreithiol, newidiwyd enw'r grŵp i The Jackson. Parhaodd y
band i deithio'n rhyngwladol, gan ryddhau chwe albwm newydd rhwng 1976 a 1984. O
1976 tan 1984, Michael Jackson oedd prif gyfansoddwr y grŵp, gan ysgrifennu
caneuon llwyddiannus fel "Shake Your Body (Down to the Ground)", "This Place
Hotel" a "Can You Feel It".

Ym 1978, serennodd Jackson fel y Bwgan Brain yn y ffilm sioe gerdd, The Wiz.
Trefnwyd y sgôrau cerddorol gan Quincy Jones, a greodd bartneriaeth gyda Jackson
wrth gynhyrchu'r ffilm, a chytunodd i gynhyrchu albwm solo'r canwr, Off the
Wall. Ym 1979, torrodd Jackson ei drwyn wrth wneud symudiad dawns cymhleth. Nid
oedd y rhinoplasti a ddilynodd yn llwyddiant, a chwynai Jackson am anawsterau
anadlu a fyddai'n effeithio'i yrfa. Cafodd ei gyfeirio at Dr. Steven Hoefflin, a
gyflawnodd ail rhinoplasti ar Jackson ynghyd a llawdriniaethau eraill yn y
dyfodol.

Cyd-gynhyrchodd Jones a Jackson Off the Wall. Roedd cyfansoddwyr y caneuon yn
cynnwys Jackson, Rod Temperton o Heatwave, Stevie Wonder a Paul McCartney.
Rhyddhawyd yr albwm ym 1979 a dyma oedd yr albwm cyntaf i gael pedair cân o'r
albwm i gyrraedd Deg Uchaf yr Unol Daleithiau, gan gynnwys "Don't Stop 'Til You
Get Enough" a "Rock with You". Er gwaethaf llwyddiant masnachol yr albwm,
teimlai y dylai Off The Wall fod wedi cael mwy o ddylanwad ac roedd yn
benderfynol y byddai ei albwm nesaf yn llwyddo i wneud hynny.

Ym 1982, cyfrannodd Jackson y gân "Someone In the Dark" ar gyfer llyfr stori'r
ffilm E.T. the Extra-Terrestrial; enillodd y record Grammy am yr Albwm Gorau ar
gyfer Plant. Yn yr un flwyddyn, rhyddhaodd Jackson ei ail albwm gyda chwmni Epic
sef Thriller. Arhosodd yr albwm yn neg uchaf y siart Billboard 200 am 80 wythnos
yn olynol, gan aros ar frig y siart am 37 wythnos. Dyma oedd yr albwm gyntaf i
gynnwys saith sengl a aeth i ddeg uchaf y Billboard Hot 100, gan gynnwys "Billie
Jean", "Beat It" a "Wanna Be Startin' Somethin'". Dywedodd yr RIAA i "Thriller"
werthu dros 28 miliwn o unedau, gan roi statws Diemwnt Dwbl i'r albwm yn yr Unol
Daleithiau. Yn aml, cyfeirir at yr albwm fel yr albwm a werthodd fwyaf o gopïau
erioed, gyda gwerthiant o rhwng 47 miliwn a 109 miliwn o gopïau.

Nododd cyfreithiwr Jackson mai gan Jackson oedd y gyfran uchaf o freindaliadau
yn y diwydiant cerddorol bryd hynny; tua $2 am bob albwm a werthwyd. Roedd hefyd
yn gwneud elwa aruthrol o gryno ddisgiau neu drwy werthiant The Making of
Michael Jackson's Thriller; rhaglen ddogfen a gynhyrchwyd gan Jackson a John
Landis. Wedi'i hariannu gan MTV, gwerthodd y rhaglen ddogfen dros 350,000 o
gopïau mewn ychydig fisoedd yn unig. Yn ystod y cyfnod hwn hefyd, dechreuwyd
gwerthu nwyddau newydd-deb fel y ddol Michael Jackson, a gafodd ei gwerthu ym
mis Mai 1984 am bris o $12. Erys Thriller yn rhan o ddiwylliant Americanaidd;
dywed bywgraffydd Jackson, J. Randy Taraborrelli, "At some point, Thriller
stopped selling like a leisure item—like a magazine, a toy, tickets to a hit
movie—and started selling like a household staple."

Dywedodd Gil Friesen, Llywydd A&M Records, "the whole industry has a stake in
this success". Cynyddodd Thriller bwysigrwydd albymau, ond roedd cael nifer o
ganeuon llwyddiannus wedi newid y meddylfryd ynglŷn â'r nifer o senglau a ddylai
gael eu rhyddhau. Esboniodd cylchgrawn Time fod "the fallout from Thriller has
given the [music] business its best years since the heady days of 1978, when it
had an estimated total domestic revenue of $4.1 billion". Crynhodd Time
ddylanwad Thriller gan ddweud ei fod yn "restoration of confidence" i ddiwydiant
a oedd yn ymylu ar "the ruins of punk and the chic regions of synthesizer pop".
Disgrifiodd y cylchgrawn ddylanwad Jackson bryd hynny fel "Star of records,
radio, rock video. A one-man rescue team for the music business. A songwriter
who sets the beat for a decade. A dancer with the fanciest feet on the street. A
singer who cuts across all boundaries of taste and style and color too".[
Galwodd The New York Times ef fel "musical phenomenon", gan ddatgan "in the
world of pop music, there is Michael Jackson and there is everybody else". Yn ôl
The Washington Post, paratodd yr albwm Thriller y tir ar gyfer artistiaid eraill
fel Prince.

Ar y 25ain o Fawrth, 1983, perfformiodd Jackson ar y Motown 25. Yno gwnaeth ei
ddawns enwog, y "moonwalk" - perfformiad a wyliwyd gan 47 miliwn o wylwyr yn
ystod y darllediad cyntaf. Dywedodd The New York Times, "The moonwalk that he
made famous is an apt metaphor for his dance style. How does he do it? As a
technician, he is a great illusionist, a genuine mime. His ability to keep one
leg straight as he glides while the other bends and seems to walk requires
perfect timing".

Wrth ffilmio hysbyseb ar gyfer Pepsi Cola ar y 27ain o Chwefror, 1984 yn yr
Awditoriwm Shrine yn Los Angeles, cafodd Jackson ddamwain a dioddefodd losgiadau
o'r drydedd radd i'w ben wedi i beiriant tân gynnau ei wallt yn ddamweiniol. Am
fod hyn wedi digwydd gerbron lluoedd a'i gefnogwyr a oedd yno er mwyn rhoi'r
argraff eu bod mewn cyngerdd, adroddwyd yr hanes yn helaeth gan y wasg a chafodd
Jackson cryn dipyn o gefnogaeth a chydymdeimlad wrth y cyhoedd. Derbyniodd
Jackson $1.5 miliwn wrth PepsiCo a defnyddiodd ef i agor y "Michael Jackson Burn
Center" a oedd yn cynorthwyo pobl gyda llosgiadau difrifol. Yn fuan ar ôl y
ddamwain hon, cafodd Jackson ei drydedd rhinoplasti a daeth yn llawer mwy
ymwybodol ynglyn â'i bryd a'i wedd.

Ar y 14eg o Fai, 1984 gwahoddwyd Jackson i'r Tŷ Gwyn er mwyn derbyn gwobr wrth
yr Arlywydd Americanaidd Ronald Reagan. Rhoddwyd y wobr iddo am gefnogi
elusennau a oedd yn helpu pobl i ddelio gyda chaethiwed i alcohol neu gyffuriau.
Enillodd Jackson wyth wobr Grammy ym 1984. Yn wahanol i'r albymau a ddilynodd,
nid oedd gan Thriller daith swyddogol i gyd-fynd â'r albwm, ond roedd y Daith
Victory ym 1984 yn fodd o ddangos ei ddeunydd newydd i dros ddwy filiwn o
Americanwyr. Rhoddodd Jackson ei gyfran o $5 miliwn am ei ran yn y Daith Victory
i achosion da.

Cyd-ysgrifennodd Jackson a Lionel Richie y sengl elusennol "We Are the World", a
chafodd ei rhyddhau i godi arian i dlodion Affrica a'r UDA. Roedd ef yn un o'r
39 o gantorion a berfformiodd y gân. Daeth y gân yn un o'r senglau a werthodd
orau erioed, gan werthu bron 20 miliwn o gopïau a chan wneud miliynau o ddoleri
i bobl a oedd yn newynu. Dyma oedd y tro cyntaf y gwelwyd Jackson fel dyngarwr.

Tra'n gweithio gyda Paul McCartney ar ddwy sengl arall "The Girl Is Mine" a "Say
Say Say", daeth y ddau ohonynt yn ffrindiau, gan ymweld â'i gilydd yn
achlysurol. Mewn un drafodaeth, soniodd McCartney wrth Jackson am yr arian yr
oedd wedi gwneud o gatalogau cerddorol; roedd yn ennill tua $40 miliwn y
flwyddyn o ganeuon pobl eraill. Dechreuodd Jackson yrfa fel prynwr gyrfaol, yn
prynu a dosbarthu hawliau cyhoeddi i gerddoriaeth gan artistiaid amrywiol. Yn
fuan ar ôl hyn, rhoddwyd Northern Songs, catalog cerddorol a gynhwysai miloedd o
ganeuon gan gynnwys ôl-gatalog The Beatles a chaneuon gan Elvis Presley, ar y
farchnad i'w gwerthu.

Mynegodd Jackson ddiddordeb yn syth ond cafodd ei rybuddio y byddai
cystadleuaeth frwd am y catalog. Dywedodd Jackson, "I don't care. I want those
songs. Get me those songs Branca [ei gyfreithiwr]". Cysylltodd Branca â
chyfreithiwr McCartney, a gadarnhaodd nad oedd diddordeb gan ei gleient ef am
fod y pris yn rhy uchel. Pan ddechreuodd Jackson negydu, newidiodd McCartney ei
feddwl a cheisiodd berswadio Yoko Ono i ymuno ag ef yn ei gais. Gwrthododd hi ac
felly tynnodd McCartney allan o'r trafodaethau. Yn y pen draw, enillodd Jackson
ar ôl trafodaethau a barodd am ddeng mis, a phrynodd y catalog am $47.5 milliwn.
Pan ddarganfyddodd McCartney, dywedodd, "I think it's dodgy to do things like
that. To be someone's friend and then buy the rug they're standing on". Mewn
ymateb i'r datganiad hwnnw, dywedodd bywgraffydd Jackson, J. Randy Taraborrelli
fod McCartney wedi gwneud miliynau o ddoleri o gerddoriaeth pobl eraill. Bryd
hynny, roedd gan McCartney fwy o arian na Jackson hefyd ac felly gallai fod wedi
gwneud cynnig sylweddol am ei gerddoriaeth ei hun ac ni fyddai wedi dioddef
anawsterau ariannol o'r ffaith mai Jackson oedd bellach yn berchen ar y catalog.

Ym 1986, honnodd y papurau tabloid fod Jackson yn cysgu mewn siambr ocsigen er
mwyn arafu'r broses heneiddio; cafwyd llun ohono yn gorwedd mewn blwch gwydr. Er
bod yr honiad yn anghywir, hybodd Jackson y stori gelwyddog ei hun. Roedd y
canwr yn hyrwyddo ei ffilm newydd Captain EO ac roedd yn awyddus i gyfleu
delwedd wyddonias ohono ef ei hun. Cafodd Jackson bedwerydd rhinoplasti ac, am
ei fod eisiau nodweddion gwrywaidd cafodd fwlch wedi'i roi yn ei ên. Yna,
serennodd yn y ffilm 3D "Captain EO" a gyfarwyddwyd gan Francis Ford Coppola. Ar
y pryd, dyma oedd y ffilm ddrutaf a gynhyrchwyd munud-am-funud a chafodd ei
arddangos ym mharciau thema Disney. Dangosodd Disneyland y ffilm am bron i 11
mlynedd yn ei hardal Tomorrowland, tra bod Walt Disney World wedi dangos y ffilm
yn eu parc thema Epcot o 1986 tan 1994.

Prynodd Jackson fwnci o'r enw Bubbles fel anifail anwes, gweithred a hybodd ei
ddelwedd ecsentrig. Yn 2003, dywedodd y canwr fod Bubbles yn rhannu ei dŷ bach
ac yn glanhau ei ystafell wely. Yn ddiweddarach, adroddwyd fod Jackson wedi
prynu esgyrn The Elephant Man. Er nad oedd yr honiadau hyn yn wir, denodd
Jackson sylw'r wasg dabloid. Arweiniodd hyn iddo gael y ffug-enw "Wacko Jacko",
ffugenw y byddai Jackson yn dod i gasau yn hwyrach. Wrth sylweddoli ei
gamgymeriad, peidiodd Jackson ryddhau straeon ffug i'r wasg. Fodd bynnag,
dechreuodd y wasg greu eu straeon eu hunain am eu bod yn sylweddoli faint o
arian oedd i'w wneud drwy wneud hyn.

Yn ystod ei blentyndod, roedd gan groen Jackson liw brown-canolig, ond gan
ddechrau yn y 1980au, dechreuodd liw ei groen welwi. Denodd hyn sylw sylweddol
wrth y wasg, gan gynnwys honiadau fod Jackson yn cannu ei groen. Yng nghanol y
1980au, dangosodd profion meddygol fod gan Jackson vitiligo a lupus a gwnaeth y
ddau gyflwr ef yn sensitif i olau'r haul. Roedd y driniaeth a ddefnyddiodd ar
gyfer y cyflyrrau yn goleuo ei groen ymhellach a chyda'r defnydd o golur er mwyn
cuddio darnau amlwg, gall ymddangos yn olau iawn. Mae cyfansoddiad ei wyneb wedi
newid hefyd; mae nifer o lawfeddygon wedi awgrymu fod Jackson wedi derbyn nifer
o lawdriniaethau trwynol, codiad o'i dalcen, gwefusau teneuach a thriniaeth ar
esgyrn ei fochau. Aeth Jackson yn deneuach ar ddechrau'r 1980au o ganlyniad i
gyfnodau o golli pwysau. Dywedodd tystion fod Jackson yn benysgafn yn aml a
arweiniodd at süon ei fod yn dioddef o anorecsia nerfosa. Daeth cyfnodau o golli
pwysau yn broblem barhaus yn hwyrach yn ei fywyd hefyd. Mae rhai arbenigwyr
meddygol wedi datgan eu cred fod y canwr yn dioddef o anhwylder dysmorphig
corfforol, cyflwr seicolegol lle nad oes gan y dioddefwr unrhyw gysyniad o sut y
cânt eu gweld gan bobl eraill.

Ym 1987 rhyddhawyd yr albwm hir-ddisgwyliedig Bad, sef albwm cyntaf Jackson mewn
pum mlynedd. Roedd gwerthiant yr albwm yn llai na Thriller ond roedd yn
llwyddiant sylweddol serch hynny. Yn yr Unol Daleithiau, roedd saith o ganeuon
yr albwm yn llwyddiannus, gyda phump ohonynt ("I Just Can't Stop Loving You",
"Bad", "The Way You Make Me Feel", "Man in the Mirror" a "Dirty Diana") yn
cyrraedd rhif un ar y siart Billboard Hot 100, a oedd yn nifer llawer mwy nag
unrhyw albwm arall. Erbyn 2008, roedd "Bad" wedi gwerthu dros 30 miliwn o gopïau
yn fyd-eang.

Dechreuodd daith ryngwladol "Bad" ar y 12fed o Fedi, 1987 a gorffennodd ar y
27ain o Ionawr, 1989. Yn Japan, cynhaliwyd 14 cyngerdd a ddenodd dros 570,000 o
bobl, a oedd bron i dair gwaith yn fwy na'r record flaenorol o 200,000 mewn
taith unigol. Torrodd Jackson y Record Guiness y Byd pan fynychodd 504,000 saith
cyngerdd yn Stadiwm Wembley. Perfformiodd gyfanswm o 123 cyngerdd i gynulleidfa
o 4.4 miliwn o bobl, a thorrodd Record Guiness y Byd arall am wneud $125 miliwn
o'r daith. Yn ystod y daith, gwahoddodd blant difreintiedig i wylio'r sioe yn
rhad ac am ddim a rhoddodd gyfraniadau i ysbytai, cartrefi i blant amddifad ac
elusennau eraill.

Ym 1988, rhyddhaodd Jackson ei hunangofiant cyntaf, "Moon Walk" a gymrodd bedair
blynedd i'w ysgrifennu. Soniodd Jackson am ei blentyndod, ei brofiadau gyda The
Jackson 5 a'r gam-driniaeth a ddioddefodd pan oedd yn blentyn. Soniodd hefyd am
ei lawdriniaethau cosmetig, gan ddweud ei fod wedi cael dwy driniaeth
rhinoplasti a chread bwlch yn ei ên. Yn ei lyfr, priodolodd y newid yn strwythur
ei wyneb i laslencyndod, colli pwysau, deiat llysieuol cadarn, newid yn steil ei
wallt a goleuo llwyfan. Cyrhaeddodd "Moonwalk" frig y rhestr o werthwyr gorau
The New York Times. Yna, rhyddhaodd y canwr ffilm o'r enw Moonwalker a gynhwysai
fideos cerddorol, deunydd byw, a ffilm lawn a serennai Jackson a Joe Pesci.
Arhosodd y ffilm ar frig y Siart Fideo Caset Cerddorol Billboard, gan aros yno
am 22 wythnos. Fe'i disodlwyd yn y pen draw gan Michael Jackson: The Legend
Continues.

Ym mis Mawrth 1988, prynodd Jackson dir ger Santa Ynez, Califfornia er mwyn
adeiladu ei Ransh Neverland am gost o $17 miliwn. Mae'n ddarn o dir 2,700 erw
(11 km2) gydag olwyn Feris, sŵ egsotig, sinema a 40 o staff diogelwch. Yn 2003,
rhoddwyd gwerth o tua $100 miliwn. Ym 1989, amcangyfrifwyd fod enillion
blynyddol Jackson o werthiant ei albymau, hysbysebion a chyngherddau yn $125
miliwn. Yn fuan wedi hyn, Jackson oedd y Gorllewinwr cyntaf i ymddangos mewn
hysbyseb deledu yn Rwsia.

O ganlyniad i lwyddiant Jackson, derbyniodd y ffug-enw "Brenin Pop" gan yr
actores a ffrind Elizabeth Taylor pan gyflwynodd wobr "Artist y Ddegawd" iddo ym
1989, gan ddweud mai ef oedd "the true king of pop, rock and soul". Cyflwynodd
Arlywydd George H. W. Bush gwobr arbennig "Artist y Ddegawd" y Tŷ Gwyn i Jackson
am ei ddylanwad yn ystod y 1980au; canmolodd Bush Jackson am ei luoedd o
gefnogwyr ymysg llwyddiannau eriall. O 1985 tan 1990, cyfrannodd Jackson
$500,000 i Gronfa Coleg Negro Unedig, ac aeth holl elw'r sengl "Man in the
Mirror" i elusennau.

Derbyniodd fersiwn fyw Jackson o "You Were There" yn nathliad penblwydd Sammy
Davis Jr. yn 60 oed enwebiad am Wobr Emmy.

Ym mis Mawrth 1991, adnewyddodd Jackson ei gytundeb gyda Sony am $65 miliwn;
cytundeb a dorrodd bob record ar y pryd. Rhyddhaodd ei wythfed albwm Dangerous
ym 1991. Erbyn 2008, roedd Dangerous wedi gwerthu 7 miliwn o gopïau yn yr Unol
Daleithiau ac wedi gwerthu 30 miliwn copi yn fyd-eang; gwerthodd yr albwm yn
gynt na Bad. Yn yr Unol Daleithiau, sengl cyntaf yr albwm "Black or White" oedd
llwyddiant fwyaf yr albwm, gan gyrraedd rhif un ar siart y Billboard Hot 100 ac
aros yno am saith wythnos. Treuliodd yr ail sengl, "Remember the Time" wyth
wythnos ym mhump uchaf yr UD, gan gyrraedd rhif tri siart senglau'r Billboard
Hot 100. Ym 1993, perfformiodd Jackson y gân mewn cadair olwyn yng Ngwobrau Soul
Train gan ddweud iddo gael anaf mewn ymarferion. Yn y Deyrnas Unedig a rhannau
eraill o Ewrop, "Heal the World" oedd y gân fwyaf llwyddiannus; gwerthodd
450,000 o gopïau yn y DU a threuliodd bum wythnos yn rhif dau ym 1992.

Sefydlodd Jackson y "Heal the World Foundation" ym 1992. Daeth yr elusen a
phlant difreintiedig i ransh Jackson, i fynd ar y reidiau yn y ffair yr oedd
Jackson wedi adeiladu yno ar ôl iddo ei brynu. Yn ogystal â hyn, danfonodd yr
elusen filiynau o ddoleri i helpu plant a oedd o dan fygythiad rhyfel ac
afiechydon ledled y byd. Dechreuodd Daith Ryngwladol Dangerous ar y 27ain o
Fehefin, 1992 a gorffennodd ar yr 11eg o Dachwedd, 1993. Perfformiodd Jackson
mewn 67 cyngerdd i gynulleidfa o 3.5 miliwn o bobl. Aeth yr holl elw o'r
cyngherddau hyn i'r "Heal the World Foundation", gan godi miliynau o bunnoedd o
gymhorthdal. Gwerthodd yr hawliau darlledu i'r daith i HBO am $20 miliwn. Yn
dilyn salwch a marwolaeth Ryan White, tynnodd Jackson sylw'r cyhoedd i HIV/AIDS,
pwnc a oedd yn ddadleuol iawn ar y pryd. Ymbiliodd yn gyhoeddus gyda
Gweinyddiaeth yr Arlywydd Bill Clinton i roi mwy o arian i elusennau ac ymchwil
HIV/AIDS.

Tra'n ymweld ag Affrica, ymwelodd Jackson â nifer o wledydd, gan gynnwys yr
Aifft a Gabon. Cafodd groeso twym-galon o dros 100,000 o bobl, gyda rhai ohonynt
yn cario baneri a ddywedai "Welcome Home Michael".

Rhoddwyd Gwobr "Living Legend" i Jackson yn y 35ain Seremoni Gwobrwyo Flynyddol
y Grammy yn Los Angeles. Enwebwyd "Black or White" am y perfformiad lleisiol
gorau. Derbyniodd "Jam" ddau enwebiad am y Perfformiad Lleisiol R&B Gorau a'r
Gân R&B Orau.

Rhoddodd Jackson gyfweliad 90 munud i Oprah Winfrey ym mis Chwefror 1993, sef ei
gyfweliad teledu cyntaf ers 1979. Gwingodd tra'n siarad am ei blentyndod a'r
modd y cafodd ei gam-drin gan ei dad; credai ei fod wedi colli allan ar nifer
o'i flynyddoedd fel plentyn, a chyfaddefodd ei fod yn crio oherwydd unigrwydd.
Gwadodd honiadau blaenorol ei fod wedi prynu esgyrn y Dyn Eliffant a'i fod yn
cysgu mewn siambr ocsigen hyperbarig. Parhaodd yr adlonwr i wadu honiadau ei fod
yn cannu ei groen, gan gyfaddef am y tro cyntaf fod ganddo vitiligo. Gwyliwyd y
rhaglen gan 90 miliwn o Americanwyr. Dechreuodd y rhaglen drafodaeth ehangach yn
yr Unol Daleithiau ynglyn â vitiligo, cyflwr cymharol anghyfarwydd cyn hyn.
Dychwelodd Dangerous i'r siart am yr eildro, dros ddegawd wedi'r rhyddhad
cyntaf.

Cyhuddwyd Jackson o gam-drin plant yn rhywiol gan blentyn 13 mlwydd oed, Jordan
Chandler a'i dad Evan Chandler. Roedd y cyfeillgarwch rhwng Jackson ac Evan
Chandler wedi dirwyn i ben. Rhyw bryd yn ddiweddarach, recordiwyd Evan Chandler
yn dweud, ymysg pethau eraill "If I go through with this, I win big-time.
There's no way I lose. I will get everything I want and they will be destroyed
forever...Michael's career will be over". Flwyddyn ar ôl iddynt gyfarfod, ac
yntau o dan ddylanwad tawelyn dadleuol, dywedodd Jordan Chandler wrth ei dad fod
Jackson wedi cyffwrdd a'i bidyn. Bwrodd timoedd cyfreithiol Evan Chandler a
Jackson ati i ddod i gytundeb ariannol ond aflwyddiannus fu'r ymdrechion;
Chandler ddechreuodd y trafodaethau ond gwnaeth Jackson nifer o wrth-gynigion.
Yna dywedodd Jordan Chandler wrth seiciatrydd and yn hwyrach wrth yr heddlu, ei
fod ef a Jackson wedi bod yn cusanu, hunan-leddfu ac wedi cael rhyw geneuol yn
ogystal â darparu disgrifiad manwl o'r hyn yr honnai oedd genitalia Jackson i'r
heddlu.

Dechreuwyd ar ymchwiliad swyddogol, gyda mam Jordan Chandler yn sicr nad oedd
Jackson wedi cyflawni unrhyw drosedd. Archwiliwyd Ransh Neverland; gwadodd nifer
o blant ac aelodau o'i deulu fod Jackson yn bedoffilydd. Taflwyd cysgod pellach
ar gymeriad Jackson pan gyhuddodd ei chwaer hŷn, La Toya Jackson, ef o fod yn
bedoffilydd, datganiad a dynnodd yn ôl yn hwyrach. Cytunodd Jackson i gael ei
archwilio tra'n noeth yn ei ransh. Roedd yr archwiliad yn angenrheidiol i weld a
oedd y disgrifiad a ddarparwyd gan Jordan Chandler yn gywir. Daeth doctoriaid
i'r casgliad fod peth tebygrwydd agos yno, ond nid oedd yn gwbl gywir. Gwnaeth
Jackson ddatganiad cyhoeddus emosiynol am y digwyddiadau; soniodd am ei
ddiniweidrwydd a beirniadodd yr hyn a ystyriai fel ymdriniaeth llawn tuedd y
wasg.

Dechreuodd Jackson gymryd y poenladdwyr Valium, Xanax ac Ativan i ddelio â'r
cyhuddiadau a wnaed yn ei erbyn. Erbyn Hydref 1993, roedd Jackson yn gaeth i'r
cyffuriau. Dirywiodd iechyd Jackson i'r fath raddau nes iddo ganslo gweddill y
daith Dangerous ac aeth i glinig i ddelio â'i gaethiwed i'r cyffuriau. Achosodd
straen yr achos yn ei erbyn iddo stopio bwyta a chollodd llawer o bwysau. Gyda'i
iechyd yn dirywio'n gyflym, cymryd cyfeillion a chynghorwyr cyfreithiol Jackson
ofal am ei amddiffyniad a'i faterion ariannol; galwant arno i ddod i gytundeb tu
allan i'r llys, am eu bod yn credu na fyddai'n medru ymdopi ag achos llys faith.

Portreadwyd Jackson yn anffafriol yn y wasg tabloid yn sgîl yr honiadau yn ei
erbyn. Ar y 1af o Ionawr, 1994, daeth Jackson i gytundeb ariannol gyda'r teulu
Chandler a'u tîm cyfreithiol mewn achos llys sifil gwerth $22 miliwn. Ar ôl y
cytundeb, gwrthododd Jordan Chandler i barhau gydag achos troseddol yr heddlu yn
erbyn Jackson. Ni ddaethpwyd ag achos yn erbyn Jackson a chaeodd y dalaith yr
achos troseddol yn sgîl diffyg tystiolaeth.

Yn hwyrach y flwyddyn honno, priododd Jackson Lisa Marie Presley, merch Elvis
Presley. Cyfarfu'r ddau am y tro cyntaf ym 1975 yn yr MGM Grand a daethant i
gysylltiad unwaith eto trwy ffrind a oedd ganddynt yn gyffredin ar ddechrau
1993. Cadwodd y ddau mewn cysylltiad ar y ffôn yn ddyddiol. Pan aeth y
cyhuddiadau o gam-drin plant yn gyhoeddus, daeth Jackson yn ddibynnol ar Lisa
Marie am gefnogaeth emosiynol; pryderai hi'n fawr am ei iechyd gwael a'i
gaethiwed i gyffuriau. Esboniodd Lisa Marie, "I believed he didn't do anything
wrong and that he was wrongly accused and yes I started falling for him. I
wanted to save him. I felt that I could do it." Mewn galwad ffôn a wnaeth ef
iddi, disgrifiodd fod Jackson yn uchel, yn aneglur ac yn lledrithiol. Yn fuan ar
ôl hyn, ceisiodd berswadio Jackson i ddod i gytundeb allan o'r llys a mynd i
gael help am ei gaethiwed i gyffuriau. Gwnaeth ef y ddau beth hyn. Tua Thymor yr
Hydref 1993, gofynnodd Jackson i Lisa-Marie ei briodi, gan ddweud "If I asked
you to marry me, would you do it?". Priododd y ddau yn gyfrinachol yng
Ngweriniaeth Dominica gan wadu'r honiad eu bod wedi priodi deufis ynghynt. Yn ei
geiriau hi, roedd y briodas yn "a married couple's life ... that was sexually
active". Ar y pryd, soniai'r papurau tabloid fod y briodas yn gynllwyn i geisio
gwella delwedd gymdeithasol Jackson yn sgîl yr honiadau blaenorol o
gam-driniaeth rywiol. Ysgarodd y ddau ddwy flynedd yn ddiweddarach ond parhaodd
y ddau'n ffrindiau da.

Ym 1995, cyfunodd Jackson ei gatalog Northern Songs gydag adran gyhoeddi Sony,
gan greu Sony/ATV Music Publishing. Cadwodd Jackson berchnogaeth o hanner y
cwmni, gan ennill $95 miliwn ymlaen llaw yn ogystal â hawliau i fwy fyth o
ganeuon. Yna rhyddhaodd yr albwm ddwbl HIStory: Past, Present and Future, Book
I. Roedd y ddisgen gyntaf, "HIStory Begins", yn albwm o bymtheg o'r traciau
mwyaf poblogaidd, ac yn ddiweddarach cafodd ei ryddhau fel Greatest Hits —
HIStory Vol. I yn 2001. Roedd yr ail ddisgen, "HIStory Continues", yn cynnwys
pymtheg cân newydd. Aeth yr albwm yn syth i rif un o'r siartiau a dyma oedd yr
albwm aml-ddisg a werthodd orau erioed, gyda 18 miliwn o gopïau wedi eu
gwerthu'n fyd-eang. Derbyniodd HIStory enwebiad Grammy am yr albwm orau.

Y sengl gyntaf a ryddhawyd o'r albwm oedd "Scream/Childhood", a ganwyd ac a
berfformiwyd gyda chwaer ieuengaf Jackson, Janet. Aeth y sengl yn syth i rif
pump y Siart Billboard Hot 100, a derbyniodd enwebiad Grammy am y
"Cydweithrediad Pop Lleisiol Gorau". "You Are Not Alone" oedd yr ail sengl i
gael ei rhyddhau o HIStory; dyma oedd y gân gyntaf erioed i fynd yn syth i rif
un ar y siart Billboard Hot 100. Gwelwyd y sengl fel llwyddiant artistig a
masnachol, gan ennill enwebiad Grammy am y "Perfformiad Lleisiol Pop Gorau". Ar
ddiwedd 1996, rhuthrwyd Jackson i'r ysbyty ar ôl iddi gael ei daro'n wael tra'n
ymarfer ar gyfer perfformiad teledu; achoswyd y gwaeledd gan banig a achoswyd
gan straen. "Earth Song" oedd y drydedd sengl i gael ei rhyddhau o HIStory, a
chyrhaeddodd frig y siart Brydeinig am chwe wythnos dros gyfnod y Nadolig ym
1995; gwerthodd miliwn o gopïau, gan wneud y gân yr un fwyaf llwyddiannus yn y
DU.

Dechreuodd Daith Ryngwladol HIStory ar y 7fed o Fedi, 1996, gan orffen ar y
15fed o Hydref, 1997. Perfformiodd Jackson mewn 82 o gyngherddau mewn 58 dinas
gerbron 4.5 miliwn o'i gefnogwyr. Daeth y sioe, a ymwelodd â phum cyfandir a 35
o wledydd y daith fwyaf llwyddiannus i Jackson o ran nifer o bobl a wyliodd y
sioe. Nid yw wedi bod ar daith ryngwladol ers hynny, er ei fod yn bwriadu cyfres
o gyngherddau yng Nghanolfan O2 yn Llundain ym mis Gorffennaf, 2009. Tra ar y
daith, priododd Jackson nyrs dermatolegol o'r enw, Deborah Jeanne Rowe, a
chafodd fab ganddi, Michael Joseph Jackson, Jr. (a elwir hefyd yn "Prince"), a
merch, Paris Michael Katherine Jackson.Cyfarfu'r ddau am y tro cyntaf yng
nghanol y 1980au, pan ddioddefai Jackson o vitiligo. Treuliodd nifer o
flynyddoedd yn ymdrin â'i afiechyd yn ogystal â darparu cefnogaeth emosiynol
iddo. Datblygodd y ddau gyfeillgarwch clòs a dechreuodd y ddau ganlyn. Yn
wreiddiol nid oedd yn fwriad ganddynt briodi, ond yn sgîl beichiogrwydd cyntaf
Rowe, fe'u perswadiwyd i wneud hynny gan fam Jackson. Ysgarodd y ddau ym 1999
gyda Rowe yn rhoi gofal llwyr am y plant yn nwylo Jackson. Maent yn parhau i fod
yn ffrindiau.

Ym 1997, rhyddhaodd Jackson Blood on the Dance Floor: HIStory in the Mix, a
gynhwysai gymysgedd o senglau llwyddiannus o HIStory a phum cân newydd. Erbyn
2007, roedd 6 miliwn o gopïau wedi'u gwerthu, a chyrhaeddodd rif un yn y Deyrnas
Unedig. Yn yr Unol Daleithiau, derbyniodd yr albwm ddisgen platinwm, ond dim ond
i rif 24 yr aeth yn y siart. Amcangyfrifodd Forbes ei incwm blynyddol ym 1996
fel $35 miliwn a $20 miliwn ym 1997.

Trwy gydol fis Mehefin 1999, bu Jackson ynghlwm â nifer o ddigwyddiadau
elusennol. Ymunodd â Luciano Pavarotti mewn cyngerdd yn Modena, yr Eidal. Roedd
y sioe er budd y sefydliad elusennol "Warchild", a chododd miliwn o ddoleri tuag
at ffoaduriaid Kosovo, yn ogystal ag arian ychwanegol ar gyfer plant Guatemala.
Yn ddiweddarach y mis hwnnw, trefnodd Jackson gyfres o gyngherddau codi arian
o'r enw "Michael Jackson & Friends" yn yr Almaen a Chorea. Rhai o'r artistiaid
eraill a oedd ynghlwm â'r cyngherddau oedd Slash, The Scorpions, Boyz II Men,
Luther Vandross, Mariah Carey, A. R. Rahman, Prabhu Deva Sundaram, Shobhana,
Andrea Bocelli a Luciano Pavarotti. Aeth yr elw at Gronfa Blant Nelson Mandela,
Y Groes Goch ac UNESCO.

Yn 2000, rhestrwyd Jackson yn llyfr y Guinness World Records am ei gefnogaeth i
39 elusen, mwy nag unrhyw ddiddanwr neu berfformiwr arall. Ar y pryd, roedd
Jackson yn aros am y trwyddedi i'w albymau i gael eu dychwelyd iddo; byddai hyn
yn ei alluogi i hyrwyddo'i hen ddeunydd fel y mynnai gan atal Sony rhag cael
cyfran o'r elw. Disgwyliai Jackson i hyn ddigwydd ar ddechrau'r mileniwm newydd.
Fodd bynnag, yn sgîl y mân brint a'r amryw gymalau yn ei gytundeb, mae'r dyddiad
hwn yn parhau i fod flynyddoedd i ffwrdd. Dechreuodd Jackson ymchwiliad, a daeth
i'r amlwg fod y cyfreithiwr a gynrychiolodd Jackson adeg y cytundeb hefyd yn
cynrychioli Sony, gan greu gwrthdaro o ran buddiannau. Hefyd, am nifer o
flynyddoedd roedd Sony wedi bod yn ceisio prynu holl gyfran Jackson yn eu menter
catalog cerddorol. Pe bai gyrfa Jackson neu ei sefyllfa ariannol yn dirywio,
byddai'n rhaid iddo werthu ei gatalog. O ganlyniad, roedd gan Sony fodd o elwa
pe bai gyrfa Jackson yn methu. Llwyddodd Jackson i ddefnyddio'r wybodaeth hon er
mwyn ei alluogi i ddiweddu ei gytundeb yn gynnar. Ychydig cyn rhyddhau
"Invincible", hysbysodd Jackson bennaeth Sony Music Entertainment, Tommy
Mottola, ei fod yn gadael Sony. O ganlyniad, canslwyd rhyddhau pob sengl,
ffilmio fideos a hyrwyddo a oedd yn ymwneud â'r albwm Invincable. Ym mis
Gorffennaf 2002, honodd Jackson fod Mottola yn "ddiafol" ac yn berson "hiliol"
nad oedd yn rhoi cefnogaeth o artistiaid Affricanaidd-Americanaidd, ond yn
hytrach yn eu defnyddio er mwyn ei les personol. Cyhuddodd Mottola o alw ei
gyd-weithiwr Irv Gotti yn "fat nigger". Gwadodd Sony'r honiadau eu bod wedi
methu hyrwyddo'r albwm "Invincible" gyda digon o egni, gan fynnu bod Jackson
wedi gwrthod gwneud taith yn yr Unol Daleithiau.

Chwe blynedd ar ôl ei albwm stiwdio diwethaf ac wedi iddo dreulio'r rhan fwyaf o
ail hanner y 1990au i ddechrau'r mileniwm newydd allan o olwg y cyhoedd,
rhyddhaodd Jackson Invincible ym mis Hydref 2001. Er mwyn hyrwyddo'r albwm,
cynhaliwyd dathliad Penblwydd 30ain yn Madison Square Garden ym mis Medi 2001 i
ddynodi 30ain mlynedd y canwr fel artist solo. Ymddangosodd Jackson ar lwyfan
gyda'i frodyr am y tro cyntaf ers 1984.. Cafwyd perfformiadau hefyd gan Mýa,
Usher, Whitney Houston, 'N Sync, a Slash, ynghyd ag artistiaid eraill. Yng
ngoleuni ymosodiadau Medi'r 11eg, 2001, helpodd Jackson drefnu'r gyngerdd United
We Stand: What More Can I Give yn Stadiwm RFK yn Washington D.C.. Darlledwyd y
gyngerdd ar yr 21ain o Hydref, 2001 ac roedd yn cynnwys perfformiadau gan
ddwsinau o artistiaid mawrion, gan gynnwys Jackson, a berfformiodd ei gân "What
More Can I Give" i orffen y sioe. Roedd Invincible yn llwyddiant masnachol gan
fynd i frig y siartiau mewn 13 o wledydd a chan werthu tua 10 miliwn o gopïau yn
fyd-eang. Fodd bynnag, roedd gwerthiant yn gymharol isel o'i gymharu â'i albymau
blaenorol, o ganlyniad i raddau i ddiwydiant pop a oedd yn dirywio, diffyg
hyrwyddo, dim taith ryngwladol i gyd-fynd â'r albwm a'r anghydfod â'i label
recordio. Rhyddhawyd tair sengl o'r albwm, "You Rock My World", "Cry" a
"Butterflies".

Ganwyd trydydd plentyn Jackson, Prince Michael Jackson II (a elwir yn Blanket
hefyd) yn 2002. Nid yw enw'r fam wedi cael ei ryddhau gan Jackson, ond dywedodd
fod y plentyn wedi ei genhedlu drwy ffrwythloni artiffisial gyda mam fenthyg a'i
gelloedd sberm ei hun. Ym mis Tachwedd y flwyddyn honno, daeth Jackson a'i fab
newydd anedig i falconi ei ystafell mewn gwesty ym Merlin, tra bod ei gefnogwyr
yn ei wylio o'r llawr oddi tano. Gan ddal y plentyn yn ei fraich dde, a chyda
darn o ddefnydd llac yn gorchuddio wyneb y plentyn, daliodd Jackson y plentyn am
rai eiliadau dros ochr y balconi, a oedd ar y pedwerydd llawr. Arweiniodd hyn at
feirniadaeth fawr ohono yn y wasg ac yn ddiweddarach, ymddiheuriodd Jackson am y
digwyddiad, gan ei alw'n "a terrible mistake".

Yn 2003, rhyddhaodd Sony gasgliad o ganeuon rhif un Jackson ar crynoddisg a DVD.
Aeth yr albwm i rif 13 yn y siart Americanaidd. Tua'r un cyfnod, cyhuddwyd
Jackson o saith achos o gam-drin plant yn rhywiol a dau gyhuddiad o roi alcohol
i blentyn er mwyn gallu cyflawni trosedd; roedd y cyhuddiadau i gyd yn ymwneud
ag un bachgen, Gavin Arvizo, a oedd o dan 14 mlwydd oed pan ddigwyddodd y
drosedd honedig. Yn gynt y flwyddyn honno, dangosodd rhaglen ddogfen gan Granada
Television o'r enw Living with Michael Jackson y canwr yn dal dwylo ac yn trafod
trefniadau cysgu gydag Arvizo. Yn yr un rhaglen, gwelwyd Jackson yn gwario
symiau enfawr o arian, yn ymddangosiadol ddi-hid, pan wariodd $6 miliwn mewn un
siop.

Gwadodd Jackson y cyhuddiadau o gam-drin rhywiol, gan ddweud nad oedd unrhyw
beth rhywiol pan fyddai plant yn aros gydag ef. Amddiffynnodd ei ffrind
Elizabeth Taylor ef ar y rhaglen deledu Larry King Live, gan ddweud eu bod "were
in the bed, watching television. There was nothing abnormal about it. There was
no touchy-feely going on. We laughed like children and we watched a lot of Walt
Disney. There was nothing odd about it." Yn ystod yr ymchwiliad, archwiliwyd
proffil Jackson gan arbenigwr iechyd meddyliol o'r enw Dr. Stan Katz; treuliodd
y doctor oriau gyda'r cyhuddwr hefyd. Yn ôl asesiad Katz, roedd Jackson wedi
mynd yn ôl i gyfnod meddyliol plentyn 10 mlwydd oed, ac nad oedd ei broffil yn
cydymffurfio â phroffil pedoffilydd.

Gyda'i achos llys ar y gorwel, daeth Jackson yn ddibynnol ar morffin a Demerol,
dibyniaeth a oroesodd yn ddiweddarach. Dechreuodd yr achos llys Y Bobl v.
Jackson yn Santa Monica, California dwy flynedd ar ôl dwyn yr achos yn ei erbyn.
Parodd yr achos am bum mis, tan ddiwedd mis Mai 2005. Yn ystod yr achos,
dioddefodd Jackson salwch yn gysylltiedig â straen a chollodd llawer o bwysau, a
newidiodd ei ymddanggosiad.. Ym mis Mehefin, cafwyd Jackson yn ddi-euog o bob
cyhuddiad yn ei erbyn.. Yn dilyn yr achos llys, ad-leolodd Jackson i ynys yn y
Gwlff Persiaidd, Bahrain fel gwestai i Sheikh Abdullah..

Rhyddhaodd Sony BMG Visionary: The Video Singles i'r farchnad Ewropeaidd: cyfres
o 20 o'i senglau mwyaf llwyddiannus o'r 1980au a'r 1990au. Daeth adroddiadau am
drafferthion ariannol Jackson i'r amlwg yn amlach yn 2006, wedi i'r prif dŷ ar
Ransh Neverland gael ei gau er mwyn arbed arian. Un mater ariannol amlwg iddo
oedd benthyciad o $270 miliwn a wnaed iddo yn erbyn ei ddaliadau cyhoeddi
cerddoriaeth. Ar ôl oedi gyda'r ad-daliadau, symudwyd y ddyled o Bank of America
i arbenigwyr dyledion Fortress Investments. Byddai pecyn newydd a gynigwyd gan
Sony yn golygu y gallai Jackson fenthyg $300 miliwn ychwanegol a lleihau'r
gyfradd llog a oedd yn ddyladwy ar y ddyled, tra'n rhoi'r opsiwn i Sony brynu
hanner cyfran Jackson yn y cwmni cyhoeddi (gan adael Jackson gyda chyfran o
25%).. Cytunodd Jackson i becyn ail-ariannu Sony, er na wnaed y manylion yn
gyhoeddus. Er gwaethaf y benthyciadau hyn, yn ôl Forbes, roedd Jackson yn parhau
i wneud cymaint â $75 miliwn y flwyddyn o'i bartneriaeth cyhoeddi gyda Sony yn
unig..

Un o ymddangosiadau cyntaf Jackson ers ei achos llys oedd ymweliad i Lundain ym
mis Tachwedd 2006, pan aeth i swyddfeydd Llundain o'r Guiness World Records.
Derbyniodd wyth record, yn eu mysg "First Entertainer to Earn More Than 100
Million Dollars in a Year" a "Most Successful Entertainer of All Time". Rhoddwyd
Gwobr Deiamwnt iddo ar y 15fed o Dachwedd, 2006 yn y World Music Awards, am
werthu dros 100 miliwn o albymau. Yn dilyn marwolaeth James Brown, dychwelodd
Jackson i'r UDA i dalu teyrnged iddo. Ynghyd â 8,000 o bobl eraill, talodd
Jackson deyrnged iddo mewn angladd gyhoeddus ar y 30ain o Ragfyr, 2006. Ar
ddiwedd 2006, cytunodd Jackson i rannu gofal am ei ddau blentyn cyntaf gyda'i
gyn-wraig Debbie Rowe. Prynodd Jackson a Sony Famous Music LLC wrth Viacom yn
2007. Rhoddodd y cytundeb hwn hawliau iddo i ganeuon gan Eminem, Shakira a Beck,
ymysg eraill. Dywedodd Jackson ei hun:

.Rhyddhaodd Jackson albwm disg-dwbl Thriller 25, sef fersiwn i ddathlu 25
mlynedd ers i Thriller gael ei rhyddhau. Cynhwysai'r set naw cân o Thriller,
ail-gymysgfeydd a chân newydd o'r enw "For All Time". Rhyddhawyd dwy sengl i
lwyddiant cymhedrol; "The Girl Is Mine 2008" a "Wanna Be Startin' Somethin'
2008". Roedd Thriller 25 yn llwyddiant masnachol, gan gyrraedd rhif un mewn wyth
gwlad yn Ewrop. Cyrhaeddodd rif dau yn yr Unol Daleithiau, rhif 3 yn y DU ac yn
neg siartiau 30 gwlad gwahanol. Ar ôl deuddeg wythnos, gwerthodd 3 miliwn o
gopïau yn fyd-eang. Gyda dyfodiad noson Calan Gaeaf ym mis Tachwedd, treuliodd
Thriller 10 wythnos ar frig siart catalog yr Unol Daleithiau yn ddi-dor.

I ddathlu penblwydd Jackson yn 50, rhyddhaodd Sony BMG albwm amrywiol o'r enw
King of Pop mewn nifer o wledydd. Roedd yr albymau hyn yn cynnwys caneuon o grŵp
Jackson ac o'i yrfa unigol, â'r holl ganeuon wedi cael eu dewis gan ei
gefnogwyr. Roedd gan yr albymau rhestr wahanol o ganeuon arnynt, yn dibynnu ar
sut roedd ei gefnogwyr wedi pleidleisio.. Er na chafodd ei ryddhau yn yr Unol
Daleithiau, cyrhaeddodd King of Pop y brig yn y mwyafrif o wledydd lle cafodd ei
ryddhau.

Ystyriodd Fortress gau Ransh Neverland er mwyn ad-dalu benthyciad a wnaed i
Jackson ar yr eiddo, ond yn y pen draw, gwerthwyd y ddyled i Colony Capital LLC.
Ym mis Tachwedd, trosglwyddodd Jackson teitl Ransh Neverland i Sycamore Valley
Ranch Company LLC. Nid yw'n glir a yw Jackson yn meddu ar ran o'r eiddo. Mae
Sycamore Valley Ranch yn fenter ar y cyd rhwng Jackson a Colony Capital LLC —
cliriwyd dyled Jackson a gwnaeth $35 miliwn o'r fenter..

O'r 8fed o Orffennaf, 2009 tan y 24ain o Chwefror, 2010, bydd Jackson yn
perfformio 50 cyngerdd i dros filiwn o bobl yn Arena O2 yn Llundain. Yn ôl
gwefan Jackson, roedd gwerthiant y tocynnau ar gyfer y cyngherddau wedi torri
nifer o recordiau. Yn ystod cynhadledd flaenorol i'r wasg, gwnaeth Jackson
awgrymiadau am ymddeol. Dywedodd Randy Phillips, llywydd ac uwch-gyfarwyddwr AEG
Live y byddai'r 10 cyngerdd cyntaf yn ennill tua £50 miliwn i'r canwr. Ar yr
16eg o Fai 2009, honnodd papur newydd The Sun fod gan Jackson gancr y croen ond
y byddai'n parhau gyda'i berfformiadau serch hynny. Dywedwyd fod modd trin y
cancr ac nad oedd yn farwol.

Dywed Steve Huey o Allmusic mai natur amryddawn Jackson sydd wedi ei alluogi i
arbrofi gyda themâu a mathau gwahanol o gerddoriaeth trwy gydol ei yrfa
gerddorol. Mae cerddoriaeth Jackson wedi amrywio o gerddoriaeth ddawns Motown i
ganeuon serch i gerddoriaeth techno modern sy'n ymgorffori rhythmau ffync a
gitâr roc caled. Yn wahanol i nifer o artistiaid, ni ysgrifennodd Jackson ei
ganeuon ar bapur.. Yn hytrach, byddai'n recordio'i lais ar recordydd sain; wrth
recordio, byddai'n canu caneuon o'i gôf. Sylwodd nifer o feirniaid cerddorol fod
"Off the Wall" yn gyfuniad o ffync, pop-disco, soul, roc ysgafn, jazz a chaneuon
serch. Mae'r enghreifftiau amlycaf yn cynnwys y gân serch "She's out of My
Life", a'r ddwy gân disco "Workin' Day and Night" a "Get on the Floor".

Yn ôl Huey, mireiniodd Thriller gryfderau Off the Wall: roedd y traciau dawns a
roc yn fwy ymosodol, tra bod y caneuon pop a'r caneuon serch yn feddalach ac yn
fwy emosiynol. Dywedodd Christopher Connelly o Rolling Stone fod Jackson wedi
datblygu ei gysylltiad hir-dymor â themâu fel paranoia a delweddaeth dywyll.
Nododd Stephen Erlewine o Allmusic fod hyn yn amlwg yn y caneuon "Billie Jean" a
"Wanna Be Startin' Somethin'". Yn "Bille Jean", cana Jackson am ffan obsesiynol
sy'n honni mai ef yw tad ei phlentyn.. Yn "Wanna Be Startin' Somethin'" mae'n
dadlau yn erbyn clecs a'r cyfryngau. Daeth y gân roc yn erbyn trais "Beat It" yn
deyrnged i West Side Story. Dywedodd Huey hefyd fod y gân "Thriller" yn amlygu
diddordeb Jackson ym myd y goruwchnaturiol, thema a welwyd yn ngweithiau hwyrach
Jackson hefyd. Ym 1985, ysgrifennodd Jackson yr anthem elusennol "We Are the
World"; yn hwyrach, daeth themâu dyngarol yn rhan allweddol o'i fywyd a'i
gerddoriaeth.

Yn Bad, gwelir y cysyniad o gariad meddiannol yn y gân roc "Dirty Diana". Roedd
y prif sengl "I Just Can't Stop Loving You" yn gân serch traddodiadol, tra bod
"Man in the Mirror", yn gân serch anthematig o gyffesu a chymodi. Roedd "Smooth
Criminal" yn atgof o ymosodiad gwaedlyd, trais a llofruddiaeth debygol. Dywed
Stephen Erlewine o Allmusic fod yr albwm Dangerous yn cyflwyno Jackson fel
unigolyn cwbl gyferbyniol. Dywed fod yr albwm yn fwy amrywiol na Bad, am ei fod
yn apelio at y gynulleidfa ddinesig tra'n denu'r dosbarth canol gyda chaneuon
anthematig fel "Heal the World". Dyma yw albwm cyntaf Jackson lle mae'n rhoi
blaenoriaeth i anghyfiawnderau cymdeithasol; mae "Why You Wanna Trip on Me", er
enghraifft, yn protestio yn erbyn newyn, AIDS, digartrefedd a chyffuriau. Mae
Dangerous hefyd yn cynnwys caneuon am wrthdaro rhywiol, fel "In the Closet",
sy'n gân serch am ddyhead a gwadiad, unigrwydd a chysylltiad, preifatrwydd a
datguddiad. Mae'r brif gân yn parhau â'r thema o gariad meddiannol a dyheadau na
ellir eu rheoli. Mae'r ail hanner o'r albwm yn cynnwys anthemau mewnblyg,
pop-gristnogol megis "Will You Be There", "Heal the World" a "Keep the Faith";
mae'r caneuon hyn yn dangos yn ceisio arddangos ei frwydrau a'i bryderon
personol; Yn y gân serch "Gone Too Soon", mae Jackson yn talu teyrnged i'w
ffrind Ryan White a'r rheini sy'n dioddef o AIDS.

Mae HIStory yn creu awyrgylch o baranoia. Mae cynnwys yr albwm yn ffocysu ar
galedi a brwydrau cyhoeddus Jackson yn y cyfnod cyn cafodd yr albwm ei
chynhyrchu. Yn y caneuon "Scream" a "Tabloid Junkie", ynghyd â'r gân serch R&B
"You Are Not Alone", ymateba Jackson yn erbyn anghyfiawnder a'r unigrwydd a
deimla, gan gyfeirio llawer o'i ddicter at y cyfryngau. Yn y gân serch mewnblyg
"Stranger in Moscow", sonia Jackson am ei "fall from grace", tra bod caneuon fel
"Earth Song", "Childhood", "Little Susie" a "Smile" yn ganeuon pop operatig. Yn
y gân "D.S.", mae Jackson yn ymosod yn eiriol ar Tom Sneddon. Disgrifia Sneddon
fel gŵr hiliol, anghymdeithasol a oedd eisiau "get my ass, dead or alive". Wrth
ymateb i'r gân, dywedodd Sneddon, "I have not—shall we say—done him the honor of
listening to it, but I’ve been told that it ends with the sound of a gunshot".
Gwelodd Invincible Jackson yn cydweithio'n agos gyda'r cynhyrchydd Rodney
Jerkins. Mae'n record sydd â sain ddinesig mewn caneuon fel "Cry" a "The Lost
Children", gyda chaneuon serch fel "Speechless", "Break of Dawn" a "Butterflies"
a chaneuon hip hop, pop a rap wedi'u cymysgu yn "2000 Watts", "Heartbreaker" a
"Invincible".

Mae Jackson wedi bod yn canu ers ei fod yn blentyn a thros amser mae ei lais a'i
arddull lleisiol wedi newid yn sylweddol, naill ai drwy lencyndod neu o ddewis
personol i weddu ei lais i'r themâu a'r mathau o gerddoriaeth mae ef eisiau
cyfleu. Rhwng 1971 a 1975, roedd llais Jackson wedi "descended ever so slightly
from boy soprano to his current androgynous high tenor". Yng nghanol y 1970au,
defnyddiodd y canwr rhyw fath o "rug-lleisiol" ("vocal hiccup") fel a welir yn
"Shake Your Body (Down to the Ground)". Pwrpas y rhug, a oedd yn debyg i lyncu
aer, oedd cyfleu emosion penodol, boed yn gyffro, tristwch neu ofn. Pan
ryddhawyd Off the Wall ar ddiwedd y 1970au, gwyddai nifer am ddoniau lleisiol
Jackson; disgrifiodd Allmusic ef fel "blindingly gifted vocalist". Bryd hynny
hefyd, cymharodd Rolling Stone ei lais i "breathless, dreamy stutter" Stevie
Wonder. Roeddent hefyd wedi dadansoddi gan ddweud fod "Jackson's
feathery-timbered tenor is extraordinary beautiful. It slides smoothly into a
startling falsetto that's used very daringly". Rhyddhawyd Thriller ym 1982 a
chredai Rolling Stone fod Jackson yn canu mewn "llais oedolyn llawn" a oedd yn
cynnwys "ychydig o dristwch".

Pan ryddhawyd "Bad" ym 1987, gwelwyd llais mwy gwrol yn y penillion a llais
ysgafnach yn y cytganau. Ar droad y 1990au, rhyddhaodd Jackson yr albwm
mewn-weledol a gwrthgyferbyniol, "Dangerous", lle defnyddiodd ei arddull
lleisiol i ddwysâu'r themâu y soniwyd amdanynt yn flaenorol. Dywedodd The New
York Times ei fod yn "he gulps for breath, his voice quivers with anxiety or
drops to a desperate whisper, hissing through clenched teeth" a bod ganddo
"wretched tone" ar rhai o'i ganeuon. Wrth ganu am frawdgarwch neu
hunan-ddelwedd, byddai'r canwr yn troi ar leisio meddal. Roedd "In the Closet"
yn cynnwys anadlu trwm a rap ar y gân "In the Closet". Wrth sôn am "Invincible",
dywedodd cylchgrawn Rolling Stone fod Jackson dal i berfformio'n "exquisitely
voiced rhythm tracks and vibrating vocal harmonies". Crynhodd Nelson George
arddull lleisiol Jackson fel, "The grace, the aggression, the growling, the
natural boyishness, the falsetto, the smoothness—that combination of elements
mark him as a major vocalist".

Oherwydd ei ddylanwad sylweddol ar gerddoriaeth a diwylliant ledled y byd,
cafodd Jackson ei gynnwys ar Lwybr Enwogion Hollywood. Lleihaodd ffiniau hiliol,
trawsnewidiodd y fideo cerddorol a bu'n geffyl blaen o ran cerddoriaeth bop yn
ei wlad ei hun. Mae cerddoriaeth Jackson, ei sain gerddorol unigryw a'r arddull
lleisiol wedi dylanwadu ar artistiaid hip hop, pop ac R&B, gan gynnwys Mariah
Carey,. Usher, Britney Spears,. Justin Timberlake ac R. Kelly. Am gyfnodau
helaeth o'r yrfa, roedd ganddo ddylanwad rhyngwladol ar y genhedlaeth iau na
welwyd gan artistiaid eraill, yn sgîl ei gyfraniadau cerddorol a dyngarol.

Trwy gydol ei yrfa, derbyniodd nifer o wobrau ac anrhydeddau, gan gynnwys Gwobr
World Music fel Artist Pop Gwrywaidd Cerddoriaeth y Mileniwm ac Artist y Ganrif
wrth Wobrau American Music. Mae ef wedi cael ei gynnwys dwy waith yn Oriel yr
Anfarwolion Roc a Rôl, unwaith fel aelod o'r Jacksons ac yn ddiweddarach fel
artist unigol yn 2001. Mae ei wobrau eraill yn cynnwys nifer o recordiau
Guinness World Records (wyth yn 2006 yn unig), 13 Gwobr Grammy, 13 sengl rhif un
yn ei yrfa unigol - sy'n fwy nag unrhyw artist gwrywaidd arall erioed - gyda
gwerthiant o 750 miliwn o unedau'n fyd eang.

Caiff Jackson ei bortreadu fel "an unstoppable juggernaut, possessed of all the
tools to dominate the charts seemingly at will: an instantly identifiable voice,
eye-popping dance moves, stunning musical versatility and loads of sheer star
power". Erbyn canol y 1980au, disgrifiodd cylchgrawn Time Jackson fel "the
hottest single phenomenon since Elvis Presley". Erbyn 1990, roedd Vanity Fair
eisoes yn cyfeirio at Jackson fel yr artist mwyaf poblogaidd yn hanes adloniant.
Galwodd Tom Utley o'r Daily Telegraph ef " (an) extremely important figure in
the history of popular culture" gan ddweud ei fod yn "athrylith". Amcangyfrifir
iddo wneud $500 miliwn o'i recordiadau unigol a'i fideos cerddorol, ei
gyngherddau a'i hysbysebion; cred rhai sylwebyddion y gallai ei gatalogau
cerddorol fod yn werth bilynau o ddoleri. Caiff ei gyfeirio ato fel un o ddynion
enwocaf y byd ac mae hyn, ynghyd â'i fywyd personol cyhoeddus iawn a'i ei yrfa
lwyddiannus, wedi ei wneud yn rhan o'n diwylliant cyfoes am bron i bedwar
degawd.



https://cy.wikipedia.org/wiki/Martin_Luther_King

Arweinydd anufudd-dod sifil di-drais yn yr Unol Daleithiau (UDA), a gweinidog
gyda'r Bedyddwyr oedd y Parch Martin Luther King, Iau (15 Ionawr 1929 - 4 Ebrill
1968). Mae'n un o'r arweinwyr mwyaf arwyddocaol yn hanes yr Unol Daleithiau.
Ystyrir ef yn arwr, yn heddychwr ac yn ferthyr gan filiynau ar draws y byd.

Ganed King yn Atlanta, Georgia yn 1929. Fe briododd Coretta Scott ar Mehefin y
18fed, 1953. Cymerodd Martin Luther ran ym moycot y bysiau, ble gwrthododd
llawer o bobl ddu gyfnewid eu seddau i bobl gwyn. Enillodd Wobr Heddwch Nobel yn
1964 - yr ieuengaf erioed i wneud hynny.

Llofruddiwyd ef yn y Lorraine Motel yn Memphis, Tennessee ar 4 Ebrill 1968;
roedd yn sefyll ar y balconi pan cafodd ei saethu.

"Mae Gen i Freuddwyd" yw araith cyhoeddus 17-munud gan King, anerchwyd ar 28
Awst 1963. Yn yr araith mae'n mynnu cydraddoldeb hiliol a diwedd i wahaniaethu
yn yr Unol Daleithiau. Traddodwyd yr araith o risiau Cofeb Lincoln yn ystod yr
Ymdaith ar Washington dros Swyddi a Rhyddid, a chaiff ei hystyried fel
digwyddiad hollbwysig yn hanes y Mudiad Hawliau Sifil Americanaidd. Roedd dros
200,000 o gefnogwyr hawliau sifil yn y gynulleidfa.

Mae'r araith yn cyfeirio at Gyfansoddiad yr Unol Daleithiau: "Mae gen i
freuddwyd y gwelaf y genedl hon yn codi ryw ddydd i fyw yr hyn a ddywed un o
erthyglau ei chyfansoddiad: 'Daliwn fod y gwirionedd hwn yn eglur, fod pob dyn
yn gydradd'."

Hefyd mewn darn adnabyddus o'r araith mae King yn cyfeirio at ei blant: "Mae gen
i freuddwyd y bydd fy mhedwar plentyn yn medru byw, ryw ddydd, fel rhan o genedl
lle bydd cymeriad yn bwysicach na lliw croen.".



https://cy.wikipedia.org/wiki/M%C3%BCnchen

Gyda phoblogaeth o 1.36 miliwn yn Rhagfyr 2006, München yw trydydd dinas yr
Almaen o ran poblogaeth; dim ond Berlin a Hamburg sy'n fwy. Dim ond 24,000 oedd
y boblogaeth yn 1700, ond ers hynny mae'r boblogaeth wedi dyblu bob 30 mlynedd.
Mae hefyd yn un o ddinasoedd cyfoethocaf Ewrop. Ystyr yr enw yw "mynachod", ac
mae'r ffigwr ar bais arfau'r ddinas yn cynrychioli mynach.

Ceir y sôn cyntaf am y ddinas mewn dogfen yn 1158, pan oedd pont dros Afon Isar
gerllaw mynachdy Benedictaidd. Pan ad-unwyd Bafaria yn 1506 daeth München yn
brifddinas, ac yn 1806 daeth yn brifddinas Teyrnas Bafaria. Rhwng y ddau ryfel
byd, yn München y cododd y Natsïaid a'u harweinydd Adolf Hitler i amlygrwydd. Yn
1923 ceisiodd ef a'i gefnogwyr gipio grym yma, ond methodd a charcharwyd ef.

Yng nghanol y ddinas mae'r Marienplatz, gyda Neuadd y Ddinas gerllaw. Yr adeilad
enwocaf yma yw eglwys gadeiriol Gatholig y Frauenkirche. Mae nifer o dimau
pêl-droed yn y ddinas, yn cynnwys yr enwocaf o glybiau pêl-droed yr Almaen, FC
Bayern Munich. Cynhaliwyd y Gemau Olympaidd yma yn 1972. Mae'r ddinas hefyd yn
enwog am yr Oktoberfest, sydd, er gwaethaf ei enw, yn cael ei gynnal ym mis
Medi, gan orffen ar y Sul cyntaf yn Hydref.



https://cy.wikipedia.org/wiki/Llywodraeth_Cymru

Llywodraeth Cymru (Saesneg: Welsh Government) yw'r llywodraeth ar gyfer Cymru
sy'n cynnwys y Prif Weinidog a'i Gabinet. Hyd mis Mai 2011, yr enw oedd
Llywodraeth Cynulliad Cymru (Saesneg: Welsh Assembly Government). Newidwyd yr
enw er mwyn osgoi dryswch rhwng y llywodraeth ei hun sydd, fel pob llywodraeth,
yn gorff gweithredol, a Chynulliad Cenedlaethol Cymru, sy'n gorff
deddfwriaethol. Fe'i cyfansoddwyd dan Ddeddf Llywodraeth Cymru 2006; mae
Cynulliad Cenedlaethol Cymru a Llywodraeth Cymru yn ddau gorff ar wahân - yr un
fath â Senedd y Deyrnas Unedig a Llywodraeth y Deyrnas Unedig neu unrhyw
lywodraeth a senedd arall. Y corff democrataidd, etholedig, sy'n cynrychioli
buddiannau Cymru a'i phobl, sy'n llunio cyfreithiau Cymru ac sy'n gwneud
Llywodraeth Cymru'n atebol yw Cynulliad Cenedlaethol Cymru.

Cyn Mai 2016 roedd aelodau o'r cabinet yn cael eu galw'n weinidogion. Ers hynny
mae yna Ysgrifenyddion i brif adrannau yn ogystal â Gweinidogion. Dyma
gyfansoddiad presennol Llywodraeth Cymru (19 Mai 2016):



https://cy.wikipedia.org/wiki/Llywelyn_Fawr

Llywelyn Fawr, sef Llywelyn ab Iorwerth (1173 – 11 Ebrill 1240), ŵyr Owain
Gwynedd, oedd Tywysog Gwynedd a Thywysog de facto Cymru. Roedd yn unig fab i
Iorwerth Drwyndwn, mab cyfreithlon hynaf Owain Gwynedd, ac yn daid i Lywelyn ap
Gruffudd, Tywysog Cymru.

Ni wyddom lawer am flynyddoedd cynnar Llywelyn. Yn ôl y traddodiad cafodd ei eni
yng Nghastell Dolwyddelan, Dyffryn Lledr. 'Oes Aur' Gwynedd oedd oes Owain
Gwynedd, ond ar ôl marwolaeth y brenin cadarn hwnnw yn 1170 cafwyd cyfnod
ansefydlog gyda disgynyddion Owain yn ymladd am reolaeth. Tasg gyntaf Llywelyn
oedd sefydlu ei awdurdod. Gwnaeth hyn yn rhannol trwy nerth arfau ac yn rhannol
trwy nawdd a chynghreirio. Yn 1194 gorchfygodd Llywelyn ei ewythr Dafydd ab
Owain Gwynedd (ac efallai Rhodri ab Owain Gwynedd hefyd) ym Mrwydr Aberconwy. Am
y pum mlynedd nesaf canolbwyntiodd ar gadarnhau ei awdurdod. Roedd 1197 yn
drobwynt pwysig. Daliodd ei ewythr Dafydd ab Owain a'i alltudio o Wynedd a
chymerodd feddiant ar Eifionydd a Llŷn oddi ar Faredudd ap Cynan. Daeth Hywel ap
Gruffudd ap Cynan yn ddeiliad iddo a thalodd Gruffudd ap Rhodri a Rhicert ap
Cadwaladr wrogaeth iddo. Erbyn 1199 roedd yn arfer yr ystôl Tocius norwallie
princeps (Tywysog Gogledd Cymru Cyfan).

Yn 27 oed, daeth Llywelyn yn dywysog Gwynedd ar ôl gorchfygu ei ddau ewythr. Yn
1201 arwyddodd y cytundeb ysgrifenedig ffurfiol cyntaf yn hanes Cymru rhwng
tywysog Cymru a choron Lloegr. Yn y cytundeb roedd cynghorwyr y brenin John yn
cydnabod hawl Llywelyn i orsedd Aberffraw a'r tir a ddaliai ac yn cydnabod hefyd
ddilysrwydd Cyfraith Hywel Dda. Yn 1202 cipiodd Llywelyn gantref strategol
Penllyn, ar y ffin â Phowys Fadog; arwydd o'i uchelgais tuag at y dyfodol i
reoli'r Bowys anghytûn.

I gadarnhau ei sefyllfa bellach, priododd Y Dywysoges Siwan, merch ordderch y
Brenin John, yn 1205. Manteisiodd Llywelyn ar ei berthynas newydd. Yn 1208
cipiodd Bowys Wenwynwyn (arestiwyd Gwenwynwyn ab Owain o Bowys, oedd yn ddeiliad
i goron Lloegr, dros dro gan John), gorymdeithiodd â'i fyddin i Geredigion gan
feddiannu ac atgyfnerthu Castell Aberystwyth a sicrhau gwrogaeth yr arglwyddi
lleol. Dechreuodd cantrefi Cymreig y Mers edrych arno am gefnogaeth yn eu
hymwneud â'r Normaniaid. Roedd angen cefnogaeth Llywelyn ar John yr adeg honno
oherwydd problemau efo Ffrainc a nerth y barwniaid yn Lloegr, ac roedd Llywelyn
yn ymwybodol o hynny. Yn 1209 bu'n cefnogi John yn ystod ei gyrch yn erbyn yr
Albanwyr. Erbyn 1210 roedd awdurdod Llywelyn wedi ei osod ar seiliau cadarn, i
bob golwg. Er ei fod yn anghytuno â John a'i olynydd, Harri III o Loegr
weithiau, llwyddasai i gadw ei dywysogaeth yn annibynnol a hyd yn oed i gipio'r
rhan fwyaf o Bowys a Cheredigion.

Yn y flwyddyn 1212 cyfnewidiodd Llywelyn Fawr lythyrau â Philip Augustus, brenin
nerthol Ffrainc. Mae llythyr Philip ar goll ond cedwir llythyr Llywelyn yn
Archifdy Cenedlaethol Ffrainc, ym Mharis. Cynnwys y drafodaeth oedd cynnig gan
frenin Ffrainc i dywysog Gwynedd ymgynghreirio ag ef yn erbyn y brenin John.

Ar ôl torri crib Arglwyddi'r Mers yn Ne Cymru, talwyd gwrogaeth ffurfiol iddo
gan y tywysogion Cymreig eraill yn gynnar yn 1216 ger Aberdyfi, mewn cynulliad a
adnabyddir fel Cynhadledd Aberdyfi. Datganodd ei hun yn Dywysog Gwynedd gan
sicrhau ei nerth a'i reolaeth ar y rhan fwyaf o Pura Walia trwy Gytundeb
Caerwrangon ym 1218.

Yn 1228 bu ymladd yng nghwmwd Ceri rhwng Llywelyn a Hubert de Burgh, oedd yn un
o farwniaid mwyaf nerthol Lloegr. Roedd Hubert wedi derbyn Arglwyddiaeth
Trefaldwyn ac wedi dechrau meddiannu rhai o diroedd Llywelyn yng Ngheri. Daeth y
brenin a byddin i gynorthwyo Hubert, a ddechreuodd adeiladu castell o fewn cwmwd
Ceri. Llwyddodd Llywelyn i orfodi'r fyddin Seisnig i encilio, a chytunodd y
brenin i ddinistrio'r castell yn gyfnewid am daliad o £2,000 gan Llywelyn.
Cododd Llywelyn yr arian trwy ofyn am yr un swm fel pris rhyddid Gwilym Brewys,
oedd wedi ei gymryd yn garcharor yn yr ymladd.

Datblygodd Llywelyn yr hen gyfreithiau Cymreig, Cyfraith Hywel Dda, a blodeuodd
ysgol gyfraith ogleddol yn ystod ei deyrnasiad. Datblygodd system weinyddol y
dywysogaeth yn ogystal, gyda chymorth ei ddistain galluog Ednyfed Fychan.

Problem arall oedd perthynas Cymru â Lloegr. Disgwylid i dywysogion Cymreig dalu
teyrngarwch ffiwdal i frenin Lloegr fel ag a wnaeth Hywel Dda, Owain Gwynedd a'r
Arglwydd Rhys. Ond nid oedd Llywelyn yn fodlon ar hynny, gan nad oedd rhaid i
frenin yr Alban dalu gwrogaeth i frenin Lloegr.

Wedi genedigaeth Dafydd ap Llywelyn ac Elen, plant Llywelyn a Siwan, bu i Siwan
gychwyn perthynas â Gwilym Brewys, arglwydd Normanaidd o Frycheiniog. Oherwydd
hyn fe laddodd Llywelyn Wilym er bod merch Gwilym, Isabella, yn wraig i fab
Llywelyn, Dafydd. Fe roddwyd Siwan dan glo. Wedi cyfnod maddeuodd Llywelyn i
Siwan a'i hadfer yn dywysoges. Chwaraeai Siwan ran bwysig ym mherthynas Llywelyn
â'i thad, y Brenin John, ac ar fwy nag un achlysur cynrychiolodd Llywelyn mewn
materion diplomyddol rhwng llys Gwynedd a choron Lloegr.

Ym Mrut y Tywysogion, dywedir i Lywelyn ymddeol i Abaty Aberconwy, y fynachlog
Sistersaidd a noddid ganddo, yn ei ddyddiau olaf a chymryd 'abid mynach'. Bu
farw yno ym 1240 a chafodd ei gladdu yn yr abaty mewn cist garreg sydd i'w gweld
yn eglwys Llanrwst heddiw.

Ar ôl ei farwolaeth dechreuodd ei etifeddion Gruffudd a Dafydd frwydro, er bod
Llywelyn wedi cydnabod Dafydd fel ei unig etifedd. Bu i Ddafydd ennill gan olynu
Llywelyn fel tywysog Gwynedd.

Credir mai Tangwystl Goch, un o'i gwragedd gordderch, oedd mam Gruffudd, brawd
hŷn Dafydd. Dyna pam dewisodd Llywelyn Ddafydd yn edling (etifedd ac olynydd)
iddo.

Ceir sawl chwedl werin amdano, yn cynnwys y chwedl Hanes Llywelyn ap Iorwerth a
Chynwrig Goch o Drefriw y ceir y testun cynharach ohoni yn llaw y bardd Gutun
Owain (chwarter olaf y 15fed ganrif). Y chwedl fwyaf adnabyddus amdano heddiw yw
"Chwedl Gelert", ond mae'n debyg fod y chwedl gyfarwydd honno wedi cael ei
dyfeisio ar ddiwedd y 18fed ganrif.

Mae sawl bardd ac awdur wedi ysgrifennu am Lywelyn Fawr. Un o ddramâu enwocaf
Saunders Lewis yw ''Siwan, sy'n dadansoddi perthynas Llywelyn a'i wraig, merch y
brenin John o Loegr. Ceir drama fydryddol hanesyddol rymus, Llywelyn Fawr, gan
Thomas Parry (ysgolhaig) hefyd.



https://cy.wikipedia.org/wiki/Llosgfynydd

Caiff llosgfynydd (mynydd tân) ei greu lle mae craig tawdd (magma) yn codi i
wyneb y ddaear gan achosi echdoriadau folcanig. Craig wedi ei doddi mwy na
100 km o dan wyneb y Ddaear yw magma sydd wedyn yn dechrau codi tuag at wyneb y
ddaear. Pan gyrhaedda'r magma wyneb y ddaear fe lifa neu fe dasga o'r ddaear ar
ffurf lafa neu lydw folcanig. Ar wahân i graig tawdd mae lafa yn cynnwys
creigiau a nwy.

Gelwir y creigiau sydd yn ffurfio o achos ffrwydriadau folcanig yn Greigiau
Igenaidd, er enghraifft Basalt neu Gwenithfaen.

Lleolir llosgfynyddoedd y ddaear lle mae platiau tectonig yn cwrdd neu uwchben
mannau poeth. Ar hyn o bryd mae'r mwyafrif o ffrwydriadau llosgfynyddoedd a
daeargrynfeydd y ddaear yn digwydd o gwmpas y Môr Tawel, yn dilyn ymylon plât
tectonig y Môr Tawel.

Llosgfynydd yn Gwlad yr Iâ ydy Eyjafjallajökull ac fe achosodd gryn anhwylustod
i deithio awyr drwy Ewrop yng ngwanwyn 2010. Chwythodd gwynt y gogledd ei lwch
dros wledydd Prydain yn Ebrill a Mai pan waharddwyd awyrennau rhag hedfan. Ym
Mai 2011 ffrwydrodd llosgfynydd arall ynn Ngwlad yr Iâ, sef Grímsvötn.
Rhyddhawyd mwy o ludw yn ystod y 24 awr cyntaf na wnaeth Eyjafjallajökull drwy
gydol ei echdoriad. Roedd y cymylau lludw'n codi hyd at 15 km. Mesurodd VEI4 ar
y raddfa berthnasol.

Nid oes llosgfynyddoedd yn ffrwydro yng Nghymru heddiw, ond fe oedd miliynau o
flynyddoedd yn ôl. O ganlyniad, mae'n bosib gweld creigiau a lludw folcanig yng
Nghymru, er enghraifft ar Rhobell Fawr. Fe ddefnyddir y creigiau hyn ar gyfer
adeiladu.



https://cy.wikipedia.org/wiki/Llanrwst

Cyfesurynnau: 53°08′14″N 3°47′38″W﻿ / ﻿53.13712°N 03.79378°W﻿ / 53.13712;
-03.79378

Mae Llanrwst yn dref fechan ar lan ddwyreiniol Afon Conwy yn Sir Conwy, tri
chwarter y ffordd i fyny Dyffryn Conwy ar lôn yr A470, yng ngogledd Cymru. Mae
Caerdydd 188.8 km i ffwrdd o Lanrwst ac mae Llundain yn 308.8 km. Y ddinas
agosaf ydy Bangor sy'n 25 km i ffwrdd.

Mae Rheilffordd Dyffryn Conwy yn cysylltu'r dref â Llandudno yn y gogledd a
Blaenau Ffestiniog yn y de. Tyfodd y dref o gwmpas y diwydiant gwlân ac roedd y
dref yn adnabyddus am ei brethyn. Roedd gwneud telynnau yn ddiwydiant poblogaidd
yno hefyd ac roedd galw mawr am gynnyrch gwneuthurwyr telynnau Llanrwst ledled
Cymru. Erbyn heddiw twristiaeth yw'r prif ddiwydiant ynghyd ag amaethyddiaeth.
Lleolir Gwasg Carreg Gwalch, un o gyhoeddwyr llai mwyaf llwyddianus Cymru, yn y
dref.

Codwyd Y Bont Fawr dros Afon Conwy yn 1636. Y pensaer oedd Inigo Jones, yn ôl
traddodiad. Yr ochr draw i'r bont mae plasdy Tu Hwnt i'r Bont.

Adeiladwyd adeilad presennol Eglwys Sant Grwst, sy'n gysegredig i Sant Grwst, yn
1470, ond mae'r safle'n hŷn na hynny. Yn yr eglwys mae Capel Gwydir ac yno ceir
cist arch garreg Llywelyn Fawr, Tywysog Gwynedd, a symudwyd yno o Abaty
Aberconwy. Yno hefyd mae beddrod cerfiedig sy'n coffháu Hywel Coetmor, un o
gapteiniaid Owain Glyndŵr.

Enw arall ar y bont hon ar lafar yn lleol yw 'Pont Rhegi' gan ei bod yn amhosibl
i ddau gerbyd basio'i gilydd ar yr un pryd am fod y bont mor gul. Oherwydd ei
bod yn bont gefngrwm, mae mynd yn ôl yn anodd os nad yn amhosib i lawer. Ceir
trydydd enw hefyd sef 'Pont y Perlau' oherwydd yn ôl traddodiad cafwyd hyd i
berl yn yr afon pan oeddynt yn gosod y garreg sylfaen.

Cynhaliwyd Eisteddfod Genedlaethol Cymru yn Llanrwst ym 1951 a 1989. Am
wybodaeth bellach gweler:



https://cy.wikipedia.org/wiki/Iwgoslafia

Gwlad ffederal ar lan Môr Adria yn y Balcanau, de-ddwyrain Ewrop, oedd
Iwgoslafia (enw swyddogol: Gweriniaeth Ffederal Sosialaidd Iwgoslafia,
Serbo-Croateg: Jugoslavija). Roedd yn cynnwys y gweriniaethau ffederal Slofenia,
Croatia, Serbia, Bosnia-Hertsegofina, Montenegro a Macedonia, sy'n wledydd
annibynnol erbyn heddiw. Serbiaid a Croatiaid oedd mwyafrif y boblogaeth.
Beograd oedd y brifddinas.

Dechreuodd fel 'Teyrnas y Serbiaid, Croatiaid a Slofeniaid' trwy uno Serbia,
Croatia, Slofenia a Bosnia-Hertsegofina yn 1918. Cymerodd y brenin Alecsander I
o Iwgoslafia rym absoliwt iddo'i hun yn 1929 ond cafodd ei asasineiddio gan
genedlaetholwyr Croataidd yn 1934. Yn yr Ail Ryfel Byd meddianwyd y wlad gan yr
Almaenwyr a ffoes Pedr II o Iwgoslafia, olynydd Alecsander, i alltudiaeth yn
Llundain.

Rhanwyd y gwrthsafiad yn erbyn yr Almaenwyr rhwng dwy blaid wrthwynebus, sef y
Tsietniciaid a'r Partisaniaid. Enillodd yr olaf gefnogaeth y Cynghreiriaid yn
1943 ac ar ôl y rhyfel sefydlodd eu harweinydd Tito lywodraeth gomiwnyddol.

Roedd Tito yn anfodlon i Iwgoslafia fod dan ddylanwad yr Undeb Sofietaidd a
daeth materion i ben yn 1948 pan dorrodd gysylltiadai diplomyddol â'r
Sofietiaid. Meiriolwyd y sefyllfa rywfaint yn sgîl marwolaeth Stalin. Dilynodd
Tito bolisi o niwtraliaeth mewn materion tramor ('non-alignment') a datblygodd
ffurf o sosialaeth ddatganoliedig unigrwy i'r hen Iwgoslafia. Serbo-Croateg oedd
yr iaith ffederal swyddogol.

White T. Another fool in the Balkans - in the footsteps of Rebecca West. Cadogan
Guides, Llundain , 2006



https://cy.wikipedia.org/wiki/ISO_639-3

ISO 639-3:2007, Codau am y gynrychiolaeth o'r enwau o ieithoedd — Rhan 3: Côd
Alffa-3 ar gyfer sylw cyflawn o'r ieithoedd, yw safon ryngwladol am god
ieithoedd yng nghyfres ISO 639. Mae'r safon yn disgrifio codau tair‐lythyren ar
gyfer adnabod ieithoedd. Mae'n ehangu codau ISO 639-2 alffa-3 gyda'r amcan o roi
sylw i bob iaith naturiol wybyddus. Cyhoeddwyd y safon gan ISO ar 2007-02-05.

Bwriedir defnyddio'r system mewn ystod eang o sefyllfaoedd, ond yn benodol mewn
systemau cyfrifiaduron ble mae angen cefnogi nifer fawr o ieithoedd. Mae'n
ceisio cynnwys cymaint o ieithoedd a phosib, gan gynnwys byw a darfodedig,
hynafol ac adeiladu, mawr a bach, ysgrifenedig ac anysgrifenedig. Nid yw'n
cynnwys ieithoedd ailadeiladwyd fel Proto-Indo-Ewropeg.

Mae'n uwchset o ISO 639-1 ac o'r ieithoedd unigol yn ISO 639-2. Roedd ISO 639-1
ac ISO 639-2 wedi canolbwyntio ar y prif ieithoedd, a oedd yn cynrychioli cyfran
helaeth o holl lenyddiaeth y byd. Gan bod ISO 639-2 hefyd yn cynnwys casgliadau
iaith a dydy Rhan 3 ddim, nid yw ISO 639-3 yn uwchset o ISO 639-2. Ble mae codau
B a T bododi yn ISO 639-2, mae ISO 639-3 yn defnyddio'r codau T.



https://cy.wikipedia.org/wiki/Hentai

Gair Japaneg ydy Hentai (変態 or へんたい?) ( clywed yr ynganiad (cymorth·info)) sy'n
disgrifio math o gomics neu animediiadau pornograffig (neu sy'n cynnwys lluniau
o ryw eithafol) sy'n dod o Japan fel arfer. Gellwch ddweud fod anime, manga ac
eroge yn fathau o hentai. Mae Bible Black yn esiampl o hentai.

Mae'r gair yn un cyfansawdd: mae 変 (hen; "newid", "od", neu "estron") yn cyfuno
efo 態 (tai; "ymddygiad" neu "edrychiad"). Mae'n derm sydd wedi'i fyrhau o'r
dywediad 変態性欲 (hentai seiyoku) sy'n golygu "sexual perversion". Mewn slang
Japanaeg, mae "hentai"'n cael ei ddefnyddio fel gair i ddilorni rhywun ac mae'n
golygu yn y cyd-destun yma "dyn bydr" neu "weirdo".

Mae'r defnydd o'r gair yn y Saesneg ychydig yn wahanol, ac yn debycach i
ddefnydd slang y Japani o'r gair エッチ (H neu ecchi), sy'n golygu unrhyw gynnwys
sy'n ymwneud efo rhyw. Anaml iawn mae pobl o Japan yn defnyddio "hentai" i olygu
pornograffi neu anime. Mae nhw'n defnyddio dau derm arall:

Yn answyddogol hefyd mae pobl Japan yn defnyddio termau fel anime ero (エロアニメ?),
manga ero (エロ漫画?), a'r acronym Seisnig AV (am "adult video" neu fideo i
oedolion).

Y ffilm animeiddieig cyntaf, mae'n debyg, oedd One Thousand and One Nights ac
roedd yn para 130 munud. Yna cyhoeddwyd cyfres o'r enw Lolita Anime, sef yr
animeiddiad hentai cyntaf yn 1984 gan gwmni Wonder Kids. Roedd y ffilm hon yn
cynnwys bondais, rhaib a rhyw dan oed. Daeth Cream Lemon ar ei ôl gan gwmni
Fairy Dust, ffilm sy'n cynnwys llawer o'r themau sy'n dal i'w gweld mewn hentai
cyfoes. Cyfres o dair ffilm oedd The Brothers Grime wedi'i gynhyrchu gan
Excalibur Films yn 1986, 1987, and 1988 a dyma anime mwyaf poblogaidd Japan nes
cyhoeddiwyd Urotsukidoji.



https://cy.wikipedia.org/wiki/Gwynedd

Sir yng ngogledd-orllewin Cymru yw Gwynedd. Mae'n ffinio â Sir Conwy i'r dwyrain
a gogledd Powys a Ceredigion i'r de. Gwynedd yw y sir sydd â'r gyfartaledd uchaf
o'i phoblogaeth yn siarad Cymraeg. Mae'r prif drefi yn cynnwys dinas Bangor,
Caernarfon, Dolgellau, Harlech, Blaenau Ffestiniog, Y Bala, Porthmadog,
Pwllheli, Bethesda a Llanberis. Lleolir Prifysgol Bangor yn y sir. Does yr un
plaid yn rheoli'r Cyngor Sir ar hyn o bryd.

Yn y gorffennol tybiodd haneswyr megis J. E. Lloyd taw tarddiad Celtaidd y gair
'Gwynedd' oedd 'casgliad o lwythau' - yr un gwraidd â'r Wyddeleg fine, sef
llwyth. Bellach, cydnabyddir cysylltiad rhwng yr enw â'r Wyddeleg Féni, sef un o
enwau cynnar y Gwyddelod arnynt eu hunain, sy'n perthyn i fían, "mintai o ŵyr yn
hela a rhyfela, mintai o ryfelwyr dan arweinydd". Efallai *u̯en-, u̯enə
(ymdrechu, dymuno, hoffi) yw'r bôn Indo-Ewropeg. Ymsefydlodd Gwyddelod yng
ngogledd-orllewin Cymru, ac yn Nyfed, ar ddiwedd cyfnod y Rhufeiniaid. Venedotia
oedd y ffurf Ladin, ac ym Mhenmachno mae carreg goffa o tua'r flwyddyn 500 sy'n
darllen Cantiori Hic Iacit Venedotis ("Yma y gorwedd Cantiorix, dinesydd o
Wynedd"). Cedwid yr enw gan y Brythoniaid pan ffurfiwyd Teyrnas Gwynedd yn y 5ed
ganrif, a barhaodd hyd oresgyniad Edward I. Adferwyd yr enw hanesyddol hwn pan
ffurfiwyd y sir newydd ym 1974.

Roedd yr hen sir Gwynedd (1974-1996) yn cyfateb yn fras i Gwynedd Uwch Conwy,
prif diriogaeth Teyrnas Gwynedd. Roedd yn cynnwys rhan orllewinol Sir Conwy, yn
cynnwys y Creuddyn, ac Ynys Môn, sef yr hen Sir Gaernarfon, Sir Fôn a Sir
Feirionnydd. Mae'r hen sir yn bodoli o hyd fel un o "siroedd cadwedig" Cymru at
bwrpasau seremonïol.

Ceir economi cymysg yn y sir. Mae rhan bwysig o'r economi yn seiliedig ar
dwristiaeth gyda nifer o ymwelwyr yn cael eu denu gan y traethau niferus a'r
mynyddoedd. Gorwedd rhan sylweddol o'r sir ym Mharc Cenedlaethol Eryri, sy'n
ymestyn o arfordir y gogledd i lawr i ardal Meirionnydd yn y de ac yn llawer
ehangach na'r Eryri go iawn. Ond gwaith tymhorol yw twristiaeth ac mae hynny'n
golygu diffyg gwaith yn y gaeaf. Problem arall gyda thwristiaeth yw'r alwad a
greir am dai haf. Mae hyn yn gwthio prisiau tai i fyny allan o gyrraedd pobl
leol ac yn effeithio ar sefyllfa'r iaith Gymraeg yn yr ardaloedd gwledig.

Mae amaethyddiaeth yn llai pwysig nag yn y gorffennol, yn enwedig yn nhermau y
nifer o bobl sy'n ennill eu bywiolaeth o'r tir, ond mae'n aros yn elfen bwysig.

Y pwysicaf o'r diwydiannau traddodiadol yw'r diwydiant llechi, ond canran isel o
weithwyr sy'n ennill eu bywoliaeth yn y chwareli erbyn heddiw.

Mae diwydiannau sydd wedi datblygu yn fwy diweddar yn cynnwys stiwdios teledu a
sain (lleolir pencadlys Cwmni Recordiau Sain yn y sir). Ceir dau atomfa yng
Ngwynedd: mae atomfa Trawsfynydd wedi cau ond ar hyn o bryd mae atomfa Wylfa yn
dal i redeg.

Mae'r sector addysg yn bwysig iawn i'r economi lleol hefyd. Lleolir Prifysgol
Bangor yma a cheir sawl coleg arall fel Coleg Menai hefyd.

Ar gyfer llywodraeth leol ceir sawl cymuned yng Ngwynedd. Mae nifer o'r rhain
gyda'i chynghorau eu hunain.



https://cy.wikipedia.org/wiki/Gwyddoniaeth

System o wybodaeth a dealltwriaeth o'r byd ffisegol, sy'n defnyddio dulliau a
ellir eu gwirio yw gwyddoniaeth. Yn benodol, mae'n cyfeirio at system o ganfod
gwybodaeth sy'n seiliedig ar empiriaeth, arbrofi, a methodolegol rheysmegol ac
at y corff o wybodaeth y mae pobl wedi'u casglu trwy ymchwil o'r fath.
Athroniaeth gwyddoniaeth yw astudiaeth haniaethol o natur a chyfiawnhâd
gwybodaeth wyddonol.

Mynna gwyddonwyr bod yn rhaid i ymchwil wyddonol ufuddhau i'r dull gwyddonol,
gan egluro digwyddiadau yn nhermau achosion naturiol, a gwrthod syniadau
goruwchnaturiol na ellir ei brofi. Hynny yw, nid lle gwyddoniaeth ydy gofyn 'Oes
na Dduw?'

Dosberthir meysydd gwyddoniaeth yn ddau brif grŵp: gwyddorau naturiol, a
gwyddorau cymdeithasol. Mae Mathemateg yn arf hanfodol i'r gwyddonydd, ac mae
Mathemateg yn debyg (ac yn rhan o) Wyddoniaeth gan ei bod yn astudiaeth drwyadl
a rhesymegol o bynciau megis rhif, maint, strwythur, gofod, a newid. Fodd
bynnag, ni ellir ystyried Mathemateg yn Wyddoniaeth bur, gan fod y dull
mathemategol yn gwbl wahanol i'r dull gwyddonol.

Dros y canrifoedd cafwyd llawer o Gymry a fu'n flaenllaw iawn y myd Gwyddoniaeth
gan gynnwys dau enillydd y wobr Nobel: Brian David Josephson (g. 1940) a
Bertrand Russell, y biolegydd Alfred Russel Wallace a'r economegydd Clive W. J.
Granger (g. 1934). Robert Recorde (1510 - 1558) o Ddinbych-y-pysgod a greodd
symbol yr hafaliad (=) ac William Jones (1675 - 1749) oedd y cyntaf i
ddefnyddio'r symbol π (/paɪ/) i gynrychioli cymhareb y cylchedd i'r diamedr yn
1796.



https://cy.wikipedia.org/wiki/Giuseppe_Garibaldi

Arweinydd milwrol a gwleidyddol Eidalaidd oedd Giuseppe Garibaldi (4 Gorffennaf,
1807 – 2 Mehefin, 1882).

Ganed Garibaldi yn ninas Nice yn Ffrainc. Daeth yn gapten llong yn 1832. Y
flwyddyn wedyn, hwyliodd i Taganrog, Rwsia, lle cyfarfu a Giovanni Battista
Cuneo, alltud o'r Eidal ac aelod o fudiad La Giovine Italia ("Yr Eidal Ieuanc"),
a oedd wedi ei sefydlu gan Giuseppe Mazzini i geisio uno'r Eidal a'i rhyddhau o
reolaeth Awstria. Yn Genefa yn ddiweddarach ym 1833, cyfarfu a Mazzini ei hun.
Ymunodd Garibaldi a'r Carbonari, ac yn Chwefror 1834 Montevideo, Wrwgwái, yn
1841, lle priododd ei wraig, Anita. Cymerodd ran amlwg yn Rhyfel Cartref
Wrwgwái, gan ffurfio lleng o Eidalwyr ac ennill nifer o fuddugoliaethau.

Dychwelodd i'r Eidal yn 1848, a chymerodd ran amlwg yn yr ymladd yno.
Gorchfygodd fyddin Ffrengig lawer mwy ar 30 Ebrill 1849, ond yn ddiweddarach y
flwyddyn honno bu raid iddo ffoi i San Marino. Bu yn Ninas Efrog Newydd am
gyfnod. Dychwelodd i'r Eidal yn 1854, ac enillodd nifer o fuddugoliaethau dros
yr Awstriaid. Bu ganddo ran amlwg yn y brwydrau a arweiniodd at uno'r Eidal.



https://cy.wikipedia.org/wiki/Git%C3%A2r

Mae gitâr acwstig wedi ei wneud o bren, gydag un twll crwn yng nghanol ei gorff.
Pwrpas y twll yw cynhyrchu sŵn uchel drwy chwyddo'r sŵn. Mae pob un o'r chwe
tant yn ffurfio nodyn gwahanol a ddynodir gyda'r symbolau: E A D G B E.

Pan dynnir y llinynnau mae nhw'n dirgrynnu a dyna sy'n creu'r sŵn. Defnyddir
gitâr acwstig mewn cerddoriaeth werin a chanu gwlad, cerddoriaeth glasurol ac
mewn rhai mathau o ganu pop.

Mae'r gitâr drydan fel arfer wedi ei greu o bren neu blastig. Yn lle twll yn y
canol, mae gan gitâr drydan "pickups" sef synhwyrydd electronig tebyg i
feicroffôn i godi'r sŵn. Mae'r synhwyryddion hyn yn casglu'r cryndodau yn y maes
magnetig a'u chwyddo. Rhai o nodweddau ychwanegol gitâr drydan yw "distortion"
ac "overdrive".

Mae gan gitâr fas bedair, pump neu chwech tant. Y gitâr sy'n alaw am bedwar (neu
fwy) nodyn gwahanol: E A D G. (Ar y gitâr fas gyda phum llinyn: B E A D G; gyda
chwe llinyn: B E A D G C). Mae gitâr fas yn debyg i'r gitâr drydan weithiau, ond
mae gitâr fas acwstig yn bodoli.



https://cy.wikipedia.org/wiki/Genyn

Segment neu ran o'r DNA sy'n encodio RNA (neu brotin yw genyn (ll. genynnau),
sy'n uned foleciwlar ac yn rhan o etifeddeg. Trosglwyddo genynnau i'r epil yw'r
prif ddull o drosglwyddo nodweddion ffenotypig. Caiff mathau gwahanol o genynnau
(a chydadwaith genyn-amgylchedd) ddylanwad mawr ar nodweddion biolegol
organebau. Mae rhai o'r nodweddion hyn yn weledol: lliw llygad, sawl troed,
braich neu fus, ac eraill nad ydynt yn weladwy e.e. teip gwaed, y risg o ddal
clefyd arbennig, neu'r miloedd o brosesau hynny sy'n ffurfio yr hyn a elwir yn
'fywyd'.

Gall genynnau fwtanu (mutate) o fewn eu cyfres, gan arwain at amrywiolion o fewn
eu poblogaeth, a elwir yn alelau. Mae'r alelau hyn yn codio mathau gwahanol o
brotin, sy'n arwain at nodweddion o ffenodeipiau gwahanol.

Mae'r cysyniad o genyn yn parhau i gael ei newid a'i ail-ddiffinio wrth i
wyddoniaeth ddarganfod ffenomenâu gwahanol, a gwybodaeth newydd yn dod i'r fei.

Darganfyddodd Gregor Mendel (1822–1884) unedau sy'n gyfrifol am etifeddu
nodweddion y rhieni. Rhwng 1857 a 1864 astudiodd y patrymau gweledol mewn pys
bwytadwy gan gofnodi'r nodweddion a oedd yn newid o un genhedlaeth i'r llall.
Disgrifiodd y rhain yn fathemategol fel amrywiadau 2n (ble mae 'n' yn golygu'r
nifer o nodweddion gwahanol. Ni ddefnyddiodd y term 'genyn' (na gene!),
disgrifiodd ei ganlyniadau mewn modd a wahaniaethodd rhwng genoteip a ffenoteip
(nodweddion gweledol sydd yn gwahaniaethu organebau byw. Ef hefyd a ddisgrifiodd
y "dosbarthiad naturiol", sef y gwahaniaeth rhwng genyn trechol a ffactorau
enciliol. Ef hefydd a nododd am y tro cyntaf y gwahaniaeth rhwng heterosygot a
homosygot.

Darganfuwyd strwythut y moleciwl DAN yn 1953 gan James D. Watson a Francis
Crick. Esblygodd eu syniadaeth yn ddogma a ddaeth yn asgwrn cefn bioleg
moleciwlaidd, sy'n datgan fod protinau yn cael eu trawsblannu o'r RNA sydd yn ei
dro'n cael ei drawsblannu o'r DNA. Gelwir yr astudiaeth o eneteg ar lefel y DNA
yn eneteg foleciwlaidd.

Daw'r gair 'genyn' o'r Hen Roeg γένος (génos) sy'n golygu 'hil' neu 'epil'.
Mae'r gair modern yn tarddu i 1909 pan ddefnyddiwyd ef yn gyntaf gan y
botanegydd Wilhelm Johannsen i ddisgriffio'r gwahaniaeth corfforol (a
ffwythiannol) sylfaenol yr uned etifeddol. Defnyddiwyd y term "geneteg"
(genetics) am y tro cyntaf gan William Bateson yn 1905.



https://cy.wikipedia.org/wiki/Egni_(gwyddonol)

Mewn ffiseg, mae egni yn cyfeirio at allu gwrthrych i symud neu weithio. Gair
sy'n tarddu o'r Frythoneg yw 'egni', a chaiff ei gofnodi yn gyntaf yn y Gymraeg
yn y 14eg ganrif yn un o gywyddau Iolo Goch. (Ond daw'r gair Saesneg energy o'r
gair Groeg energos neu ἐνεργός , sef "gweithio"). Mae'n bosib storio egni a'i
ddefnyddio i wneud gwaith rhywbryd arall.

Ni ellir creu egni, dim ond ei drosglwyddo neu ei gyfeirio; crewyd y syniad o
gadwraeth egni ar ddechrau'r 19eg ganrif. Yn ôl Theorem Noether, mae cadwraeth
egni yn ganlyniad i'r ffaith nad ydy deddfau ffiseg ddim yn newid gydag amser.

Er nad yw cyfanswm yr egni ddim yn newid dros amser, mae ein gallu i'w fesur yn
dibynu ar ble rydym e.e. person yn eistedd mewn awyren sy'n hedfan: mae ei egni
cinetic o'i gymharu a'r awyren yn sero; o'i gymharu a'r ddaear, fodd bynnag, mae
ganddo egni cinetic.

Pan fôm yn trafod egni naturiol yr haul neu'r gwynt yn cael ei droi'n bwer
trydanol neu yn sain, defnyddiwn y gair ynni, er enghraifft: ynni'r haul, ynni
gwynt neu ynni hydro.



https://cy.wikipedia.org/wiki/Eglwys_Uniongred_Ddwyreiniol

ON Ni ddylid drysu'r Eglwys hon ag Eglwys y tri chyngor, a elwir yn Oriental yn
Saesneg.

Ail enwad Gristnogol fwya'r byd, a'r mwyaf o'r Eglwysi Uniongred, gyda rhwng 150
a 350 o ddilynwyr, yw'r Eglwys Uniongred Ddwyreiniol. Fe wahanodd o Eglwys y tri
chyngor ym 451, ac o'r Eglwys Gatholig Rufeinig ym 1054. Prif grefydd Belarus
(89%), Bulgaria (86%), Gweriniaeth Cyprus (88%), Georgia (89%), Gwlad Groeg
(98%), Macedonia (70%), Moldova (98%), Montenegro (84%), Romania (89%),
Ffederasiwn Rwsia (76%), Serbia (88%), ac Wcráin (83%) ydyw, a cheir niferoedd
sylweddol mewn gwledydd eraill.

Ymrannodd yr Eglwys Uniongred Ddwyreiniol a'r Eglwys Gatholig oddi wrth ei
gilydd yn y Sgism Fawr neu'r Sgism Ddwyreiniol fel y'i gelwir weithiau, (Groeg
schisma). Dechreuodd yn 857 pan ysgymunwyd Photius, Patriarch Caergystennin gan
y Pab Sant Nicolas I (858 - 867). Ymatebodd y patriarch drwy herio uniongrededd
Eglwys Rhufain, yn arbennig yn achos cymal yng Nghredo Nicea ynglŷn â tharddiad
yr Ysbryd Glân o Grist (y cymal filioque "ac o'r Mab..").

Daeth yr anghydfod i'w uchafbwynt cyntaf yn 1054 pan ysgymunwyd y patriarch
Cerularius o Gaergystennin (1043 - 1058) am iddo feirniadu gwyryfdod fynachaidd
orfodol y Gorllewin a defnyddio bara heb ei godi yn yr offeren fel arferion
hereticaidd. Er gwaethaf ymgeision i gymodi yn Ail Gyngor Lyons yn 1274 a
Chyngor Fflorens yn 1439, daeth y rhwyg terfynol yn 1472. Un ffactor a
arweiniodd at y rhwyg terfynol oedd ymddygiad y Croesgadwyr yn ymosod ar
Gristnogion ac eglwysi uniongred yn Asia Leiaf a'r Lefant, gan gynnwys ymosod ar
Gaergystennin ei hun a'i dal (1204 - 1261).



https://cy.wikipedia.org/wiki/Eglwys_Sant_Ilar

Yng nghanol pentref Llanilar, saif Eglwys Sant Ilar unig eglwys Ilar, y sant o
ganrif 6. Cofrestrwyd yr eglwys ganoloesol hon gan Cadw yn Ionawr 1964 ar Radd
II* oherwydd ei bod yn dyddio o'r Oesoedd Canol a bod ei tho pren, cerfiedig, yn
nodedig iawn (Rhif cofrestru: 9840). Mae ei thŵr sgwâr o ganrif 14 hefyd yn
nodwedd hynod o drawiadol. Mae pentre Llanilar yn gorwedd yn rhan isaf Cwm
Ystwyth ac mae'r A485 yn llifo yma o Aberystwyth a Llwybr Beicio Ystwyth, sy'n
mynd yn ei flaen i Dregaron drwy warchodfa natur enwog Cors Caron. Y cod post yw
SY23 4SA.

Mae'r fynwent ar ffurf cylch caëdig sy'n awgrymu bod cell grefyddol (sef 'llan')
yma yng nghyfnod yr Eglwys Geltaidd.

Ceir maen y tu allan i'r eglwys, bellach yn rhan o'r wal, lle dywedir i Harri
Tudur farchogaeth ei geffyl, ar ei daith drwy ogledd a chanolbarth Cymru i fyny
at Machynlleth, cyn troi i'r dwyrain tuag at Maes Bosworth. Mae'n eitha posib
fod milwyr Harri wedi cysgu dros nos yn yr Eglwys, ac yntau ym mhlasty
"Llidiardau", Dyffryn Ystwyth, tŷ sylweddol tua 1.4 km i'r dwyrain o Lanilar.

Ceir yn y cyntedd faen addurnedig, o'r enw Maen Maesmynach, a gariwyd o fryngaer
Caer Maesmynach, Cribyn; credir ei bod yn rhan o groes ac yn dyddio o ddiwedd
canrif 9 neu ddechrau canrif 10. Ar un cyfnod roedd yma ysgol, yn y fynwent.
Cenir dwy gloch, yn rheolaidd, ac mae un ohonynt ymhlith yr hynaf yng Nghymru ac
wedi'i dyddio i tua 1350; fe'i cludwyd yma o Rosygarth. Crair arall, hynod, yw'r
fedyddfaen 7-ochr o ganrif 13 neu ganrif 14; ychydig iawn o fedyddfaeni tebyg
sydd: ceir un yn Nhregaron ac un arall yng Ngwyr. Ar ochr ogleddol y gangell mae
ffenest fain fechan o ganrif 14, a adwaenir yn lleol fel 'ffenest y
gwahangleifion'.



https://cy.wikipedia.org/wiki/Eglwys_Ein_Morwyn_o%27r_Saith_Gofid,_Dolgellau

Eglwys Ein Morwyn Saith Gofid (en: Our Lady of the Seven Sorrows) yw enw eglwys
Gatholig Rufeinig Dolgellau adeilad Gradd II a adeiladwyd ym 1966. Mae wedi ei
lleoli ar Heol Meurig yn agos at ganol y dref; mae'n rhan o Ddeoniaeth Dolgellau
ac Esgobaeth Wrecsam o'r enwad.

Sylfaenydd yr eglwys oedd y Tad Francis Scalpell, offeiriad o Falta yn
wreiddiol, a ordeiniwyd yn Rhufain ym 1921 a aeth i Lerpwl ym 1926 lle
sylfaenodd plwyf St Anthony o Padua ym Mossley Hill. Ym 1938, aeth i Hwlffordd
cyn symud i Ddolgellau flwyddyn yn ddiweddarach.

Gan nad oedd addoldy ar gyfer Catholigion cylch Dolgellau, pan symudodd Scalpell
i'r dref arferai gynnal yr offeren mewn hen stabl; bu gwirfoddolwyr yn gyfrifol
am drwsio'r stabl a'i ehangu trwy ei gysylltu â hen siop pysgod a sglodion; yn
ystod yr Ail Ryfel Byd, bu carcharorion rhyfel o'r Eidal yn helpu i wella
adnoddau'r addoldy.

Cynyddodd niferoedd poblogaeth Gatholig y cyffiniau yn sylweddol yn ystod y
1950au, a theimlai'r Tad Scalpell bod angen eglwys newydd, mwy o faint yn
Nolgellau. Ysgrifennodd dros 25,000 o lythyrau i bobl ledled y byd yn gofyn am
roddion ar gyfer eglwys newydd. Yn ôl cofnodion y plwyf o'r 1960au cynnar bu i
ddieithryn aros ar ôl wedi'r offeren un Sul gan ofyn i'r Tad Scalpell faint mwy
o arian oedd ei angen ar gyfer yr eglwys newydd; wedi clywed y swm dywedodd wrth
yr offeiriaid y byddai'n fodlon cyfrannu'r swm oedd ei angen. Deuddydd yn
ddiweddarach derbyniodd Scalpell lythyr gan gwmni o gyfreithiwr yn ei hysbysu
byddai cymwynaswr yn rhoi'r arian angenrheidiol os oedd y cyfrannwr yn cael aros
yn ddienw a bod yr adeilad newydd yn un hardd ac yn weddi i'w amgylchedd
mynyddig llwm.

Dechreuodd y gwaith adeiladu ym 1963 gan bara am bedair blynedd. Cyfanswm y gost
oedd £68,000. Roedd y pensaer, Maurice Pritchard, a'r cwmni adeiladu, John Evans
a'i Feibion, oll o'r ardal leol. Cafodd yr eglwys ei hadeiladu mewn
pensaernïaeth o arddull Normanaidd gyda chroes uwchben y brif fynedfa a
gynlluniwyd gan Benigno Morlin Visconti Castiglione, cerflunydd o Milan, sydd â
gwaith yn cael ei harddangos yn Eglwys Gadeiriol Milan a Basilica San Pedr yn
Rhufain.

Does dim enw Cymraeg swyddogol ar yr eglwys. Daw'r enw Saesneg o emyn Ladin o'r
13eg ganrif sy'n cychwyn efo'r geiriau Stabat mater dolorosa sy'n cyfieithu i'r
Gymraeg fel Mae'r fam yn galaru. Dolorosa yw gwreiddyn y gair Cymraeg dolur,
gellir cyfieithu dolorosa (a gan hynny'r sorrows Saesneg) i'r Gymraeg fel gofid,
dolur, galar, loes neu archoll.



https://cy.wikipedia.org/wiki/Dirwasgiad_Mawr

Roedd y Dirwasgiad Mawr (Saesneg: The Great Depression) yn gyfnod o ddirywiad
economaidd enbyd, a ddechreuodd gyda chwymp y farchnad stoc ar 29 Hydref, 1929,
sy'n adnabyddus fel Cwymp Wall Street neu 'Dydd Mawrth Du' (Black Tuesday).

Dechreuodd yn yr Unol Daleithiau ac ymledodd yn gyflym i Ewrop a phob rhan o'r
byd bron, gyda chanlyniadau ysgytwol yn y gwledydd diwydiannol ynghyd â'r
gwledydd a ddibynnai arnynt i allforio nwyddau crai. Aeth masnach ryngwladol i
lawr yn gyflym, yr un modd ag enillion personol, refeniw o drethi, prisiau ac
elw. Tarwyd nifer o ddinasoedd ledled y byd, yn enwedig y rhai a ddibynnai ar
ddiwydiant trwm. Daeth gwaith adeiladu i ben bron mewn nifer o wledydd.
Dioddefodd ffermio ac ardaloedd gwledig yn ogystal wrth i brisiau cnydau gwympo
rhwng 40 i 60 y cant. Gwelwyd yr effaith yn arbennig o drwm ar y diwydiant glo a
mwyngloddio wrth i'r alwad am eu cynnyrch ddisgyn yn sylweddol iawn a chan nad
oedd dewis gwaith amgen i'r rhan fwyaf o'r gweithwyr.

Sefydlwyd rhaglenni cymorth ac adnewyddu gan nifer o wledydd ond un canlyniad
o'r argyfwng economaidd oedd yr ansefydlogrwydd gwleidyddol a ddaeth yn ei sgîl,
gyda thyfiant mawr mewn pleidiau asgell dde ac asgell chwith eithafol,
streiciau, protestiadau, a rhyfeloedd cartref. Roedd seiliau democratiaeth dan
fygythiad a gwelwyd unbeniaid fel Hitler, Stalin, Franco a Mussolini yn tyfu
mewn grym a gwleidyddiaeth y byd - yn arbennig yn Ewrop - yn polareiddio, gan
osod y llwyfan ar gyfer yr Ail Ryfel Byd yn 1939.



https://cy.wikipedia.org/wiki/Deyrnas_Unedig

Gwladwriaeth yw Teyrnas Unedig Prydain Fawr a Gogledd Iwerddon neu'r Deyrnas
Unedig (DU) (hefyd Y Deyrnas Gyfunol (DG)), sy'n cynnwys gwledydd Prydain Fawr
(Lloegr, Yr Alban, Cymru) a thalaith Gogledd Iwerddon. Fe'i lleolir i
ogledd-orllewin cyfandir Ewrop ac fe'i hamgylchynir gan Fôr y Gogledd, Môr Udd a
Môr Iwerydd. Hefyd o dan sofraniaeth y Deyrnas Unedig, ond heb fod yn rhan o'r
brif uned gyfansoddiadol, mae Gwledydd Dibynnol y Goron, Ynysoedd y Sianel ac
Ynys Manaw, a nifer o diriogaethau tramor.

Daeth Lloegr yn deyrnas unedig yn y 10fed ganrif. Daeth Cymru, a fu dan reolaeth
Seisnig ers Statud Rhuddlan ym 1284, yn rhan o Deyrnas Lloegr at bwrpasau
deddfwriaethol trwy Ddeddfau Uno 1536. Gyda Deddf Uno 1707, cytunodd seneddau
Lloegr a'r Alban i uno eu teyrnasoedd fel Teyrnas Prydain Fawr (er iddynt
rannu'r un brenin er 1603). Ym 1800, cyfunwyd Teyrnas Prydain Fawr â Theyrnas
Iwerddon (a fu dan reolaeth Seisnig uniongyrchol o 1169 hyd 1603) i greu Teyrnas
Unedig Prydain Fawr ac Iwerddon. Wedi cread y Dalaith Rydd Wyddelig ym 1922,
allan o 26 o siroedd Iwerddon, parhaodd 6 sir yn y gogledd yn rhan o'r Deyrnas
Unedig, a chafodd y wladwriaeth honno ei hail-enwi yn Deyrnas Unedig Prydain
Fawr a Gogledd Iwerddon ym 1927.

Chwaraeodd y Deyrnas Unedig, gwladwriaeth ddominyddol y 19g mewn diwydiant a
grym morwrol, rôl sylweddol yn natblygiad democratiaeth seneddol, ynghyd â
chyfraniadau pwysig ym myd gwyddoniaeth. Yn anterth ei grym teyrnasai'r
Ymerodraeth Brydeinig dros chwarter y ddaear. Yn ystod hanner cyntaf yr 20g
gwanhaodd nerth y DU, yn rhannol oherwydd y ddau Ryfel Byd. Yn ystod ail hanner
y ganrif gwelwyd datgymalu'r Ymerodraeth a chryfhau cysylltiadau â'r Ewrop
fodern a llewyrchus. Serch hynny, er bod y DU yn aelod o'r Undeb Ewropeaidd, mai
gwahaniaeth barn ynghylch cryfhau'r cysylltiad gyda'r gwrthwynebiad yn gryfach
yn Lloegr. Mae diwygiad cyfansoddiadol yn fater dadleuol ar hyn o bryd: mae Tŷ'r
Arglwyddi wedi cael ei ddiwygio'n ddiweddar ac mae gan Gymru, Gogledd Iwerddon a
Llundain gynulliadau gyda graddau gwahanol o bŵer; fe sefydlwyd hefyd senedd yn
yr Alban. Ystyrir hefyd cynlluniau ar gyfer cynulliad annibynnol ar gyfer
Lloegr. Mae mudiad Gweriniaeth Brydeinig yn cael sylw yn y cyfryngau o bryd i'w
gilydd, er bod cefnogaeth i'r frenhiniaeth Brydeinig yn dal i fodoli, yn enwedig
yn Lloegr, ond heb fod mor gryf ag yr oedd hi yn y gorffennol: ond dydy'r syniad
o gael Gweriniaeth Brydeinig ddim yn cael ei gefnogi gan weriniaethwyr a
chenedlaetholwyr yn yr Alban, Cymru a Gogledd Iwerddon.

Mae'r Deyrnas Unedig yn aelod o'r Gymanwlad, Undeb Ewrop a Sefydliad Cytundeb
Gogledd yr Iwerydd (NATO). Mae hefyd yn aelod parhaol o Gyngor Diogelwch y
Cenhedloedd Unedig, gyda phŵer gwaharddiad.

Gweler hefyd: Brenhinoedd a breninesau'r Deyrnas Unedig; Teyrnas Unedig Prydain
Fawr ac Iwerddon; Hanes Cymru; Hanes Iwerddon; Hanes yr Alban; Hanes Lloegr.

Mae'r Deyrnas Unedig (neu'r Deyrnas Gyfunol i ddefnyddio fersiwn arall ar yr enw
yn y Gymraeg) yn frenhiniaeth gyfansoddiadol. Mae'r llywodraeth yn gweithredu yn
enw'r Frenhines ac mae'n atebol i'r senedd a thrwy'r senedd i'r etholwyr.
Llundain yw prifddinas y DU a Lloegr a dyna leoliad y llywodraeth a'r senedd. Y
Frenhines Elisabeth II yw pennaeth y wladwriaeth ac fe'i coronwyd ym 1953, wedi
iddi esgyn i'r orsedd ym 1952. Ar y cyfan y mae'n cyflawni dyletswyddau
seremonïol, a'r Prif Weinidog sy'n rheoli'r wladwriaeth mewn gwirionedd.

Mae'r Deyrnas Unedig yn cynnwys tair gwlad - Yr Alban, Cymru, Lloegr - a
thalaith Gogledd Iwerddon, sydd yn eu tro yn cynnwys yr israniadau canlynol:

Mae Cymru yn cynnwys 22 Awdurdod Unedol, sef 10 Bwrdeistref Sirol, 9 Sir, a 3
Dinas. Yn ogystal cedwir siroedd 1974-1996 fel 'siroedd seremonïol' ond heb
unrhyw swyddogaeth mewn llywodraeth leol.

Mae'r Alban yn cynnwys 32 Awdurdod Unedol. Mae Gogledd Iwerddon yn cynnwys 24 o
Ardaloedd, 2 Ddinas, a 6 Sir.

Mae Lloegr wedi ei rhannu yn naw Rhanbarth Swyddi'r Llywodraeth, sef
Gogledd-ddwyrain Lloegr, Gogledd-orllewin Lloegr, Swydd Efrog a'r Hwmbr, Dwyrain
Canolbarth Lloegr, Gorllewin Canolbarth Lloegr, Dwyrain Lloegr, Llundain Fwyaf,
De-ddwyrain Lloegr a De-orllewin Lloegr. Mae gan bob rhanbarth ei Siroedd a/neu
Siroedd Metropolitan a/neu awdurdodau unedol, ac eithrio Llundain a rennir yn
fwrdeistrefi.

Yn ogystal mae nifer o diriogaethau dibynnol gwahanol yn perthyn i'r Deyrnas
Unedig; gweler Gwladfa'r Goron. Ni chyfrifir Ynys Manaw nac Ynysoedd y Sianel yn
rhanbarthau o'r Deyrnas Unedig yn ôl y gyfraith; dibynyddion y goron Brydeinig
ydynt, ond y mae'r Deyrnas Unedig yn gyfrifol am eu materion allanol.

Rhennir brenhines y Deyrnas Unedig yn symbolaidd gyda 16 prif wledydd eraill, a
adnabyddir gyda'i gilydd fel Teyrnasoedd y Gymanwlad, er bod y DU ddylanwad
gwleidyddol bychan dros y cenedlaethau annibynnol hyn.

Mae'r rhannau helaeth o dir Lloegr yn fryniog, ond mae'r wlad yn fwy mynyddig yn
y gogledd; mae'r llinell rhwng y tiroedd hyn yn rhedeg rhwng yr afonydd Tees ac
Exe. Afonydd Tafwys a Hafren yw prif afonydd Lloegr (er bod yr ail yn tarddu ger
Pumlumon yng Nghymru); mae'r prif ddinasoedd yn cynnwys Llundain, Birmingham,
Manceinion, Sheffield, Lerpwl, Leeds, Bryste a Newcastle upon Tyne. Ger Dover
mae Twnnel Môr Udd yn cysylltu'r Deyrnas Unedig a Ffrainc.

Mae Cymru yn wlad fynyddig gan fwyaf: yr Wyddfa yw'r copa uchaf, gydag uchder o
1,085 m uwch lefel y môr, ac mae'r mynyddoedd mawr eraill yn cynnwys Bannau
Brycheiniog, Pumlumon, Y Berwyn, Y Carneddau a'r Glyderau yn Eryri, a Bryniau
Clwyd. I'r gogledd mae Ynys Môn. Mae'r prif afonydd yn cynnwys afon Hafren, afon
Gwy, afon Teifi, afon Conwy ac afon Dyfrdwy. Caerdydd yw'r Brifddinas, yn ne
Cymru; mae dinasoedd a threfi mawr eraill yn cynnwys Abertawe, Castell-nedd,
Caerfyrddin, Penfro, Aberystwyth, Dolgellau, Caernarfon, Bangor, Caergybi,
Llandudno, Bae Colwyn, Y Rhyl, a Wrecsam.

Mae daearyddiaeth yr Alban yn gymysg, gydag iseldiroedd yn y de a'r dwyrain ac
ucheldiroedd yn y gogledd a'r gorllewin, yn cynnwys Ben Nevis, mynydd uchaf y DU
(1343 m). Mae llawer o lynnoedd a breichiau Môr hir a dwfn yn yr Alban, a elwir
yn firthau, a lochau. Fe gyfrir hefyd dyrfa o ynysoedd i orllewin a gogledd yr
Alban, e.e. Ynysoedd Heledd, Ynysoedd Erch, ac Ynysoedd Shetland. Caeredin,
Glasgow, ac Aberdeen yw'r prif ddinasoedd.

Mae Gogledd Iwerddon, rhanbarth gogledd-ddwyrain ynys Iwerddon, yn fryniog gan
mwyaf. Belffast a Deri yw'r prif ddinasoedd.

Mae'r Deyrnas Unedig, sy'n fasnachwr pwysig a chanolfan ariannol, yn meddu
economi cyfalafol, sy'n un o'r fwyaf yng ngorllewin Ewrop. Dros y ddau ddegawd
diwethaf fe leiheuwyd perchenogaeth gyhoeddus yn ddirfawr gan y llywodraeth trwy
raglenni preifateiddio, ac fe gyfyngwyd ar dwf y Wladwriaeth Les. Mae
amaethyddiaeth yn ddwys, wedi ei mecaneiddio yn drwm, ac yn effeithlon yn ôl
safonau Ewropeaidd, gan gynhyrchu tua 60% o anghenion lluniaethol gyda dim ond
1% o'r llu llafur. Mae gan y DU gronfeydd eang o lo, nwy naturiol, ac olew; mae
cynhyrchiad cynradd egni yn cyfrif tuag at 10% o Gynnyrch Mewnwladol Crynswth,
un o rannau uchaf unrhyw wladwriaeth ddiwydiannol. Mae gwasanaethau, yn enwedig
bancio, yswiriant, a gwasanaethau busnes, yn ffurfio cyfartaledd uchaf GWC o
bell ffordd, wrth i ddiwydiant trwm barhau i edwino.

Gohiriodd llywodraeth Blair ateb cwestiwn cyfranogiad y DU yn y system Ewro, gan
nodi pump o brofion economaidd y dylai eu pasio cyn i'r wlad gynnal refferendwm.

Saesneg yw'r brif iaith. Mae ieithoedd eraill yn cynnwys y Gymraeg, Gaeleg yr
Alban a Sgoteg. Siaredir hefyd llawer o ieithoedd eraill gan fewnfudwyr o lefydd
eraill yn y Gymanwlad.

Mae'r Deyrnas Unedig yn gartref i ddwy o brifysgolion enwocaf y byd: Prifysgol
Caergrawnt a Phrifysgol Rhydychen, ac y mae wedi cynhyrchu gweinyddwyr a
pheirianwyr enwog, er enghraifft James Watt, Charles Darwin, ac Alexander
Fleming.

Mae ysgrifenwyr enwog o'r DU yn cynnwys y chwiorydd Bronte, Agatha Christie,
Charles Dickens, Syr Arthur Conan Doyle a J. R. R. Tolkien. Mae beirdd pwysig yn
cynnwys Robert Burns, Thomas Hardy, Alfred Tennyson, Dylan Thomas a William
Wordsworth.

Mae'r cyfansoddwyr Edward Elgar, Arthur Sullivan, William Walton, Ralph Vaughan
Williams, Benjamin Britten a Michael Tippett wedi gwneud cyfraniadau mawr i
gerddoriaeth. Cyfansoddwyr sydd dal yn byw yw John Tavener, Harrison Birtwistle
a Oliver Knussen.

Mae gan y Deyrnas Unedig amryw gerddorfeydd gan gynnwys Cerddorfa Symffoni'r
BBC, y Gerddorfa Ffilharmonig Frenhinol, y Ffilharmonia, Cerddorfa Symffoni
Llundain a Cherddorfa Ffilharmonig Llundain, ac fe astudiodd llawer o gerddorion
enwog yng ngholegau cerddoriaeth y DU. Oherwydd ei lleoliad ac am resymau
economaidd eraill, Llundain yw un o ddinasoedd pwysicaf am gerddoriaeth yn y byd
- mae gan y ddinas sawl neuadd gyngerdd bwysig ac mae hi'n gartref i'r Tŷ Opera
Brenhinol, un o ddwy opera arweiniol y byd.

Mae'r Deyrnas Unedig wedi cynhyrchu'r bandiau enwog Roc a rôl The Beatles, y
Rolling Stones, Led Zeppelin, The Who, Pink Floyd, Catatonia, ac Oasis.

Mae arlunwyr enwog o'r DU yn cynnwys pobl megis John Constable, Joshua Reynolds,
William Blake a J.M.W. Turner. Yn yr 20fed ganrif, mae Francis Bacon, David
Hockney, Bridget Riley, Kyffin Williams a'r celfyddwyr pop Richard Hamilton a
Peter Blake yn bwysig. Yn ein hamser ni mae arlunwyr eraill wedi bod yn enwog,
yn enwedig Damien Hirst a Tracey Emin.

Mae gan y Deyrnas Unedig draddodiad theatraidd, ac mae gan Lundain lawer o
theatrau, gan gynnwys y Theatr Genedlaethol Frenhinol.



https://cy.wikipedia.org/wiki/Democratiaeth

Tardda'r gair democratiaeth o'r Groeg δημοκρατία (democratia), δημος (demos) y
werin + κρατειν (cratein) teyrnasu. Golyga ffurf o lywodraeth a reolir gan
boblogaeth y gymdeithas. Mae'r cysyniad hwn wedi cael ei ddehongli a'i ddatblygu
mewn gwahanol ffurf trwy hanes ond fel arfer mae'n cynnwys elfen o bleidleisio
dros berson neu blaid mewn etholiad er mwyn penodi cynrychiolwyr ar gyfer
llywodraeth neu gynulliad.

Caiff ei diffinio fel system sy'n caniatáu: (a:) llywodraeth sy'n cynrychioli
mwyafrif ei phobol (b:) llywodraeth ble mae pwer y wlad yn nwylo ei phobl (yn
hytrach na'r heddlu neu fyddin) a lle mae'r pwer hwnnw yn eu dwylo nhw yn cael
ei weithredu o ddydd i ddydd yn uniongyrchol neu'n anuniongyrchol drwy system o
gyrychiolaeth.

Yn ôl Larry Diamond, mae'n cynnwys dwy elfen: "System wleidyddol er mwyn dewis
llywodraeth drwy etholiadau rhydd a theg ac yn ail bod ei dinasyddion yn
weithredol yn y system wleidyddol honno. Ynghlwm wrth y gair hwn hefyd mae parch
at hawliau dynol pob un o'i dinasyddion a bod ei dinasyddion yn gweithredu mewn
rhyw ffordd i sicrhau fod cyfreithiau yn eu lle sy'n rhoi hawliau cyfartal hyn i
bawb".

Mae'r term Groegaidd hwn, sy'n tarddu'n ôl i'r 5ed ganrif CC, yn gwbwl groes i
ἀριστοκρατία (aristokratía) "rheolaeth gan yr elit". Dau air cwbwl groes mewn
theori, ond yn ymarferol, mae tir cyffredin heddiw, fel ag yr oedd yn Athen y
cynfyd ble rhoddwyd yr hawl i un carfan elitaidd i fod yn ddemocrataidd ac i
bleidleisio ond nid y gweddill - y caethweision, merched ayb. Yng Ngwledydd
Prydain, tan yr 20fed ganrif, dim ond tirfeddiannwyr neu bobl arianog oedd a'r
hawl i bleidleisio. Nid oes gan garcharorion, heddiw, yr hawl hwn ychwaith, na
phobl ifanc dan 18 oed.



https://cy.wikipedia.org/wiki/Dawns

Mae dawns neu dawnsio (o'r Ffrangeg danser) yn gelfyddyd, ymarfer corff neu
ddifyrwaith sydd, yn ei hanfod, yn gyfres o gamau ac ysgogiadau corfforol
rhythmig gan unigolyn, parneriaid neu grŵp o bobl, fel rheol i gyfeiliant
cerddoriaeth. Mae'n cymryd sawl ffurf ac mae ei gwreiddiau yn hynafol iawn gyda
pherthynas agos â hanes cerddoriaeth a defodau crefyddol; gwelir olion o hynny
yn y dawnsiau gwerin traddodiadol.

Mae'r diffiniad o beth yn union yw dawns yn dibynnu ar gyfyngiadau cymdeithasol,
diwylliannol, artistig a moesol. Mae'n amrywio o symudiadau gweithredol (megis
dawnsio gwerin) i dechnegau meistrolgar fel ballet. Gellir cymryd rhan mewn
dawns neu ei berfformio ar gyfer cynulleidfa. Gall fod yn seremonïol,
cystadleuol neu'n rywiol hefyd. Gall dawns ymgorffori neu fynegi syniadau,
emosiynau neu adrodd stori.

Mae dawns wedi esblygu i nifer o ddulliau gwahanol. Mae breg-ddawnsio yn
gysylltiedig â diwylliant hip hop. Mae dawns Affricanaidd yn ddeongliadol.
Dulliau clasurol o ddawns yw ballet, ballroom, y waltz a'r tango tra bod Sgwâr
a'r Llithriad Trydanol yn fathau o gamau dawns.



https://cy.wikipedia.org/wiki/Cymdeithas_B%C3%AAl-droed_Cymru

Cymdeithas Bêl-droed Cymru (CPDC, Saesneg: Football Association of Wales, FAW)
yw corff llywodraethol pêl-droed yng Nghymru. Mae CPDC yn aelod o FIFA, UEFA a'r
IFAB.

Fe'i sefydlwyd yn 1876 sy'n golygu mai'r gymdeithas yw'r drydedd hynaf yn y byd
ar ôl Cymdeithas Bêl-droed Lloegr a Chymdeithas Bêl-droed Yr Alban. Mae hefyd yn
un o bedair cymdeithas sy'n ffurfio Bwrdd y Gymdeithas Bêl-droed Rhyngwladol,
sy'n gyfrifol am Reolau'r Gêm, ar y cyd gyda Chymdeithas bêl-droed yr Alban,
Cymdeithas Bêl-droed Iwerddon a FIFA.

Yng Ngwesty'r Wynnstay Arms, Wrecsam ar 2 Chwefror 1876 y cynhaliwyd y cyfarfod
cynat a'r enw gwreiddiol oedd "Cymdeithas Bêl-droed Cambria". Y bwriad oedd
ffurfioli'r cynlluniau ar gyfer gêm a oedd i'w chwarae rhwng Cymru a'r Alban.

Galwyd cyfarfod arall ym Mai 1876, a hynny mewn gwesty o'r un enw ychydig o
filltiroedd o Wrecsam - ym mhentref Rhiwabon ac yno y bedyddiwyd y gymdeithas
gyda'r enw Cymdeithas Bêl-droed Cymru. Yno hefyd yr ysgrifennwyd cyfansoddiad y
gymdeithas. Aeth y trafodaethau ymlaen tan orian mân y bore, pan gerddodd
heddwas i fewn i weld beth oedd yn digwydd, a dywedir iddo ddweud rhybeth fel,
"Hyd yn oed os ydych chi'n ffurfio Cymdeithas Bêl-droed Cymru, mae'r gloch
wedi'i chanu ac mae'n hen bryd i chi fynd i'w ffurfio yn rhywle arall!"

Chwaraeodd Cymru ei gêm gystaleuol gyntaf ar 25 Mawrth 1876 yn erbyn Yr Alban yn
Glasgow gan wneud Cymru y trydydd tîm pêl-droed rhyngwladol hyna'n y byd. Yr
Alban enillodd y gêm gyntaf 4-0. Trefnwyd gêm i'w dychwelwyd y flwyddyn ganlynol
ac felly y cafwyd y gêm bêl-droed ryngwladol gyntaf ar dir Cymru, ar Gae Ras,
Wrecsam ar 5 Mawrth 1882.

Cyfaru'r pedair gwlad gwledydd Prydain ym Manceinion ar 6 Ragfyr 1882 i greu
rheolau a thrwy hyn sefydlwyd y Bwrdd Cymdeithasau Pêl-droed Rhyngwladol. Yn
1883-84 ffurfiwyd Pencampwriaeth Cartref Prydain, twrnameint a chwaraewyd yn
flynyddol rhwng Lloegr, Yr Alban, Iwerddon a Chymru hyd 1983-84. Bu Cymru yn
bencampwr 12 gwaith.



https://cy.wikipedia.org/wiki/Cyhyr

Meinwe cyfangol sy'n bodoli mewn cyrff anifeiliaid yw cyhyr. Mae'n deillio o'r
hanenen mesodermig o gelloedd germ embryonaidd. Mae celloedd cyhyrau yn cynnwys
ffilamentau cyfangol sy'n symyd heibio iw gilydd gan newid maint y cell. Mae tri
gwahanol fath o gyhyr, sef cyhyrau anrhesgog, cardiag, neu ysgerbydol. Eu
swyddogaeth yw i greu grym ac achosi mudiant. Gall cyhyrau achosi ymsymudiad yr
organeb ei hun neu symudiad yr organau mewnol. Mae cyfangu cyhyrau cardiag ac
anrhesgog yn digwydd heb feddwl yn ymwybodol ac mae'n angenrheidiol ar gyfer
goroesiad. Engreifftiau o hyn yw cyfangiad y galon a'r peristalsis sy'n gwthio
bwyd trwy'r system dreulio. Defnyddir cyfangiad gwirfoddol o'r cyhyrau
ysgerbydol i symud y corff, a gall hyn gael ei reoli'n fanwl. Mae engreifftiau
yn cynnwys symudiad llygad, neu symudiadau crynswth megis cyhyrau cwadriceps y
morddwyd. Mae dau fath llydan o ffibr cyhyr gwirfoddol: plwc araf a phlwc
cyflym. Mae cyhyrau plwc araf yn gallu cyfangu am gyfnod hir o amser gyda
ychydig iawn o rym tra bod cyhyrau plwc cyflym yn gallu cyfangu yn gyflym ac yn
bwerus ond maent yn lludded yn sydyn.

Mae cyhyr anrhesgog, neu "cyhyr anwirfoddol" yn cael ei ganfod o fewn muriau
organau a strwythrau megis yr oesoffagws, yr ystumog, coluddion, bronciolynnau,
croth, wrethra, pledren, llestri gwaed, ac yn y croen hyd yn oed (lle mae'n
rheoli codiad blew). Yn wahanol i cyhyr ysgerbydol, nid yw cyhyr anrhesgog odan
reolaeth ymwybodol.

Mae cyhyr ysgerbydol neu "gyhyr gwirfoddol" yn cael ei angori i'r asgwrn gan
dendonauac yn cael ei ddefnyddio i effeithio symudiad ysgerbydol megis
ymsymudiad ac i gynnal ymddaliad. Er fod rheolaeth yr ymddaliad yn cael ei
gynnal yn gyffredinol yn isymwybodol, mae'r cyhyrau sy'n gyfrifol am wneud hyn
yn ymateb yn yr un modd a cyhyrau sydd ddim yn ymwneud â ymddaliad. Cyfansoddir
oedolyn gwrywaidd o 40–50% o gyhyrau ysgerbydol, ac oedolyn benywaidd o tua
30–40% (fel canran o fás y corff).

Mae anatomeg cyhyrau yn cynnwys anatomeg crynswth, yn cynnwys holl gyhyrau
organeb, ac, ar y llaw arall, microanatomeg, sy'n cynnwys strwythrau cyhyrau
unigol.



https://cy.wikipedia.org/wiki/Cyhydedd

Mewn daearyddiaeth, mae cyhydedd yn llinell ddychmygol, sydd yn mynd o gwmpas y
ddaear mewn plaen sy'n berpendiciwlar i echel ei chylchdro. Mae i bob planed
sy'n cylchdroi ei gyhydedd ei hun, ond fel arfer, mae "Cyhydedd" yn cyfeirio at
linell ar y Ddaear. Gosodir y Cyhydedd yn union rhwng dau begwn y blaned; golyga
hyn ei bod yr un pellter o Begwn y Gogledd ag ydyw o Begwn y De. Mae'r Cyhydedd
yn rhannu'r ddaear yn ddau; Hemisffer y Gogledd ac Hemisffer y De.

Diffinir Cyhydedd y Ddaear o ran ei ledred gan 0° (sero gradd). Mae'n un o bump
prif cylch lledred a nodir mewn daearyddiaeth; ceir hefyd y cylchoedd pegynol
hyn: (y Cylch Arctig a'r Cylch Antartig) a'r ddau gylch trofanol (Trofan Cancr a
Throfan Capricorn).

Yn ei symudiad ymddangosiadol yn yr awyr, mae'r haul yn pasio uwchben y Cyhydedd
ddwywaith y flwyddyn, yn ystod y cyhydnosau. Am eilad, yn ystod y cyhydnos, mae
pelydrau'r haul yn union berpendiciwlar i wyneb y ddaear ar y rhan arbennig
honno o'r Cyhydedd.

Mae'r mannau hynny sydd ar y Cyhydedd yn cael y gwawrio a'r machlud haul
cyflymaf, gan fod yr haul yn codi ac yn machlud bron yn fertig drwy gydol y
flwyddyn. Mae hyd diwrnod (o godiad haul hyd at ei fachlud) ar y Cyhydedd bron
yn hafal drwy gydol y flwyddyn ac mae ei hyd oddeutu 14 munud yn hirach na'r nos
oherwydd plygiant golau gan yr atmosffer a gan y diffinir yr union eiliad o
wawrio a machlud gan yr eiliad honno pan fo 'ymyl' yr haul (yn hytrach na'i
ganol) i'w weld uwchben y gorwel. Mae'r Ddaear yn bolio rhyw ychydig ar y
Cyhydedd. Ei ddiametr yw 12,750 cilometres (7,922 mi), on ar y Cyhydedd mae'r
diametr oddeutu 43 cilometres (27 mi) greater than at the poles.

Lleolir nifer o ganolfanau gofod ger y Cyhydedd e.e. Canolfan Ofod Guiana yn
Kourou, Guyane, gan fod y lleoliadau hyn yn symud yn gynt nag unrhyw ledred
arall oherwydd cylchdro'r Ddaear. Golyga hyn fod y rocedi'n defnyddio llai o
danwydd, pan gânt eu lansio. Er mwyn gwneud yn fawr o hyn, mae'n rhaid i'r
rocedi gael eu lansio i gyfeiriad y dwyrain, y de-ddwyrain neu'r
gogledd-ddwyrain.



https://cy.wikipedia.org/wiki/Casino

Yn ei ystyr fodern, cyfeiria casino at adeilad lle gellir mathau arbennig o
hapchwarae. Gan amlaf, cânt eu hadeiladu ger neu'n rhan o westai, bwytai,
canolfannau siopa, llongau gwyliau ac atyniadau twristaidd eraill. Mae rhai
casinos yn enwog am gynnal adloniant byw, megis digrifwyr, cyngherddau a
chystadlaethau chwaraeon.

Yn wreiddiol, arferai'r term casino gyfeirio at fila bychan, tŷ haf neu bafiliwn
a adeiladwyd am bleser, gan amlaf ar dir fila neu palazzo Eidalaidd mwy o faint.
Ceir enghreifftiau o gasinos yn Villa Giulia a Villa Farnese.

Gwelir yr enghraifft gyntaf o'r gair yn cael ei ddefnyddio yn Fenis tua 1638. Yn
ystod y 19g, dechreuodd y term "casino" gynnwys adeiladau cyhoeddus eraill lle'r
oedd gweithgareddau pleserus, gan gynnwys gamblo a chwaraeon yn digwydd.
Enghraifft o'r math yma o adeilad oedd Casino Newport yn Rhode Island.

Ni ddefnyddiwyd pob casino ar gyfer hapchwarae, Roedd Casino Copenhagen yn
theatr, a oedd yn adnabyddus am y cyfarfodydd enfawr a gynhaliwyd yno yn ystod
Chwyldro 1848 a arweiniodd at Denmarc yn dod yn frenhiniaeth cyfasoddiadol. Tan
1937, roedd yn theatr Danaidd enwog.



https://cy.wikipedia.org/wiki/Carst

Topograffi nodedig lle mae'r dirwedd wedi ei ffurfio o ganlyniad i ddŵr yn
ymdoddi ar greigwely carbonad (gan amlaf calchfaen) yw carst (Saesneg: Karst).
Daw’r gair "carst" o enw'r ardal lle cafodd yr ymchwil gwyddonol cyntaf ar
dopograffi carst ei gynnal gan y daearyddwr Jovan Cvijić (1865–1927) mewn ardal
yn Slofenia sy'n ymestyn yn raddol i'r Eidal o’r enw Kras (Karst mewn Almaeneg).
Mae gwreiddyn Indo-Ewropeaidd i'r gair sef, o karra sy’n golygu “carreg” (yr un
gwreiddyn sydd i'r gair Cymraeg). Mae'r gair Carst felly yn disgrifio'r
tirffurfiau ymdoddiadol mewn ardal o galchfaen lle mae erydu wedi creu agennau,
llync-dyllau, nentydd tanddaearol a cheudyllau.

Creigiau gwaddodol sy’n cynnwys llawer o uniadau a holltau ac a luniwyd o
galsiwm carbonad yw calchfeini Cymru. Yn wahanol i’r rhan fwyaf o greigiau,
maent yn hydawdd mewn dŵr glaw sy’n llawn carbon deuocsid ar ôl ei daith drwy’r
atmosffer. Mae hydoddedd wedi’i gyfuno ag athreiddedd (permeability) ar hyd yr
uniadau a’r planau gwelyo yn golygu bod dŵr sydd ychydig yn asidig, yn hytrach
na llifo mewn nentydd ar hyd yr arwyneb yn disgyn yn gyflym trwy uniadau ac ar
hyd planau gwelyo. Ar ei daith bydd y dŵr yn ymdoddi’r calchfaen ac yn
helaethu’r sianelau gan alluogi dŵr i fynd ar eu hyd. Mae agennau (fissures) a
cheudyllau (potholes) yn cael eu ffurfio yn y modd hwn a byddant efallai yn
ddigon mawr i allu cludo’r holl ddŵr a fydd fel arfer yn llifo ar yr wyneb.
Felly, yr hyn sy’n nodweddu ardaloedd calchfaen yw diffyg draeniad arwyneb a
nentydd yn diflannu i agennau neu lync-dyllau. Bydd modd i nentydd sydd wedi
diflannu ymddangos ar waelod llethr serth, yn enwedig ar ochr prif ddyffrynnoedd
sydd wedi endorri o dan y lefel trwythiad. Enghraifft dda o hyn yng Nghymru yw
ymdarddiad nant o geg yr ogofâu yn Dan yr Ogof wrth ymyl Craig-y-nos. Fe elwir
enghreifftiau o’r fath yn darddell Vaucluse, ar ôl yr enwog Fontaine de Vaucluse
yn ne Ffrainc.

Mae pentir nodedig Penygogarth yn Llandudno yn dirnod cyfarwydd ac yn enghraifft
nodweddiadol o dirwedd galchfaen. Mae’r tirffurf hwn wedi datblygu o Galchfaen
Carbonifferaidd haenedig. Mae’r diffyg dŵr arwyneb, brigiad o graig noeth o dan
orchudd pridd tenau a dibynnau serth yn nodweddiadol o dirffurfiau carst. Mae
Mynydd Eglwyseg yn Llangollen yn darren Galchfaen Carbonifferaidd.

Yn Ne Cymru, mae’r amlygiad llydan o Galchfaen Carbonifferaidd i’r gogledd o’r
maes glo yn darparu amrywiaeth cyfareddol o ffurfiau calchfaen. Am 30 milltir o
Ddyffryn Twrch yn ne-ddwyrain Sir Gaerfyrddin trwy Gwm Tawe i flaen-nentydd Afon
Nedd a thua’r dwyrain i Florens, mae’r ardal yn llawn o lync-dyllau bach,
canolig a mawr. Mae’r pantiau crwn yn dynodi safleoedd lle mae cwymp yn nhoeau'r
ceudyllau tanddaearol. Tua 15,000 erw yw cyfanswm yr ardal yr effeithir arni gan
lync-dyllau.

Ar hyd arfordir deheuol Gŵyr, mae Calchfaen Carbonifferaidd yn amlwg mewn
clogwyni ysblennydd. Mae’r creigiau hyn ymhlith rhai o olygfeydd gorau arfordir
Cymru. Mae’r strata ar oleddf serth o’r môr ac wedi’u torri’n gildraethau a
phentiroedd. Mae’r cildraethau bach wedi erydu ar hyd uniadau neu linellau gwan
o fewn y strata ac mae nifer helaeth o ogofâu môr wedi cael eu cloddio o wyneb y
clogwyn.



https://cy.wikipedia.org/wiki/Caethwasiaeth

Mae caethwasiaeth yn berthynas lle mae un person yn cael ei ystyried yn eiddo i
berson arall. Gorfodir y caethwas i weithio i'w berchennog heb gael tâl am
hynny.

Roedd caethwasiaeth yn gyffredin yn yr henfyd, ac yn sail gwareiddiadau megis Yr
Hen Aifft, Groeg yr Henfyd a'r Ymerodraeth Rufeinig ymysg eraill. Yn aml, roedd
caethweision yn garcharorion rhyfel, neu'n blant i gaethweision ac felly'n
gaethweision eu hunain. Weithiau gellid gwerthu dyledwr fel caethwas os na allai
dalu ei ddyledion. Fel rheol yr oedd deddfau yn rheoli sut y cai meistr drin ei
gaethweision, a gallai caethwas gael ei ryddhau gan ei feist, un ai trwy brynu
ei ryddid neu fel gwobr am flynyddoedd o wasanaeth.

Yn raddol, daeth caethwasiaeth yn llai cyffredin yn Ewrop yn yr Oesoedd Canol,
ac roedd yn weddol brin erbyn diwedd y 15g.

Gyda darganfyddiad a choloneiddio America gan wahanol wledydd Ewropeaidd, oedd
angen llafur i dyfu cnydau ac i weithio mwynfeydd. Dechreuodd yr arferiad o ddod
a chaethion o Affrica i wneud y gwaith yma yn y 16g, a thyfodd yn raddol ar y
cyntaf, yna'n gyflymach yn y 18g. O orllewin Affica y deuai'r rhan fwyaf o'r
caethion hyn. Credir i dua 30 miliwn o Affricanwyr gael ei cario dros Fôr
Iwerydd cyn i'r fasnach ddod i ben yn y 19g. Y prif wledydd oedd yn gyfrifol am
y fasnach oedd:

Tua diwedd y 18fed ganrif dechreuodd symudiad i roi diwedd ar gaethwasiaeth. Yn
1807, ar gymhelliad William Wilberforce ac eraill, pasiwyd deddf yn y Deyrnas
Unedig i roi diwedd ar y fasnach mewn caethion, ond nid ar gaethwasiaeth ei hun.
Pasiwyd deddf i roi diwedd ar gaethwasiaeth yn Mexico yn 1810. Yn yr Unol
Daleithiau, roedd caethwasiaeth yn un o'r ffactorau a arweiniodd at Ryfel Catref
America, ac yn ystod y rhyfel hwnnw cyhoeddodd Abraham Lincoln y byddai'r
caethion yn cael ei rhyddhau.

Credir fod nifer sylweddol o bobl yn gaethweision heddiw, yn enwedig yn rhai o
wledydd Affrica. Enwir Mauritania fel un gwlad lle mae hynny'n wir.



https://cy.wikipedia.org/wiki/Caer-went

Mae Caer-went ( weithiau Caerwent) yn bentref yn Sir Fynwy, de-ddwyrain Cymru.
Pan goncrwyd llwyth y Silwriaid gan y Rhufeiniaid, crewyd canolfan a thref
farchnad iddynt dan yr enw Venta Silurum yn fuan wedi'r flwyddyn 78 gan y
Llywodraethwr Rhufeinig Julius Frontinus. Cyn hynny roedd gan y Silwriaid
fryngaer bwysig gerllaw yng Nghoed Llanmelin. Venta Silurum yw'r dref Rufeinig y
gwyddir fwyaf amdani yng Nghymru, a'r ail fwyaf adnabyddus ym Mhrydain ar ôl
Calleva Atrebatum (Silchester).

Roedd y dref Rufeinig yn dilyn y patrwm arferol, gyda dwy brif ffordd yn ffurfio
croes a mur a ffos o'i hamgylch. Gydag arwynebedd o 300 - 350 medr sgwar roedd
yn dref gymharol fechan. Yn y canol roedd y Fforwm, gyda sgwar agored a siopau a
Basilica o'i amgych. I'r dwyrain o'r Fforwm mae teml Rufeinig, oedd mae'n debyg
wedi ei chysegru i'r duw Mawrth, ac i'r gogledd mae Amffitheatr. Yr oedd o leiaf
ddau faddondy yn y dref. Ar bob ochr i'r briffordd a redai drwy'r dref roedd yna
resi o siopau a sawl teml. Mae darnau sylweddol o'r mur Rhufeinig i'w gweld o
hyd, hyd at 5 medr o uchder mewn mannau. Atgyfnerthwyd y muriau hynny â thyrau
lle y cedwid arfau. Y tu allan i'r muriau y ceid y mynwentydd. Mae tai y pentref
modern yn gorchuddio rhan o'r hen safle Rufeinig.

Credir i'r boblogaeth adael y dref yn y bumed ganrif, fel gyda llawer o
ddinasoedd a threfi Rhufeinig Prydain, ond mae'n bosibl i Gaerwent barhau fel
canolfan i Deyrnas Gwent ar ôl y cyfnod Rhufeinig. Sefydlwyd clas yng Nghaerwent
gan sant o Wyddel o'r enw Tatheus tua'r 5fed ganrif. Ar ôl y Goncwest Normanaidd
codwyd castell mwnt a beili ar y safle.



https://cy.wikipedia.org/wiki/Beijing

Prifddinas Gweriniaeth Pobl China a dinas ail fwyaf y wlad gyda 13,820,000 o
drigolion yw Beijing (北京, "prif ddinas ogleddol";  ynganiad ). Yn ogystal, mae
Beijing yn ddinas hunanlywodraethol gyda statws tebyg i dalaith.

Ystyr Beijing yw "prif ddinas ogleddol" (cymharer Nanjing, "y brif ddinas
ddeheuol", a Tonkin a Tokyo; i gyd yn golygu "y brif ddinas ddwyreinol").
Weithiau mae Beijing yn cael ei alw'n Peking — daeth yr enw hwn i'r Saesneg drwy
genhadon Ffrengig, bedwar can mlynedd yn ôl, ac mae'n dangos cyfnewidiad
seinegol yn ystod y Brenhinllin Qing.

Yn Tsieina mae'r ddinas wedi newid ei henw lawer gwaith. Rhwng 1928 a 1949,
Beiping ("Heddwch gogleddol") oedd enw'r ddinas, am fod llywodraeth y
Cenedlaetholwyr (Kuomintang) yn rheoli'r gwlad o Nanjing, ac roedden nhw eisiau
dangos nad Beijing oedd prifddinas y wlad. Pan oedd y Siapaneaid yn rheoli
gwladwriaeth byped yng ngogledd China gyda Beijing yn brifddinas, arddelwyd yr
enw Beijing unwaith eto, ond yn 1945 newidiodd llywodraeth Gweriniaeth Tsieina
yr enw'n ôl i Beiping. Pan enillodd y Blaid Gomiwnyddol y rhyfel cartref yn
Hydref 1949, newidiwyd yr enw i Beijing i ddangos eu bod nhw'n rheoli China
gyfan. Dydy llywodraeth Gweriniaeth China yn Taiwan ddim wedi newid yr enw yn
swyddogol, ac yn y 1950au a'r 1960au arferai llawer o bobl yn Taiwan alw'r
ddinas yn "Beiping". Heddiw mae bron pawb yn Taiwan (gan gynnwys y llywodraeth)
yn galw'r ddinas yn "Beijing".

Mae llywodraeth drefnol yn cael ei rheoleiddio gan y Blaid Gomiwnyddol Tsieina
leol, arweiniwyd gan yr Ysgrifennyd Beijing y Blaid (Tsieineeg: 北京市委书记). Mae'r
blaid leol yn rhyddhau archebion gweinyddol, casglu treth, rheoli'r economi, ac
yn cyfarwyddo pwyllgor o'r Gyngres Drefol y Bobl mewn penderfyniadau polisi a
goruwchwylio'r llywodraeth leol.

Yr Athro Hopkyn Rees sefydlodd y coleg cyntaf yma, yn 1869, sef coleg yn
arbenigo mewn dysgu ieithoedd. Ganwyd Rees yng Nghwmafan, Gorllewin Morgannwg.



https://cy.wikipedia.org/wiki/Beddgelert

Pentref a chymuned yng Ngwynedd yw Beddgelert; Cyfeirnod OS: SH 59157 48176.
Fe'i lleolir ar lecyn deniadol iawn yng nghanol Eryri. Saif ger aber Afon
Glaslyn ac Afon Colwyn. Fymryn islaw'r aber rhed yr afon dan hen bont gerrig â
dau fwa yng nghanol y pentref. Mae nifer o'r tai a'r gwestai wedi'u hadeiladu o
gerrig tywyll lleol. I'r gorllewin mae Moel Hebog a'i chymdogion ac i'r gogledd
ceir cyfres o fryniau sy'n codi i ben Yr Wyddfa. Mae lôn yr A4085 rhwng
Caernarfon (13 milltir i'r gogledd) a Porthmadog (8 milltir i'r de) yn rhedeg
trwy'r pentref. Mae lôn arall yn arwain i galon mynyddoedd Eryri trwy Nant
Gwynant i Ben-y-gwryd, ac ymlaen i Gapel Curig neu Llanberis.

Ger canol y pentref saif Eglwys y Santes Fair ar safle priordy cynharach. Dyma'r
Beddgelert gwreiddiol. Hen fynachlog Gymreig oedd hi a sefydlwyd yn ôl
traddodiad gan y sant Celert. Yn ddiweddarach yn yr Oesoedd Canol newidiodd yn
fynachlog Awstinaidd, yn bennaf er mwyn ceisio gwrthsefyll hawliau abaty
Sistersiaidd Aberconwy i dir yn yr ardal.

Mae'r eglwys bresennol yn ddiweddarach, ond mae'n cynnwys rhannau o gapel yr hen
briordy, yn arbennig dau fwa cerrig a ffenestr lanset hardd sy'n perthyn i'r
13g. Atgyweiriwyd yr eglwys yn sylweddol yn 1882.

Cysylltir Beddgelert â "Chwedl Gelert". Yn ôl y stori boblogaidd, cafodd y
pentref ei enwi ar ôl un o hoff fytheiad Llywelyn Fawr, Gelert, a gladdwyd yno.
Ychwanegwyd at yr hen stori hon, yn ôl pob tebyg, gan dafarnwr lleol, yn y 18ed
ganrif a dechrau'r 19eg ganrif, er mwyn denu ymwelwyr i'r pentref. Cododd David
Prichard, tafarnwr y Goat a dyfeisiwr y chwedl, ddwy garreg ar lan Afon Glaslyn
i nodi safle bedd Gelert. Ceir chwedlau cyffelyb mewn sawl diwylliant arall ac
mae'r thema yn cael ei hadnabod fel motif llên gwerin rhyngwladol.

Posibilrwydd arall yw mai ar ôl y sant cynnar o'r enw Celert yr enwyd y pentref.
Gelwir bwthyn ger y bont yn 'Fwthyn Llywelyn' hefyd, ond mae'n dyddio o'r 17g.

Ym mis Medi 1949 disgynnodd carreg fellt (meteorite) ar westy'r Prince Llywelyn
yn yr oriau mân, gan ddifrodi to'r gwesty ac ystafell wely yno. Disgrifiodd yr
Herald Cymraeg y digwyddiad fel "dirgelwch".

Yn ddiweddarach gwerthodd perchennog y gwesty hanner y garreg i'r Amgueddfa
Brydeinig a'r hanner arall i Brifysgol Durham a oedd wedi gosod hysbysebion yn y
papurau lleol yn gofyn am wybodaeth o'r digwyddiad ac yn cynnig gwobr ariannol
am hynny.

Cyfeirir at y garreg fellt hon fel y "Beddgelert meteorite" yn y papurau
gwyddonol. Dyma'r ail garreg fellt yn unig i daro'r ddear yng Nghymru erioed -
disgynnodd y gyntaf ym Mhontllyfni ym 1931 - rhw bymtheg milltir i ffwrdd ar ben
arall crib Nantlle.



https://cy.wikipedia.org/wiki/Andorra

Gwlad fechan yn ne-orllewin Ewrop yw Tywysogaeth Andorra neu Andorra sy'n ffinio
â Ffrainc a Sbaen. Wedi'i chuddio bron ym mynyddoedd y Pyreneau, mae tywysogaeth
Andorra'n dibynnu ar y diwydiant twristiaeth yn bennaf. Gwlad yn llawn
dyffrynnoedd cul a thirwedd fynyddig ydyw a'i phrifddinas yw Andorra la Vella,
sef y brifddinas uchaf yn Ewrop o lefel y môr: 1023 m.

Mae dros ddeng miliwn o dwristiaid yn heidio i'r wlad hon bob blwyddyn, fe'u
denir gan sgïo, y tywydd braf a'r ystod eang o nwyddau rhad o gymharu â'r
gwledydd sy'n ffinio â hi.

Ers dros saith gan mlynedd bellach, rheolir y wlad ar y cyd gan arweinydd
Ffrainc ac Esgob Urgell o Sbaen. Pasiwyd y cyfansoddiad seneddol cyntaf ym 1993
gan sefydlu cyd-dywysogaeth seneddol yno. Prif Weinidog y wlad yw Albert Pintat
o'r Blaid Ryddfrydol a chafodd ei ethol wedi'r etholiadau cyffredinol yn Ebrill
2005. Er bod y cyd-dywysogion yn dal i fod yn arweinwyr y wlad, rôl anrhydeddus
sydd ganddynt mewn gwirionedd.

Ceir poblogaeth o 64,000 yn y wlad, er bod llawer o'r rheiny'n hannu o Sbaen yn
wreiddiol. Yr iaith swyddogol yw'r Gatalaneg er bod Sbaeneg ac, i raddau llai,
Ffrangeg hefyd yn cael eu siarad. Prif grefydd y wlad yw Cristnogaeth ac mae
Andorra'n un o'r gwledydd sy'n defnyddio'r Ewro. Mae'n cynhyrchu ei fersiynau eu
hunan o'r darnau Ewro, fel pob un arall o'r gwledydd sy'n rhan o'r Ewro.

Mae cofnodion am fodolaeth Andorra fel gwladwriaeth yn dyddio i 1278 pan gafodd
y wald ei rhoi dan gyd-arglwyddiaeth Esgob Urgell, yn Sbaen, a'r Cownt de Foix
yn Ffrainc (ac yn ddiweddarach Coron Ffrainc). Heddiw mae'r drefn yn dal i
fodoli, er bod arlywydd Ffrainc wedi cymryd lle'r Goron ffiwdal. Pasiwyd y
cyfansoddiad seneddol cyntaf ym 1993, gan sefydlu cyd-dywysogaeth seneddol.

Mae Andorra yn un o wledydd lleiaf Ewrop a'r byd. Mae'n gorwedd yn ne-orllewin
Ewrop rhwng Ffrainc a Sbaen. Amgylchynir y wlad yn gyfangwbl bron gan fynyddoedd
y Pyreneau, ac eithrio yn y de-orllewin lle mae Dyffryn Andorra yn ymagor i
dalaith Lerida yn Sbaen.

Mae diwylliant Andorra wedi ei dylanwadu gan ei dau gymydog mawr, Ffrainc a
Sbaen. Yr iaith swyddogol yw'r Gatalaneg, ond yn ogystal mae Sbaeneg ac, i
raddau llai, Ffrangeg yn cael eu siarad.

Twristiaeth yw'r sector pwysicaf o lawer yn economi Andorra. Mae awyr braf y
mynyddoedd, y cyfe i sgïo, a'r ffaith fod prisiau'n llai yn Andorra nag yn
Ffrainc a Sbaen, yn denu miloedd o bobl yno ar eu gwyliau. Mae'r wlad yn yr
ardal Ewro.



https://cy.wikipedia.org/wiki/Amsterdam

Prifddinas a dinas fwyaf yr Iseldiroedd yw Amsterdam ( ynganiad ). Saif ar Fae
Ij a'r Afon Amstel yn nhalaith (provincie) Gogledd Holland. Roedd gan y ddinas
boblogaeth o tua 1 miliwn (gan gynnwys y maesdrefi) ar y 1af o Ionawr 2008.
Mae'r ddinas yn cynnwys yr ardal ogleddol Randstad sef y 6ed ardal
fetropolitanaidd fwyaf yn Ewrop, gyda phoblogaeth o tua 6.7 miliwn.

Er mai prifddinas swyddogol yr Iseldiroedd yw Amsterdam, nid hi fu canolfan y
llywodraeth erioed. Lleolir canolfan y llywodraeth, y senedd a thrigfan y
frenhines i gyd yn Den Haag. Nid yw Amsterdam yn brifddinas o'i thalaith ei hun
chwaith: prifddinas Gogledd Holland yw Haarlem.

Daw enw'r ddinas o'r Argae Amstel (yn Saesneg: Amstel Dam) sy'n esbonio tarddiad
y ddinas; argae ar yr afon Amstel lle mae Sgwâr Dam wedi'i lleoli heddiw.
Sefydlwyd pentref bychan yno yn ystod y 12g a ddatblygodd yn un o borthladdoedd
pwysicaf y byd yn ystod yr Oes Aur Iseldireg, o ganlyniad i'w datblygiad
masnachol arloesol. Yn ystod y cyfnod hwnnw, ystyriwyd y ddinas yn ganolfan
flaenllaw ar gyfer masnach a deiamwntiau. Ehangodd y ddinas yn ystod y 19eg a'r
20g, wrth i gymdogaethau maesdrefi newydd gael eu sefydlu.

Amsterdam yn canolbwynt ariannol a diwylliannol yr Iseldiroedd. Lleolir nifer o
sefydliadau Iseldireg mawrion yno ac mae 7 o 500 o gwmnïau mwyaf y byd, gan
gynnwys Philips ac ING wedi'u sefydlu yn y ddinas. Lleolir Cyfnewidfa Stoc
Amsterdam, sy'n rhan o Euronext, yng nghanol y ddinas. Yn flynyddol, daw 4.2
miliwn o dwristiaid i weld atyniadau'r ddinas, sy'n cynnwys ei chamlesi
hanesyddol, y Rijksmuseum, Amgueddfa Van Gogh, Tŷ Anne Frank, yr ardal golau
coch a'r siopau coffi canabis.



https://cy.wikipedia.org/wiki/Agora

Yr agora (yn llythrennol 'lle agored') oedd canolbwynt bywyd cyhoeddus yn y
dinas-wladwriaethau Groeg, yn arbennig yn achos y rhai gyda llywodraethau
oligarchiaidd neu ddemocrataidd. Llecyn agored o dir gwastad, o ffurf sgwâr fel
rheol, yng nghanol y ddinas oedd yr agora ac yno y trafodid pob mater o bwys
gwleidyddol neu fasnachol. Yno hefyd gallai gwŷr ymgynnull i hamddena a sgwrsio.

O gwmpas yr agora ceid rhai o brif adeiladau'r ddinas (ac eithrio'r acropolis).
Roedd y 'stoa', math o bortico neu gysgodfa agored rhag gwres yr haul neu
gawodydd o law, yn rhan hanfodol o bensaernïaeth yr agora. Y tu ôl i golonadau'r
stoas arferai athronwyr y ddinas ddysgu. Yma hefyd y ceid siopau o bob math,
swyddfeydd, banciau a stondinau amrywiol.

Yr agora enwocaf oedd honno yn Athen. Roedd wedi datblygu'n fympwyol, fel bron
pob agora arall tan y cyfnod Helenistaidd, ac wedi ei amgylchu â stoas, rhai
ohonyn wedi eu cyflwyno i'r ddinas gan reolwyr neu fasnachwyr (e.e. gan Attalos
II o ddinas Pergamon yn yr ail ganrif CC). O blith yr adeiladau eraill yr oedd y
Bouleuterion yn gartref i Gyngor y Pum Cant. Ar un adeg roedd Cynulliad Athen yn
arfer ymgynnull yn yr agora ei hyn cyn iddo symud i adeilad pwrpasol ar y Pnyx.
Arferid cynnal sioeau cyhoeddus o bob math yno hefyd yn y dyddiau cynnar cyn i'r
Groegiaid ddechrau codi theatrâu, 'gymnasiau' a stadiwmau ('stadia').



https://cy.wikipedia.org/wiki/Afon_Mississippi

Yr afon ail hiraf yn Unol Daleithiau America yw'r Mississippi, yng nghanolbarth
y wlad.

Mae'r afon yn tarddu yng ngogledd Minnesota ac yn llifo i'r de i aberu yng
Ngwlff Mecsico. Gyda Afon Missouri, sy'n ymuno â hi fymryn i'r gogledd o ddinas
St. Louis, mae'n ffurfio'r system afon trydydd hiraf yn y byd (6050 km / 3759
milltir) ac mae ganddi'r basin draenio trydydd mwyaf yn y byd yn ogystal
(3,222,000 km² / 1,243,753m²). Oherwydd y perygl o orlifiadau, fel y profwyd yn
Orleans Newydd yn ddiweddar, mae ganddi system cymhleth o gloddiau dŵr (levees)
am hanner olaf ei chwrs.

Lleolir tarddle Afon Mississippi yn y corsdiroedd eang ger Duluth (ar lan Llyn
Superior) yng ngogledd Minnesota. Yn y dalaith honno mae hi'n llifo heibio i
ddinasoedd Minneapolis a St. Paul. Rhwng de Minnesota a St. Louis mae'r afon yn
nodi'r ffin rhwng taleithiau Iowa a Missouri i'r gorllewin a Wisconsin ac
Illinois i'r dwyrain. Ger Davenport yn Iowa mae camlas yn cysylltu'r afon â Llyn
Michigan, i'r gogledd o Chicago. Yn ymyl St. Louis mae afon fawr Missouri yn
ymuno o'r gorllewin. Yn nes ymlaen i'r de, ger tref Cairo, daw Afon Ohio i ymuno
â'r afon fawr; mae ffiniau tair talaith - Missouri, Illinois a Kentucky - yn
cwrdd yno.

Mae Afon Mississippi yn llifo yn ei blaen trwy'r gwastadiroedd eang i dref
Memphis ac yn nodi'r ffin rhwng Arkansas a Tennessee. Yr afon fawr nesaf i ymuno
â hi yw Afon Arkansas ac mae'n llifo heibio i iseldiroedd talaith Mississippi ei
hun ar ei lan ddwyreiniol. Yna mae'n rhedeg ar hyd y ffin rhwng Louisiana a
Mississippi ond am ran olaf ei thaith hir rhed drwy Louisiana yn unig, gan fynd
heibio i Baton Rouge a thorri i fyny yn gyfres o sianelu cymhleth a elwir the
Passes wrth fynd heibio i Orleans Newydd a chyrraedd Gwlff Mecsico ar isthmws o
dir aliwfial sy'n ymestyn allan i'r gwlff hwnnw.

Yn enwog am ei llongau stêm, mae'n un o afonydd masnachol prysuraf y byd, gyda
phorthleoedd pwysig yn St. Louis ac Orleans Newydd.



https://cy.wikipedia.org/wiki/Afon_Indus

Afon Indus (Wrdw: سندھ Sindh; Sindhi: سنڌو Sindh; Sanscrit a Hindi: सिन्धु
Sindhu; Perseg: Hinduحندو ; Pashto: Abasin ّآباسن "Tad afonydd"; Tibeteg: Sengge
Chu "Afon y Llew"; Tsieineeg: 印度 Yìndù; Groeg: Ινδους Indus) yw'r afon hiraf a
phwysicaf ym Mhacistan ac un o'r mwyaf ar is-gyfandir India, sydd wedi rhoi i
India ei henw.

Mae'n tarddu ar lwyfandir Tibet ger Llyn Mansarovar, ac yn rhedeg i gyfeiriad y
de trwy ardaloedd Ladakh a Kashmir yn yr Himalaya a gogledd a chanolbarth
Pacistan, i aberu ym Môr Arabia ger dinas Karachi, prif borthladd Pacistan. Hyd
yr afon yw 3200 km (2000 milltir). Mae hi'n dal dŵr o ardal o tua 1,165,000 km
sgwar (450,000 milltir sgwar). Gyda'r afonydd mawr Chenab, Ravi, Sutlej, Jhelum,
Beas a'r Afon Sarasvati ddarfodedig, mae afon Indus yn ffurfio'r delta Sapta
Sindhu ("Saith Afon") yn nhalaith Sindh ym Mhacistan. Mae ugain o afonydd yn
llifo iddi.

Mae afon Indus yn chwarae rhan hanfodol yn economi Pacistan - yn arbennig yn
nhalaith Bacistanaidd Punjab, ardal amaethyddol bwysicaf y wlad honno, a Sindh.
Yn ogystal, afon Indus yw prif ffyhonnell dŵr yfed ym Mhacistan.

Mae afon Indus yn tarddu yn Nhibet; mae'n cychwyn yn nghyflif afonydd Sengge a
Gar sy'n llifo o gadwynau Nganglong Kangri a Gangdise Shan yn y wlad honno. Mae
hi'n llifo i'r gogledd-orllewin trwy Ladakh-Baltistan i afon Gilgit, ychydig i'r
de o'r Karakoram. Yma mae afonydd llai Shyok, Shigar a Gilgit yn cludo dŵr o
rewlifau'r mynyddoedd mawr i'r afon. Ger Nanga Parbat mae'n rhedeg trwy yddfau
cul tua 4500 – 5200 m (15,000-17,000 troedfedd) i fyny. Mae'n cylchu'n araf i'r
de, ac yn dod allan o'r bryniau rhwng Peshawar a Rawalpindi yn ngogledd
Pacistan.

Mae'n llifo trwy Hazara, ac yn cael ei dal tu ôl i gronfa yn Tarbela. Mae Afon
Kabul yn llifo iddi ger Attock. Am weddill ei daith i'r môr mae'n croesi
wastadiroedd Punjab a Sind, gan arafu ei llif yn sylweddol. Mae afon Panjnad yn
ymuno ym Mithankot. Ar ôl llifo trwy Jamshoro, mae'n gorffen mewn delta mawr i'r
dwyrain o Thatta.



https://cy.wikipedia.org/wiki/Zoolander_2

Mae Zoolander 2 (a adnabyddir hefyd fel Zoolander No. 2 a 2oolander) yn ffilm
gomedi 2016 Americanaidd a gyfarwyddwyd gan Ben Stiller ac ysgrifennwyd gan John
Hamburg, Justin Theroux, Stiller, a Nick Stoller. Hon yw'r dilyniant i'r ffilm
2001 Zoolander a serenna, Owen Wilson, Will Ferrell, Penélope Cruz, Kristen Wiig
a Fred Armisen yn y ffilm. Fe'i ffilmiwyd o fis Ebrill i fis Gorffennaf 2015 yn
Rhufain, yr Eidal. Rhyddhawyd y ffilm ar 12 Chwefror, 2016 gan Paramount
Pictures.

Rhyddhawyd Zoolander 2 mewn sinemâu ar 12 Chwefror, 2016. Cynhaliwyd premiere y
byd yn Llundain, Lloeger ar 6 Chwefror, 2016, a chynhaliwyd y premiere Gogledd
America yn Ninas Efrog Newydd ar 9 Chwefror, 2016.  Yn ystod y premiere yn
Llundain, gosododd Stiller Record y Byd Guinness newydd ar gyfer y ffon hun-lun
hiraf, yn 8.56 metr.

Derbyniodd Zoolander 2 adolygiadau negyddol gan feirniaid. Ar Rotten Tomatoes,
mae gan y ffilm radd o 23%, a seiliwyd 179 adolygiad, gyda gradd gyfartal o
4.5/10. Disgrifia'r wefan y ffilm fel, "Zoolander No. 2 has more celebrity
cameos than laughs – and its meager handful of memorable gags outnumbers the few
worthwhile ideas discernible in its scattershot rehash of a
script." Ar Metacritic, sgoriodd y ffilm 34 allan o 100, a seiliwyd ar 42 o
feirniaid, gyda "generally unfavorable reviews". Rhoddodd gynulleidfaoedd a
ofynnwyd gan CinemaScore radd gyfartal o "C+" ar raddfa A+ i F, yr un radd a'r
ffilm gyntaf.



https://cy.wikipedia.org/wiki/Y_felan

Math o gerddoriaeth yw'r felan, y felan-gân, y bliws neu'r blŵs (Saesneg: blues)
a ddatblygodd gan Americanwyr Affricanaidd yn ne'r Unol Daleithiau ar ddiwedd y
19eg canrif. Math o gerddoriaeth werin ydyw wedi tyfu o ddylanwadau Ewrop ac
Affrica. Sail y felan oedd alawon gwaith, emynau ysbrydol Negroaidd, a siantiau.
Roedd y caneuon hyn yn sôn am deimladau, ofnau, a gobeithion personol, ac yn
rhigymu baledau syml, traethiadol.

Datblygodd y felan yn sgil diddymu caethwasiaeth yn yr Unol Daleithiau ym 1865,
wrth i nifer o dduon dod yn gerddorion. Yn wreiddiol, roedd y felan yn cael ei
pherfformio gan unawdydd yn canu a'i gyfeilio gan y banjo ac ambell weithiau'r
piano. Y ffidl a'r banjo oedd prif offerynnau'r felan, ac o fewn amser daeth i
gynnwys y clarinét, y trwmped, y trombôn, y drwm ochr, y drwm bas, a'r symbalau.
Yn yr ugeinfed ganrif daeth y gitâr i fri yn y felan. Ymhlith y dinasoedd oedd
yn graidd i ddatblygiad y felan oedd New Orleans, Houston, Birmingham, Memphis,
Dinas Kansas, St. Louis, a Chicago.

Mae'r felan yn ymddangos yn ragtime, jas, rhythm a blŵs, a roc a rôl, ac yn cael
ei nodweddu gan ddilyniannau cordiau penodol, lle bo'r dilyniant cordiau blŵs
deuddeg-bar yw'r mwyaf cyffredin.

Mae gwreiddiau'r felan ym Mississippi Delta ar ddechrau'r 20fed ganrif. Roedd
hi'n gymysgedd o ddylanwadau cerddoriaeth Affrica a cherddoriaeth orllewinol.
Roedd y clerwr yn canu weithiau mewn llais main gydag ambell i sgrechian. Roedd
hi'n cyfeilio gyda gitâr acwstig neu gitâr sleid ac organ geg, ond gyda banjô'n
wreiddiol. Roedd y gerddoriaeth yn swnio'n ddieithr iawn i glustiau Ewropeaidd y
cyfnod.

Un o ganwyr adnabyddus cyntaf y felan oedd Robert Johnson. Fe wnaeth y felan ar
ddeuddeg bar yn safonol. Ym 1920, fe symudodd y felan tuag at y gogledd gyda'r
mudiad o weithwyr du i ffatrïoedd Detroit a Chicago.

Mae'r felan glasurol yn cyfeirio at gantoresau'r felan rhwng 1920 a 1929. Y
gantores ddu gyntaf i recordio'r felan oedd Mamie Smith ym 1920. Rhai pobl
eraill oedd Bessie Smith, Ma Rainey, Ethel Waters, a Clara Smith.

Yn Chicago fe gafodd y felan ei drydanu. Roedd rhai a ddaeth o Mississippi yn
wreiddiol, fel Muddy Waters a Howlin' Wolf, yn defnyddio gitâr drydan, gitâr
fas, drymiau, a'r piano, ac efallai sacsoffon.

Un o ganwyr y felan mwyaf adnabyddus o Detroit oedd John Lee Hooker. Daeth o
Mississippi yn wreiddiol ond ym 1948 fe symudodd yno.

Mae alaw'r felan ar nodau cerdd y cywair lleddf pentatonig, hynny yw, ar y nodau
do me fa so te. Yn nghywair C felly, fe fydd yr alaw ar C Eb F G Bb. Gelwir y
nodau fflat Eb a Bb yn nodau'r felan (blue notes). Fe fydd yn arferol hefyd i
ganu'r felan yn nghywair A neu E. Mae cywair Bb a Eb hefyd yn boblogaidd. Yng
nghywair A, D ac E felly, fe fydd yr alaw yn cwympo fel arfer ar allweddau gwyn
y piano, ac yn nghywair Eb fe fydd hi ar yr allweddau du.

Nid yw'r felan yn angenrheidiol ar 12-bar blŵs. Gellir fod ar wyth neu 16 bar,
ond y dull mwyaf sylfaenol yw canu penillion o dair llinell ar 12 bar. Yn
wreiddiol, roedd ceith-was yn canu'r llinell gyntaf wrth weithio yn y cae, ac
eraill yn ei ateb wrth ganu'r ail linell gyda'r un geiriau yn aml iawn, ond ar
nodau gwahanol. Wedyn roedd yn canu'r trydydd llinell.

Mae'r siart a ganlyn yn dangos yr enghraifft mwyaf syml a chyffredin. Mae'r
siart yn dangos y cordiau yn nghywair C mewn 12 bar o 4 curiad. Gellir chwarae'r
felan yn araf neu yn gyflym.

Mae'r dilyniant uchod (neu drosiad i gywair arall) yn cael ei ddefnyddio mewn
miloedd o ganeuon y felan, R&B a roc.

Gelwir y ddau far olaf (barau 11 a 12) yn blwsdroad; dau far offerynnol a fydd
yn troi'n ôl at ddechrau'r bennill nesaf. Weithiau fe fydd y troad yn cael ei
ddefnyddio fel cyflwyniad i'r gân, hynny yw, gellir dechrau'r gân wrth chwarae
barrau 11 a 12 yn offerynnol cyn y bennill gyntaf.

Mae llawer o ganeuon y felan yn defnyddio cordiau seithfed o ben bwy gilydd (er
bod hwn yn groes i ddamcaniaeth confensiynol cerddoriaeth sy'n gorchymyn bod e
ddim yn arferol i ddechrau ar gord seithfed a bod darn o gerddoriaeth byth yn
terfyn ar gord seithfed). Gellir goleddfu'r enghreifftiau uchod wrth chwarae
cordiau seithfed yn lle'r prif gordiau, hynny yw, chwarae C7 yn lle C a F7 yn
lle F. Dyma enghraifft syml o'r felan yn A sy'n defnyddio cordiau seithfed yn
unig,



https://cy.wikipedia.org/wiki/Y_Democratiaid_Rhyddfrydol

Mae'r Democratiaid Rhyddfrydol yn blaid wleidyddol ryddfrydol, gymdeithasol sy'n
gweithredu yn y Deyrnas Unedig ac a elwir ar lafar yn Lib Dems. Hyd at 2015, hi
oedd y drydedd blaid fwyaf o'r pleidiau gwleidyddol yn y Deyrnas Unedig.

Ffurfiwyd y Democratiaid Rhyddfrydol yn 1988 pan unwyd y Blaid Ryddfrydol a'r
Democratiaid Cymdeithasol. Cyn hynny am saith mlynedd, roedd y ddwy blaid wedi
ffurfio'r 'SDP–Y Gynghrair Ryddfrydol'. Hyd at 1988, bu'r Blaid Ryddfrydol mewn
bodolaeth am 129 mlynedd, gydag arweinwyr cryf a Chymreig megis Gladstone a
Lloyd George. Rhoddwyd cryn bwyslais ar ddiwygiadau rhyddfrydol er lles y
gymdeithas, ac arweiniodd hyn at sefydlu'r Wladwriaeth les yng ngwledydd Prydain
a Gogledd Iwerddon. Yn 1920, fodd bynnag, goddiweddwyd y Rhyddfrydwyr gan y
Blaid Lafur, fel y prif fygythiad i'r Blaid Geidwadol. Gwhanwyd y Rhyddfrydwyr
a'r Llafurwyr ymhellach yn 1981 oherwydd i'r Blaid Lafur droi fwyfwy i'r asgell
chwith.

Etholwyd Nick Clegg Arweinydd y Democratiaid Rhyddfrydol yn 2007 ac yn Etholiad
cyffredinol y Deyrnas Unedig, 2010, cipiwyd 57 o'r seddi ganddynt, a nhw felly
oedd y drydedd blaid fwyaf o ran nifer yr Aelodau Seneddol. Roedd gan y
Ceidwadwyr 307 a Llafur 258 AS, a gan nad oedd gan yr un blaid y mwyafrif clir,
ymunodd y Democratiaid Rhyddfrydol gyda'r Ceidwadwyr i ffurfio cynghrair a
phenodwyd Clegg yn Ddirprwy Brif Weinidog y DU. Yn Etholiad cyffredinol y
Deyrnas Unedig, 2015, lleihawyd nifer ei haelodau Seneddol i 8 ac ymddiswyddodd
Clegg fel Arweinydd ei blaid.

Ffurfiwyd y Democratiaid Rhyddfrydol ar 3 Mawrth 1988 pan unwyd y Blaid
Ryddfrydol gyda'r Democratiaid Cymdeithasol a ddaeth i gytundeb gyda'i gilydd
saith mlynedd ynghynt pan ffurfiwyd yr 'SDP–Y Gynghrair Ryddfrydol' (SDP–Liberal
Alliance). Tarddiad y Blaid Ryddfrydol oedd y Chwigiaid, y Radicaliaid a'r
Peelites (yn 1859). Roedd yr SDP cryn dipyn yn iau - fe'i crewyd yn 1982 gan
gyn-aelodau seneddol y Blaid Lafur, gydag ambell Geidwadwr a newidiodd ei liw.

Sylweddolodd yr SDP a'r Rhyddfrydwyr - yn gam neu'n gymwys - nad oedd lle i
bedair Plaid yng ngwleidyddiaeth gwledydd Prydain, a daethpwyd i gytundeb (neu
'Gynghrair') na fyddent yn sefyll yn erbyn ei gilydd mewn etholiad. Arweinydd y
Gynghrair oedd David Steel o'r Rhyddfrydwyr a Roy Jenkins ar ran yr SDP; cyn
hir, daeth David Owen i gymryd lle Jenkins. Roedd gan y ddwy blaid eu polisiau
eu hunain, ond cyflwynwyd un maniffesto ar gyfer Etholiad cyffredinol y Deyrnas
Unedig, 1987.



https://cy.wikipedia.org/wiki/William_Morgan_(esgob)

Yr Esgob William Morgan (1545 - 10 Medi 1604) oedd y gŵr a gyfieithodd y Beibl
yn gyflawn i'r Gymraeg am y tro cyntaf. Cyhoeddwyd ei Feibl ym 1588. Credir yn
gyffredinol mai hynny gymaint a dim arall fu'n gyfrifol i'r Gymraeg oroesi, a
hynny am nad oedd gan yr iaith unrhyw statws na defnydd swyddogol o gwbl fel
arall am ganrifoedd dan y drefn a osodwyd ar Gymru gyda'r "Deddfau Uno".

Ganwyd William Morgan yn Nhŷ Mawr y Wybrnant, ger Penmachno, yn fab i denant ar
ystad Gwydir. Mae'n debyg i dirfeddianwr yr ystad, Morys Wyn, ddarparu addysg ar
gyfer rhai o feibion ei denantiaid trwy ei gaplan personol. Ymddengys i'r bardd
Edmwnd Prys fod yn gyd-fyfyriwr yr un pryd a William Morgan. Aeth y ddau wedyn i
Goleg Sant Ioan, Caergrawnt. Treuliodd William Morgan dair blynedd ar ddeg yn y
brifysgol gan feistroli Lladin, Groeg, Hebraeg, Aramaeg, Ffrangeg ac Almaeneg.

Apwyntiwyd ef yn ficer Llanbadarn Fawr ym 1572, yna'r Trallwng ym 1575 a
Llanrhaeadr-ym-Mochnant ynghyd â Llanarmon Mynydd Mawr ym 1578. Yn yr un
flwyddyn apwyntiwyd ef hefyd yn Bregethwr y Brifysgol yng Nghaer-grawnt. Yn
ystod ei gyfnod yn Llanrhaeadr-ym-Mochnant priododd â Catherine ferch George ac
yno hefyd y gwnaeth llawer o'i waith cyfieithu, gan weithio yno hyd at ei
ddyrchafiad yn Esgob Llandaf ym 1595. Ym 1601 daeth yn Esgob Llanelwy lle y bu
hyd at ei farwolaeth ym 1604.

Roedd cyfieithiad William Salesbury o'r Testament Newydd wedi bod ar gael ers
1567, ac er fod yna dipyn o feirniadu ar Gymraeg hwnnw, roedd cyfieithiad
Salesbury yn rhoi sail hynod werthfawr i gyfieithiad newydd William Morgan.
Erbyn 1587 roedd wedi gorffen cyfieithu'r Hen Destament, y Testament Newydd a'r
Apocrypha, ac fe aeth y cyfan drwy'r wasg ym 1588.

Canmolwyd y cyfieithiad gan lenorion cyfoes, yn cynnwys Siôn Tudur, Siôn Dafydd
Rhys, Ieuan Tew a Morris Kyffin.

Ceir bywgraffiadau o William Morgan gan Charles Ashton (1891), W. Hughes (1891),
T. Evan Jacob, G. J. Roberts (1955) ac R. T. Edwards (1968).



https://cy.wikipedia.org/wiki/William_Ambrose_Bebb

Gwleidydd, llenor a hanesydd Cymreig oedd William Ambrose Bebb (4 Gorffennaf
1894 – 27 Ebrill 1955); roedd yn awdur nifer o lyfrau Cymraeg (gweler isod) ac
yn gyd-sefydlydd Plaid Cymru. Safodd ar ran y Blaid yn Etholiad 1945 a daeth yn
drydydd. Yn 1939 enillodd sedd ar Gyngor Dinas Bangor, fel aelod o Blaid Cymru a
bu'n sefydlydd ac yn olygydd cylchgrawn y Blaid: Y Ddraig Goch yn ogystal a bod
yn un o'i harweinwyr.

Roedd yn dad y chwaraewr rygbi Dewi Bebb. Mae'r gwleidydd Ceidwadol Guto Bebb yn
wŷr iddo.

Cafodd ei eni ym Mlaendyffryn, Goginan, Ceredigion i deulu o ffermwyr, ac yn fab
i'r dyddiadurwr [angen ffynhonnell] Edward Hughes Bebb ac Ann ei wraig. Symudodd
y teulu i "Gamer Fawr", Tregaron ble'r aeth i'r ysgol, gan gychwyn yn yr ysgol
uwchradd ym Medi 1908.

Priododd Eluned Pierce Roberts yn 1931, merch o Langadfan Powys a bu iddynt
saith o blant.

Wedi cyfnod yn Ysgol Uwchradd Tregaron, mynychodd Coleg Prifysgol Cymru,
Aberystwyth lle graddiodd yn y Gymraeg a hanes a gradd Meistr yn dilyn hynny.

Yn Aberystwyth y blagurodd ei agwedd genedlaetholgar gref. Bu'n olygydd Y Wawr,
sef cylchgrawn gan y myfyrwyr a meiddiodd ddadlau achos Gwrthryfel y Pasg, 1916,
yn Iwerddon, a chefnogi'r rhai oedd yn gwrthod mynd i'r lluoedd arfog ar dir
cydwybod. Roedd hyn yn ddewr, o gofio cyd-destun y gweithgarwch hwn: y Rhyfel
Byd Cyntaf. Gwaharddwyd y cylchgrawn gan awdurdodau'r coleg.

Yn 1920 ymwelodd â Llydaw am y tro cyntaf, profiad a drysorodd ac a wnaeth
argraff arno am weddill ei oes. Dechreuodd astudio ym Mhrifysgol Rennes ond
gadawodd wedi ychydig wythnosau oherwydd prinder adnoddau a chefnogaeth a
daliodd y trên i Baris lle y bu'n fyfyriwr ac yn ddarlithydd yn y Collège de
France yn y Sorbonne. Arwyddair y Collège oedd Docet Omnia, sef y Lladin am
"Dysgir popeth", a'i amcan oedd (fel y dywedodd Maurice Merleau-Ponty): "Nid y
gwirioneddau ond yr hawl i'w hymchwilio." Bu Bebb ym Mharis am dair blynedd. Yno
hefyd y dylanwadwyd arno gan aelodau o fudiad asgell dde L'Action Française -
gan bobl fel Léon Daudet a Charles-Marie-Photius Maurras.

Tra roedd yn darlithio ym Mharis cyhoeddodd erthyglau gwleidyddol yn Y Llenor, Y
Geninen, Y Faner, Tyst a'r cylchgrawn Cymru yn trafod dyfodol y Gymraeg a
Chymru, ac mor gynnar ag 1923 dangosodd fod ymreolaeth yn angenrheidiol.
Gosododd gynsail i sefydlu Plaid Genedlaethol Cymru (sef Plaid Cymru) ym
Mhwllheli yn Awst 1925. Ym Mehefin 1926 sefydlwyd llais i'r blaid newydd: Y
Ddraig Goch. Erthygl gan Bebb oedd ar dudalen cyntaf y rhifyn cyntaf, a Bebb
oedd golygydd ar y rhifynnau cynnar; bu'n aelod o'r bwrdd golygyddol hefyd.

Gadawodd Ffrainc yn 1925 a dychwelodd i Gymru lle y bu'n darlithio Cymraeg,
hanes ac ysgrythur yn y Coleg Normal, Bangor.

Graddiodd mewn Cymraeg a hanes ac mae'r ddwy thema'n cyfrodeddu drwy ei waith;
ar adegau, fel gyda'r nofel hanesyddol Calendr coch (1946), mae'n anodd gwybod
ai hanes ffeithiol ynteu dychmygol sydd yma. Gogoniant y llyfrau hyn yw eu natur
'diamser' - sy'n eu codi'n uwch na llawer o lyfrau'r cyfnod ac yn parhau heddiw
i fod mor afaelgar a phan cawsant eu hysgrifennu.

Yn ôl Saunders Lewis a ysgrifennodd amdano yn y Bywgraffiadur Cymreig: Byddai'n
defnyddio geiriau llafar ei dafodiaith ef ei hun yn helaeth, ac yn cyfosod
geiriau, a'r rheini'n fynych wedi eu cyflythrennu, nes creu'r argraff o afiaith
a bwrlwm, a'r cyfan o ran y pleser o ysgrifennu neu er mwyn cyfleu ei neges,
boed honno'n ddisgrifiad o ddarn o wlad neu'n fynegiant o ryw egwyddor bwysig y
mynnai ef ei gosod yn ddiogel ym meddyliau ei ddarllenwyr. Dywedodd y beirniad
llenyddol Robin Chapman amdano mai cymwynas fawr Bebb oedd "poblogeiddio hanes
Cymru i'r darllenydd cyffredin".

Ers 1920 roedd Bebb wedi syrthio mewn cariad gyda Llydaw ac ymwelodd â hi droeon
wedi hynny. Dysgodd y Llydaweg a daeth yn gyfaill agos i nifer o Lydawyr.
Cyfrannodd lawer o erthyglau i'r cylchgrawn cenedlaetholgar Breiz Atao a ffrwyth
y llafur hwn o'i hadnabod mor drylwyr oedd tri llyfr: Llydaw (1929),
Pererindodau (1941) a Dydd-lyfr pythefnos (1939), sef hanes ei daith trwy Lydaw
yn ystod y pythefnos olaf cyn dechrau'r Ail Ryfel Byd.

Wrth i'r Ail Ryfel Byd ddod i ben, trodd ei syniadaeth o genedlaetholdeb iaith a
diwyddliant i'w chyflwr ysbrydol. Trodd gobaith y genedl o'r Blaid i'r Ysgol Sul
a gwelir hyn yn glir mewn cyfres o erthyglau a gyhoeddodd yn Yr Herald Cymraeg
yn 1953 (a'u hatgynhyrchu yn Yr Argyfwng yn 1955. Mae'n bosibl mai mynd yn hŷn
oedd yn gyfrifol am y newid meddwl hwn yn ogystal â gweld y newid cymdeithasol
arswydus a ddilynodd y Rhyfel. Mae'n bosib hefyd mai'r hyn a'i ffrwynodd ac a'i
fygodd yn bennaf oedd adwaith yr Awdurdodau i'w lyfrau ar Lydaw.



https://cy.wikipedia.org/wiki/Vishnu

Duw Hindŵaidd a addolir fel y Bod Goruchel neu'r Realiti Pennaf gan Vaishnaviaid
ac fel ymrithiad neu agwedd ar Brahma yn y traddodiadau Advaita a Smartiaeth, ac
a adnabyddir hefyd fel Narayana, yw Vishnu neu Sri Vishnu (Devanagari विष्णु ;
yngenir fel Fishnw). Ei gymar yw'r dduwies Lakshmi ac mae'n marchogaeth yr
aderyn chwedlonol Garuda.

Yn y Vishnu Sahasranama disgrifir Vishnu fel hanfod hollbresennol popeth byw,
arglwydd y gorffennol, y presennol a'r dyfodol sydd hefyd y tu hwnt i bob gradd
amser, creawdwr a dinistriwr popeth sy'n bodoli, yr un sy'n cynnal, maethu a
rheoli'r Bydysawd ac sy'n creu a datblygu popeth o'i fewn. Yn nysgeidiaeth y
Trimurti, Vishnu sy'n gyfrifol am gynnal a chadw'r Bydysawd, gyda Brahma a Shiva
yn gyfrifol am ei greu a'i ddinistrio neu ei drawsffurfio. Krishna yw ymrithiad
enwocaf Vishnu.

Yn y Purana, portreadir Vishnu fel bod o liw'r cymylau (glas tywyll), gyda
phedair braich, yn dal lotws (padma), gwialen (gada), consh (sada) a chakra
(olwyn sy'n cynrychioli amser neu'r dharma). Yn y Bhagavad Gita, dywedir fod gan
Vishnu 'ffurf byd-eang' (Vishvarupa) neu dragwyddol sydd y tu hwnt i'r amgyffred
dynol.

Ceir gwybodaeth am avatars (bywydau, agweddau neu rathiadau) Vishnu yn y
Puranas. Dywedir yno fod naw o'r avatars hyn wedi bod yn y gorffennol, gydag un
arall i ddod yn y Kali Yuga presennol. Yn y traddodiadau Sanatana Dharma,
addolir Vishnu naill ai yn uniongyrchol neu drwy ei avatars, yn enwedig yn rhith
Rama, Krishna, Varaha a Narasimha. Mae ei ffurfiau eraill yn cynnwys Narayana a
Vasudeva a'r pysgodyn Matsya.



https://cy.wikipedia.org/wiki/Valentinian_III

Roedd Flavius Placidius Valentinianus (2 Gorffennaf, 419 - 16 Mawrth, 455), a
adnabyddir hefyd fel Valentinian III, yn Ymerawdwr Rhufain yn y gorllewin
(425-455).

Ganed Valentinian yn Ravenna, prifddinas yr ymerodraeth yn y gorllewin ar y
pryd, yn unig fab i'r ymerawdwr Constantius III a Galla Placidia, merch yr
ymerawdwr Theodosius I. Wedi marwolaeth ei dad yn 421, ffraeodd ei fam a'i
brawd, yr ymerawdwr Honorius, ac aeth ag ef a'i chwaer i Gaergystennin at
Theodosius II.

Bu farw Honorius yn 423, a chipiwyd grym yn Rhufain gan Joannes. Enwyd
Valentinian fel Cesar gan Theodosius, a threfnodd iddo briodi ei ferch Licinia
Eudoxia. Yn 425, wedi i Joannes gael ei orchfygu, sefydlwyd Valentinian yn
Ymerawdwr Rhufeinig yn y gorllewin, yn chwech oed.

Gan ei fod mor ieuanc, roedd yr ymerodraeth yn cael ei rheoli'n gyntaf gan ei
fam, yna ar ôl 433, gan y Magister militum Flavius Aëtius. Colli tir wnaeth yr
ymerodraeth dan Valentinian; cipiwyd talaith Affrica gan y Fandaliaid yn 439;
ildiwyd Prydain yn derfynol yn 446 a chollwyd rhannau helaeth o Sbaen a Gâl i'r
barbariaid. Ar y llaw arall, enillodd Aëtius fuddugoliaeth fawr dros yr Hyniaid
dan Attila ger Chalons yn 451.

Yn 454 llofruddiwyd Aëtius gan Valentinian ei hun. Sylw un o'i gyfoeswyr oedd ei
fod fel dyn oedd wedi defnyddio ei law chwith i dorri ei law dde i ffwrdd. Ar 16
Mawrth y flwyddyn wedyn, llofruddiwyd yr ymerawdwr ei hun gan ddau o ŵyr Aëtius.



https://cy.wikipedia.org/wiki/UEFA

UEFA (Saesneg: Union of European Football Associations, Ffrangeg Union des
associations Européennes de football‎) ydi'r corff llywodraethol ar gyfer
pêl-droed yn Ewrop er fod sawl aelod â thiriogaethau sy'n rhanol neu'n llwyr ar
gyfandir Affrica ac Asia. Mae UEFA yn un o chwe chonffederasiwn corff
llywodraethol y byd pêl-droed, FIFA, ac mae 54 o gymdeithasau pêl-droed yn
aelodau.

Mae UEFA yn cynrychioli cymdeithasau pêl-droed cenedlaethol Ewrop, yn rhedeg
cystadlaethau rhyngwladol a chystadlaethau clwb gan gynnwys Pencampwriaeth UEFA
Ewrop, Cynghrair y Pencampwyr UEFA, Cynghrair Europa UEFA a Super Cup UEFA. Mae
UEFA yn rheoli'r arian gwobr, y rheolau, a'r hawliau darlledu ar gyfer y
cystadlaethau hynny.

Lleolwyd pencadlys cyntaf UEFA ym Mharis cyn iddynt symud i Bern ym 1959 ond ym
1995 symudodd UEFA ei bencadlys i dref Nyon yng ngorllewin y Swistir. Michel
Platini ydi'r llywydd presennol.

Ffurfiwyd UEFA ar 15 Mehefin 1954 mewn cyfarfod yn Basel, y Swistir yn dilyn
trafodaethau rhwng Cymdeithasau pêl-droed Yr Eidal, Ffrainc a Gwlad Belg gyda 31
o gymdeithasau yn cytuno i uno o dan orychwyliaeth y corff newydd.

Mae 54 aelod yn UEFA gyda sawl gwlad trawsgyfandirol yn dewis bod yn rhan o UEFA
yn hytrach na Chonffederasiwn Pêl-droed Asia (AFC). Y gwledydd hyn yw Armenia,
Azerbaijan, Casachstan, Cyprus, Georgia a Rwsia.

Mae Israel wedi bod yn aelodau UEFA ers 1994 ar ôl cael eu diarddel o'r AFC ym
1974. Mae Casachstan hefyd yn gyn-aelodau o'r AFC.



https://cy.wikipedia.org/wiki/Tywysog_Cymru

Tywysog Cymru yw teitl etifedd diymwad coron y Deyrnas Unedig. Diben gwreiddiol
y teitl oedd i uno Cymru dan benarglwyddiaeth Tywysog Gwynedd. Y person cyntaf i
ddefnyddio'r teitl oedd Dafydd ap Llywelyn, ond Llywelyn ap Gruffudd oedd y
cyntaf i gael ei gydnabod fel Tywysog Cymru, gyda sefydliad Tywysogaeth Cymru ym
1267. Ar ôl cwymp Llywelyn ym 1282 cafodd y dywysogaeth a'r teitl eu meddiannu
gan goron Lloegr, ac ers arwisgo Edward o Gaernarfon ym 1301 mae'r teitl wedi
cael ei roi i aer brenin Lloegr. Mae rhai eraill wedi hawlio'r teitl, yn bennaf
Dafydd ap Gruffudd, Owain Lawgoch ac Owain Glyndŵr.

Bu tueddiad i ddefnyddio'r gair Tywysog am reolwyr Cymru o tua 1200 ymlaen. Cyn
hynny defnyddiwyd y gair brenin hyd yn oed gan groniclwyr Lloegr. Daeth Owain
Gwynedd i ddefnyddio'r teitl princeps Wallensium (tywysog y Cymry) erbyn diwedd
ei oes. Disgrifir ei fab Dafydd ab Owain Gwynedd fel princeps Norwalliae
(tywysog gogledd Cymru) a Rhys ap Gruffudd o Ddeheubarth fel proprietarius
princeps Sudwalie, (priod dywysog de Cymru). Mae John Davies (hanesydd) yn ei
gyfrol Hanes Cymru yn pwysleisio nad yw newid teitl o frenin i dywysog yn golygu
lleihad yn eu statws o angenrheidrwydd. Ystyr y gair Cymraeg 'tywysog' yw "un
sy'n tywys, arweinydd, rheolwr" neu'n llythrennol "un sydd ar y blaen, un sy'n
arwain."

Nod pob un o'r tywysogion hyn oedd i benarglwyddiaethu ar Gymru gyfan. Y rhai yn
eu plith a lwyddodd i ddod yn benarglwyddi a de facto tywysogion Cymru oedd
Owain Gwynedd, Rhys ap Gruffudd a Llywelyn Fawr; ond Llywelyn ap Gruffudd a
lwyddodd i sefydlu Tywysogaeth Cymru.

Sefydlwyd Tywysogaeth Cymru ym 1267 gan Lywelyn ap Gruffudd gyda chydnabyddiaeth
Brenin Lloegr a'r Pab. Ar ôl cwymp Llywelyn ym 1282 cafodd y dywysogaeth a'r
teitl eu meddiannu gan goron Lloegr, ac ers arwisgo Edward o Gaernarfon ym 1301
mae'r teitl wedi cael ei roi i aer brenin Lloegr.

Ers y Deddfau Uno ym 1536 a 1543 nid oes gan ddeilydd y teitl unrhyw rôl
gyfansoddiadol yng Nghymru

Hawliodd Dafydd ap Gruffudd y teitl ar ôl marwolaeth ei frawd Llywelyn ap
Gruffudd, ond ni oroesodd y rhyfel yn erbyn Edward I, brenin Lloegr.

Arweinydd gwrthryfel yn erbyn Harri IV, brenin Lloegr, coronwyd Owain yn Dywysog
Cymru gan ei gefnogwyr ym 1400 a chafodd ei gydnabod gan frenin Ffrainc.
Ffurfiodd Owain gynghrair strategol gyda gwrthwynebwyr mwyaf nerthol Harri.
Carcharodd Edmund Mortimer, ewythr 5ed Iarll y Mers (Sir Caergrawnt), a oedd yn
hawlio gorsedd Lloegr, ym 1402. Am gyfnod roedd yn rheoli bron y cyfan o Gymru,
ond ar ôl 1405 dechreuodd y gwrthryfel edwino'n raddol. Ceir y cofnod olaf am
Owain yn 1412, ac nid oes unrhyw sicrwydd am ei hanes ar ôl hynny. Saif, fodd
bynnag, yng nghof y Gymru gyfoes fel un o bileri pwysicaf y genedl.



https://cy.wikipedia.org/wiki/Trychineb_naturiol

Mae trychineb naturiol yn digwydd o ganlyniad i broses amgylcheddol ee
tirlithriad, llifogydd, echdoriadau folcanig neu tsunami. Gall trychinebau fel
hyn olygu marwolaeth neu ddifrod mawr i eiddo, a hyd yn oed i economi gwlad.

Lafa yw magma sy'n llifo ar wyneb y ddaear. Fel rheol, cysylltir lafa gydag
ymylon adeiladol (gweler:Ffin Plât tectonig) lle mae echdoriadau yn llai
dinistriol heb fod yn beryg i fywydau. Mae hyn oherwydd bod lafa'n oeri'n gyflym
a'i symudiad felly yn araf. Fodd bynnag, gall llifoedd lafa ddifrodi eiddo a
thir ffermio. Os yw'r lafa yn llifo allan o agen, gall ffurfio llwyfandir lafa.

Mae lahar yn ffurfio pan mae lludw yn cyfuno â dŵr gan greu slyri poeth trwchus.
Gall lifo'n eithriadol o gyflym a chasglu'n ddi-rybydd mewn dyffrynnoedd gan
foddi'r trigolion, fel y digwyddodd yn Armero, Colombia lle lladdwyd 22,000 o
bobl mewn ychydig funudau. Daw'r dŵr wrth i eira a ia doddi ar lethrau'r
llosgfynydd. Yn ogystal mae llynnoedd rhewlifol yn ffynhonnell arall o ddŵr.

Mae dŵr yn amsugno C02, ac felly pan leolir aneddiad yn agos i lyn mae'r
crynodiad CO2 yn eithaf uchel. Mae'r trychineb yma yn digwydd pan mae C02 yn
echdorri yn gyflym o'r llyn ac yn gwenwyno anifeiliaid, pobl a phlanhigion.

Dyma pan mae afiechydon yn gwasgaru trwy boblogaethau o bobl ac yn bygwth
bywydau pobl. Mae epidemig yn digwydd pan mae afiechyd yn lledaeni trwy'r
boblogaeth yn gyflymach na beth mae doctoriaid yn rhagdybio.

Mae newyn yn digwydd pan nad oes yna ddigon o fwyd i fwydo poblogaeth gwlad. Mae
hyn yn digwydd ar raddfa eang mewn gwledydd llai economaidd ddatblygedig.



https://cy.wikipedia.org/wiki/Trawsfynydd

Pentref a chymuned yn ne Gwynedd yw Trawsfynydd, sy'n gorwedd ar lan ddwyreiniol
Llyn Trawsfynydd ar ochr cefnffordd de-gogledd yr A470. Mae'n adnabyddus fel man
geni y bardd Hedd Wyn. Mae 81.7% o'r pentrefwyr yn medru'r Gymraeg. Cyfanswm
arwynebedd y plwyf yw 12,830 hectar gyda phoblogaeth o 1000 o bobl.

Adeiladwyd Atomfa Trawsfynydd ar lannau'r llyn yn y chwedegau a ddaeth â llawer
o waith i'r ardal. Mae hi bellach yn cael ei dadgomisiynu ers cael ei chau ym
1992. O safbwynt gwleidyddol, mae'r Pentref yn rhan o ward ehangach Trawsfynydd
ac yn cael ei gynrychioli ar Gyngor Gwynedd gan y Cynghorydd Thomas Ellis
(Annibynnol). Mae ysgol gynradd yn y pentref o'r enw Ysgol Bro Hedd Wyn, sy'n
rhan o ddalgylch Ysgol y Moelwyn, Blaenau Ffestiniog. Mae dwy dafarn yn y
pentref o'r enw'r Cross Foxes a Rhiw Goch. Mae nifer o siopau ar gael yn y
pentref gan gynnwys Swyddfa Bost, Siop Bapur, Fferyllfa a Chigydd. Mae dwy garej
yn y pentref hefyd. Mae hefyd ganolfan treftadaeth, sy'n cynnwys hostel yn yr un
adeilad.

Cysegrir eglwys Trawsfynydd i'r Santes Madryn (bl. 5ed ganrif efallai). Roedd
hi'n teithio gyda'i morwyn Anhun. Arosant yn Nhrawsfynydd a syrthio i gysgu.
Cawsant yr un breuddwyd yn eu gorchymyn i godi cell lleianod yno. Gwnaed hynny a
saif Eglwys y Santes Fadryn ar y llecyn heddiw. Mae adeilad presennol yr eglwys
yn dyddio o'r 16eg ganrif yn bennaf.

Ceir cylch cytiau caeëdig Dolbelydr a Ffridd Wen gerllaw, sy'n dyddio yn ôl i
Oes yr Efydd.

Mae Afon Eden - Cors Goch Trawsfynydd wedi'i ddynodi'n Safle o Ddiddordeb
Gwyddonol Arbennig.

Roedd y bardd enwog Hedd Wyn a'r merthyr Catholig Sant John Roberts yn hannu o'r
ardal. Mae cerflyn o Hedd Wyn yn sefyll yng nghanol y pentref ac mae arddangosfa
yn adrodd ei hanes yng Nghanolfan Treftadaeth Llys Ednowain gerllaw.

Mae gwasanaeth bws eithaf rheolaidd ar gael o'r pentref i Ddolgellau a Blaenau
Ffestiniog ac mae hefyd yn cael ei wasanaethu gan fysus y Trawscambria o Fangor
i Aberystwyth.



https://cy.wikipedia.org/wiki/Trais_rhywiol

Mae trais rhywiol (hefyd treisio) yn golygu cael cyfathrach rywiol gyda rhywun
heb eu cydsyniad. Cydsyniad yn y cyd-destun hwn yw bod rhywun yn cytuno i gael
rhyw o'u hewyllys rydd eu hunain, heb ddim gorfodaeth. Mae treisio yn fath o
gam-drin rhywiol, ac yn y rhan fwyaf o wledydd mae'n un o'r troseddau mwyaf
difrifol.

Syniad cyffredin o dreisio yw pan fydd dieithryn yn ymosod yn gorfforol ar ferch
ac yn ei threisio. Er bod hynny'n digwydd, mewn llawer o achosion o dreisio
mae'r treisiwr yn adnabod y dioddefwr. Yn y gorffennol, tybiwyd nad oedd modd i
ŵr dreisio'i wraig; roedd tybiaeth bod cydysyniad awtomatig rhwng gŵr a gwraig,
ac yn wir, yn hanesyddol, bu tueddiad i weld gwraig fel rhan o eiddo'i gŵr. Nid
yw hyn yn wir bellach: mae treisio priodasol yn drosedd yng Nghymru a Lloegr ac
mewn nifer gynyddol o wledydd ledled y byd.

Gall treisiwr ddefnyddio trais corfforol, cyffuriau neu fygythiadau er mwyn cael
ei ffordd. Fodd bynnag, gall cyfathrach rywiol fod yn drais rhywiol heb fod
ffrwgwd neu wrthwynebiad amlwg i'r gyfathrach, os nad oes cydsyniad. Nid yw
peidio datgan cydsyniad ynddo'i hunan yn golygu diffyg cydsyniad os yw'r
cyd-destun yn awgrymu'n eglur bod cydsyniad, ond mewn rhai achosion, nid yw
dioddefwr mewn sefyllfa i gydsynio.

Heblaw am effeithau corfforol uniongyrchol trais rhywiol, gan gynnwys ymosodiad
corfforol o bosibl, a risg o ddal heintiau a drosglwyddir yn rhywiol, gall
effeithiau seicolegol trais rhywiol fod yn anferth.



https://cy.wikipedia.org/wiki/Thoriwm

Elfen gemegol gwan o ran ymbelydredd a ganfyddir mewn digonedd, ac yn naturiol
led-led y ddaear ydy Thoriwm sydd â'r symbol Th a'r rhif atomig 90 yn y tabl
cyfnodol. Thorium-232 ydy'r enw arno mewn ffurf naturiol.

Mae ganddo 27 isotop, y mwyaf sefydlog ydy 232Th gyda'i hanner-oes o 14.05
biliwn blwyddyn.

Darganfuwyd mwynau du ar Ynys Løvøy gan M. T. Esmark a rhoddodd y sampl i'r
Athro Jens Esmark, mwynwr galluog na wyddai beth goblyn oedd y metal. Danfonodd
ef i'r cemegydd Jöns Jakob Berzelius yn Sweden i'w archwilio yn 1828. Enwodd
Berzelius y metel ar ôl y duw Thor, duw'r daran. Yn 1885 cafwyd defnydd i'r
metal hwn, sef o fewn 'mantell' lampau nwy.

Rhwng 1964 a 1969 defnyddiwyd Thoriwm-232 i greu'r tanwydd niwclear iwraniwm233
er enghraifft yn yr arbrawf a elwid yn MSR (molten-salt reactor) yn Unol
Daleithiau America. Mae'r adweithyddion cynnar hyn wedi eu cau i lawr, ond mae
Rwsia, India a Tsieina yn cynllunio rhai newydd oherwydd fod y cyfansoddyn hwn
yn gymharol saff.

Ceir arbrofion cyffelyb hefyd yn Labordy Daresbury yn Lloegr er enghraifft:
Electron Machine with Many Applications (EMMA). Mae'r arbrawf eisioes wedi dwyn
ffrwyth a gwelir yn Ysbyty Clatterbridge ger Lerpwl beiriant i helpu therapi
cancr.



https://cy.wikipedia.org/wiki/T._H._Parry-Williams

Bardd, ysgrifwr, ysgolhaig ac athro prifysgol oedd Thomas Herbert Parry-Williams
(21 Medi 1887 - 3 Mawrth 1975). Mae'n cael ei adnabod yn aml fel T.H.
Parry-Williams neu T.H.. Ef yw awdur y gerdd enwog 'Hon'.

Ganed T.H. Parry-Williams yn Rhyd-ddu, Arfon, lle'r oedd ei dad yn ysgolfeistr;
ysgrifennodd soned enwog i 'Dŷ'r Ysgol'. Roedd yn gefnder i'r bardd R. Williams
Parry a'r ysgolhaig Thomas Parry. Graddiodd mewn Cymraeg yng Ngholeg Prifysgol
Cymru, Aberystwyth ym 1908, ac yna cymerodd radd arall, mewn Lladin, y flwyddyn
wedyn. Aeth i Goleg yr Iesu, Rhydychen ac yna i Brifysgolion Freiburg a Pharis i
astudio ymhellach. Cymerodd safiad fel wrthwynebydd cydwybodol yn erbyn y Rhyfel
Byd Cyntaf. Penodwyd ef i Gadair y Gymraeg yn Aberystwyth ym 1920, ac ar ôl
ymddeol ym 1952 parhaodd i fyw yn y dref hyd ei farwolaeth ym 1975.

Daeth i sylw cenedlaethol pan enillodd y Gadair a'r Goron yn yr Eisteddfod
Genedlaethol ym 1912. Roedd hyn yn gamp anghyffredin iawn, ond ym 1915 gwnaeth
yr un peth eto. Cyhoeddodd nifer o gasgliadau o gerddi ac o ysgrifau, yn ogystal
ag astudiaethau academaidd.

Roedd yr ysgrif, ffurf gymharol newydd yn y Gymraeg, yn bwysig ganddo ac ymhlith
ei gasgliadau ceir Ysgrifau (1928), Olion (1935), Lloffion (1942), O'r Pedwar
Gwynt (1944), Myfyrdodau (1957) a Pensynnu (1966). Casglwyd y cyfan o'i ysgrifau
at ei gilydd ym 1984.

Cyhoeddodd y cyfrolau canlynol: Cerddi (1931), Olion (1935), Synfyfyrion (1937),
Ugain o Gerddi (1949) a Myfyrdodau (1957). Cyhoeddwyd Detholiad o Gerddi ym 1972
a Casgliad o Gerddi ym 1987.



https://cy.wikipedia.org/wiki/System_gylchredol

Mewn anatomeg ddynol, mae'r system gylchredol yn pwmpio a sianelu gwaed o
amgylch y corff (a'r ysgyfaint) drwy rym y galon a hynny drwy wythiennau,
capilarïau, a rhydweliau.

Mae gwaed yn ochor dde'r galon yn cael ei bwmpio i'r ysgyfaint. Yn yr ysgyfaint,
mae'r gwaed yn cyfnewid nwyon ac yn derbyn ocsigen o'r ysgyfaint ac yn rhoi
carbon deuocsid. Wedyn, mae'r gwaed sy'n cynnwys llawer o ocsigen erbyn hyn, yn
dychwelyd i ochor chwith y galon, lle caiff ei bwmpio drwy'r rhydweliau i
weddill y corff. Mae'r gwaed yn cludo ocsigen i'r corff felly, ac mae'n hel
carbon deuocsid o'r corff. Wedyn, mae'r gwaed yn dychwelyd o'r corff trwy'r
gwythiennau, gyda llai o ocsigen a mwy o garbon deuocsid; mae'r gwaed is-ocsigen
hwn yn cyrraedd ochr dde'r galon, o ble mae'n cael ei bwmpio i'r ysgyfaint
unwaith eto.

Yn ogystal â nwyon, mae'r gwaed yn cludo sylweddau eraill drwy'r corff. Er
enghraifft: mae e'n cario sylweddau sy'n trawsgludo ynni o fwyd i'r cyhyrau;
hormonau; a sylweddau gwastraff o'r corff, a dynnir o'r gwaed gan yr arennau.

Dywedir fod y llysiau canlynol yn help i wella cylchrediad y gwaed: pig yr Aran,
pupur du, rhosmari, sinsir a saets y waun.



https://cy.wikipedia.org/wiki/Robot

Peiriant rhithwir neu fecanyddol ydy robot fel arfer, sydd wedi'i raglennu i
wneud tasg neu dasgau arbennig a hynny ar ei ben ei hun. Mae'r robotiaid mwyaf
clyfar yn ymddangos fel pe bai ganddynt nodweddiol dynol ac yn gallu meddwl
drosto'i hun. Gellir didoli robotiaid i'r dosbarthiadau canlynol: hiwmanoidau
dwy goes, robotiaid â choesau e.e. System-gefnogi Bedair Coes, robotiaid ar
olwynion neu robotiaid ehedog e.e. drôns. Gellir hefyd eu dosbarth yn ôl maint
e.e. y nano-robotiaid meicrosgopig, neu waith. Mae'r car diyrrwr hefyd yn
cynnwys elfen o robotiaeth.

Ers cychwyn gwareiddiad bu gan fodau dynol ddiddordeb i greu offer neu gyfarpar
a allai ei gynorthwyo ac ysgafnhau ei faich. Aeth i'r pegwn eithaf pan geisiodd
drefnu caethweision i wneud gwaith llafurus drosto, fel arfer y gwaith butraf ac
anoddaf. Roedd creu peiriant megis olwyn ddŵr neu'r pwmp yn ei alluogi i wneud y
gwaith ailadroddus hwn yn gynt a chynt ac yn fwy effeithiol. Wrth i dechnoleg
ddatblygu daeth y peiriannau hyn yn fwy cymhleth ac yn fwy effeithiol fyth. Ar
gyfer un dasg yn unig y crewyd y rhan fwyaf o'r peiriannau, ond dychmygai rhai
beiriant tebyg i ddyn a allai droi ei law at unrhyw dasg dan haul.

Ymhlith y meddylwyr mawr yn y maes hwn mae: Leonardo Da Vinci yn yr 1490au a
Jacques de Vaucanson yn 1739; cynlluniwyd nifer o beiriannau aml-dasg gan y ddau
yma. Cynlluniwyd torpido wedi'i reoli gan donfeydd radio gan Nikola Tesla yn
1898 a rhoddodd Makoto Nishimura (yn 1929) nodweddion dynol megis dagrau i'r pen
mecanyddol a alwodd yn "Gakutensoku".

Daw'r gair "robot" allan o ddrama o'r enw R.U.R. (Rossum's Universal Robots) a
sgwennwyd gan Karel Čapek o Tsiecoslofacia yn 1920. "Llafurwr" oedd y gair
gwreiddiol ganddo ond awgrymodd ei frawd Josef derm newydd: 'robot'.

Yn 1942 ysgrifennodd Isaac Asimov ffuglen-wyddonol a gynhwysodd "Tair Deddf
Robotiaeth"; defnyddiwyd y rhain drachefn yn y ffilm I Robot yn 2004.

Yn groes i'r arfer o roi nodweddion dynol ar robot, sgwennodd Owain Owain nofel
Gymraeg o'r enw Y Dydd Olaf a roddodd nodweddion robotaidd ar bobl wedi'u
cyflyru gan awdurdodau totalitaraidd.



https://cy.wikipedia.org/wiki/Rhyfel_Fietnam

Gwrthdaro milwrol yn ystod y Rhyfel Oer oedd Rhyfel Fietnam[A 2] a ddigwyddodd
yn Fietnam, Laos, a Chambodia o 1 Tachwedd 1955[A 1] hyd gwymp Saigon ar 30
Ebrill 1975. Dilynodd y rhyfel hwn Ryfel Cyntaf Indo-Tsieina ac ymladdwyd rhwng
Gogledd Fietnam, gyda chefnogaeth ei chynghreiriaid comiwnyddol, a llywodraeth
De Fietnam, gyda chefnogaeth yr Unol Daleithiau a gwledydd gwrth-gomiwnyddol
eraill. Ymladdodd y Fiet Cong, ffrynt cyffredin comiwnyddol yn Ne Fietnam oedd
yn ysgafn eu harfau, rhyfel herwfilwrol yn erbyn lluoedd gwrth-gomiwnyddol yn yr
ardal. Bu Byddin Pobl Fietnam, byddin y Gogledd, yn ymladd rhyfel mwy
gonfensiynol, weithiau gan ddanfon niferoedd mawr i frwydro. Dibynodd lluoedd
Americanaidd a De Fietnam ar ragoriaeth awyrennol a grym tanio trwm er mwyn
cynnal ymgyrchoedd chwilio a dinistrio, gyda milwyr ar y tir, artileri, a
chyrchoedd awyr.

O safbwynt y llywodraeth Americanaidd yr oedd ei rôl yn y gwrthdaro yn fodd atal
De Fietnam rhag cwympo i gomiwnyddiaeth ac felly'n rhan o strategaeth ehangach
yr Unol Daleithiau o gyfyngiant. Yn ôl llywodraeth Gogledd Fietnam yr oedd y
rhyfel yn un drefedigaethol, a ymladdwyd yn gyntaf gan Ffrainc, gyda chefnogaeth
yr Unol Daleithiau, ac yna yn erbyn De Fietnam, a gafodd ei gweld yn wladwriaeth
byped Americanaidd. Cyrhaeddodd cynghorwyr milwrol Americanaidd ar gychwyn 1950,
a dwyshaodd ymyrraeth yr Unol Daleithiau yng nghynnar y 1960au; treblodd
niferoedd y lluoedd Americanaidd ym 1961 ac eto ym 1962. Defnyddiwyd lluoedd
ymladd gan yr Americanwyr o 1965 ymlaen. Ymledodd ymgyrchoedd milwrol dros
ororau, a chafodd Laos a Chambodia eu bombio'n drwm. Bu ymyrraeth yr Unol
Daleithiau ar ei hanterth ym 1968, adeg Ymosodiad Tet. Wedi hyn, enciliwyd
lluoedd Americanaidd rhag tir yr ardal fel rhan o bolisi a elwir yn
Fietnameiddio. Er i holl ochrau'r gwrthdaro arwyddo Cytundeb Heddwch Paris yn
Ionawr 1973, parhaodd yr ymladd.

Daeth rhan milwrol yr Unol Daleithiau yn y rhyfel i ben ar 15 Awst 1973 o
ganlyniad i Welliant Case–Church a basiwyd gan Gyngres y wlad. Nododd cipiad
Saigon gan fyddin Gogledd Fietnam diwedd y rhyfel ym mis Ebrill 1975. Ad-unodd
Gogledd a De Fietnam y flwyddyn wedyn. Bu nifer fawr o golledigion, ac mae
amcangyfrifau o'r nifer o filwyr a sifiliaid Fietnamaidd bu farw yn amrywio o
lai nag un miliwn i fwy na thri miliwn. Bu farw rhyw 200,000–300,000 o
Gambodiaid, 20,000–200,000 o Laosiaid, a 58,220 o luoedd Americanaidd hefyd.

Roedd tactegau ac arfau'r Fiet Cong yn is o ran technoleg na rhai'r Unol
Daleithiau, er defnyddion nhw ambell i roced a thanc a gyflenwyd gan Tsieina ac
UGSS. Defnyddion nhw eu cynefindra â'r tir i adeiladu rhwydweithiau eang o
dwneli a ffosydd i guddio o'r fyddin Americanaidd.

Bu Unol Daleithiau America yn chwarae rhan fawr yn y rhyfel. Roedd technoleg
newydd yn ffactor pwysig yn eu tactegau ymladd gyda awyrennau bomio B-52,
hofrenyddion a lanswyr rocedi. Gwelwyd hefyd defnydd o ryfela cemegol gan y
lluoedd Americanaidd, megis Agent Orange, chwynladdwr i rwystro'r Fiet Cong rhag
cuddio yn y jyngl, a napalm, cemegyn sy'n llosgi croen.

Cychwynodd UDA Ymgyrch Rolling Thunder yn 1965, ymosodiad o fomio strategol lle
targedwyd porthladdoedd, canolfannau a llinellau cyflenwadau milwrol yng
Ngogledd Fietnam i rwystro cefnogaeth i'r Fiet Cong. Parhaodd Byddin yr Unol
Daleithiau â strategaeth chwilio a dinistrio trwy gydol y rhyfel, lle fu filwyr
yn ymosod ar aneddiadau a'u dinistrio'n llwyr a lladd pob drigolyn.



https://cy.wikipedia.org/wiki/Rhyfel_Cartref_Libia

Gwrthdaro arfog cyfredol yn Libia yn erbyn llywodraeth Muammar al-Gaddafi oedd
Rhyfel Cartref Libia (Arabeg: الثورة الليبية) gyda phrotestwyr yn galw am
arweinyddiaeth newydd ac etholiadau democrataidd. Dechreuodd y gwrthryfel fel
cyfres o brotestiadau a gwrthdrawiadau ar 15 Chwefror 2011. O fewn wythnos,
ehangodd y gwrthryfel a brwydrodd Gaddafi i gadw rheolaeth dros y wlad.
Ymatebodd Gaddafi gyda grym milwrol a mesurau eraill megis sensoriaeth ac
ataliadau ar gyfathrebu. Cyhuddwyd ef o recriwtio hurfilwyr tramor yn sgil
gwrthgilio ymhlith ei luoedd. Cynigodd Gaddafi i gynnal trafodaethau ag
arweinwyr y gwrthwynebiad trwy gynrychiolydd, ond gwrthododd y gwrthryfelwyr i
drafod â Gaddafi a galwyd arno i ymddiswyddo a gadael y wlad.

Ehangodd y gwrthryfel i wrthdaro arfog, gyda gwrthryfelwyr yn sefydlu clymblaid
o'r enw'r Cyngor Trawsnewidiol Cenedlaethol a seilir yn Benghazi. Rhybuddiodd y
Llys Troseddol Rhyngwladol y gall Gaddafi ac aelodau o'i lywodraeth wedi cymryd
rhan mewn troseddau yn erbyn dynoliaeth. Pasiodd Cyngor Diogelwch y Cenhedloedd
Unedig benderfyniad yn rhewi asedau Gaddafi a deg aelod o'i gylch mewnol, a
chyfyngu ar eu gallu i deithio. Ar ddechrau Mawrth ail-gipiodd lluoedd Gaddafi
nifer o ddinasoedd arfordirol yn nwyrain Libia cyn ymosod ar Benghazi.
Awdurdodwyd gwaharddiad hedfan dros Libia gan benderfyniad arall, i'w weithredu
gan aelod-wladwriaethau'r CU. Datganodd llywodraeth Gaddafi cadoediad, ond
methodd i'w gadw. Dechreuodd clymblaid o wladwriaethau i weithredu'r gwaharddiad
hedfan ar 19 Mawrth trwy analluogi amddiffyniadau awyr Gaddafi.

Ym mis Awst cychwynnodd y gwrthryfelwyr ymgyrch ymosodol ar hyd arfordir Libia,
gan gipio'r brifddinas Tripoli. Ar 16 Medi cydnabuwyd y Cyngor Trawsnewidiol
Cenedlaethol gan y Cenhedloedd Unedig fel cynrychiolydd Libia yn lle llywodraeth
Gaddafi. Cafodd Gaddafi ei ddal a'i ladd yn ei ddinas enedigol Sirt ar 20
Hydref, a datganodd y Cyngor Trawsnewidiol Cenedlaethol ddiwedd y rhyfel ar 23
Hydref 2011.



https://cy.wikipedia.org/wiki/Rhwydweithio_cymdeithasol_ar-lein

Mae gwefannau rhwydweithio cymdeithasol yn ffocysu ar ddatblygu cymunedau o bobl
ar-lein sydd â'r un diddordebau neu weithgaredd, neu sydd yn awyddus i drafod
diddordebau neu weithgareddau pobl eraill. Mae'r mwyafrif o wasanaethau
rhwydweithio cymdeithasol ar y we ac yn darparu cyfleoedd i'w defnyddwyr i
ryngweithio â'i gilydd trwy e-bost a gwasanaethau negeseua'n syth.

Mae gwefannau rhwydweithio cymdeithasol wedi creu ffyrdd newydd o gyfathrebu a
rhannu gwybodaeth. Defnyddir gwefannau rhwydweithio cymdeithasol yn rheolaidd
gan filiynau o bobl, ac ymddengys y bydd rhwydweithio cymdeithasol yn parhau i
fod yn rhan o fywyd bob dydd. Y prif fathau o wasanaethau rhwydweithio
cymdeithasol yw'r rhai hynny sy'n cynnwys categorïau megis disgyblion a fu yn yr
un dosbarth yn ysgol, ffyrdd i gysylltu â ffrindiau (gan amlaf drwy ddefnyddio
tudalen hunan-ddisgrifio) a systemau argymell. Mae'r dulliau mwyaf poblogaidd yn
cyfuno'r elfennau hyn gyda MySpace a Facebook yn cael eu defnyddio'n bennaf yng
Ngogledd America; Nexopia (yn Nghanada yn bennaf); Bebo, Facebook, Hi5, MySpace,
Tagged, Xing a Skyrock mewn rhannau o Ewrop; Orkut a Hi5 yn Ne America a
Friendster, Orkut, Xiaonei a Cyworld yn Asia a'r Ynysoedd Tawel.



https://cy.wikipedia.org/wiki/Rhifau_yn_y_Gymraeg

Ceir dau brif fath o eiriau am rifau naturiol yn y Gymraeg: rhifolion (un, dau,
tri, ...) a threfnolion (cyntaf, ail, trydydd, ...). System ugeiniol yw'r system
draddodiadol gan fwyaf, ond dyfeisiwyd system ddegol ar gyfer y rhifolion yn yr
19g. Honnir fod manteision sylweddol i'r system ddegol Gymraeg o ran dysgu
rhifyddeg elfennol, o'i chymharu â'r system Saesneg a'r system draddodiadol. Y
system ddegol a ddefnyddir mewn ysgolion Cymraeg. Clywir y ddwy system ar waith
o hyd ond araf dihoeni o genhedlaeth i genhedlaeth mae'r defnydd o'r rhifau
ugeiniol. Clywir mwy o ddefnydd ar y rhifau ugeiniol hyd at ddeg ar hugain a
rhwng deugain a deg a thrigain nag a glywir ar y rhifau ugeiniol eraill.

Mae'r hen system a'r system ddegol yn cytuno hyd at 10. Dynoda (*) fod treiglad
meddal yn dilyn, (**) treiglad llaes.

Defnyddir y system ugeiniol yn unig ar gyfer trefnolion yn y Gymraeg. I
ysgrifennu byrfodd ar gyfer trefnol defnyddir llythrennau diwethaf y rhan o'r
rhif sy'n llai na chant, e.e. 131ain, sef yr unfed ar ddeg ar hugain wedi'r
cant.



https://cy.wikipedia.org/wiki/Prwsia

Gwladwriaeth rymus yng ngogledd Yr Almaen ar lan y Môr Baltig oedd Prwsia, a
sefydlwyd gan y Marchogion Tiwtonaidd yn y 13g.

Daeth Prwsia'n ddugiaeth yn 1525 dan reolaeth y frenhinllin Hohenzollern. Unodd
â Brandenburg yn 1618 ac erbyn diwedd yr 17g, dan reolaeth Ffrederic Wiliam
(1620 - 1688), Etholwr Mawr Prwsia, roedd wedi datblygu i fod y wladwriaeth
rymusaf yng ngorllewin yr Almaen.

Yn y 18g dan reolaeth Ffrederic Fawr (1712 - 1786), Brenin Prwsia (o 1740 hyd ei
farwolaeth), ehangwyd ei thiriogaeth. Yn ystod y Rhyfel Saith Mlynedd
(1756-1763) roedd Prydain Fawr, Prwsia a Hanofer ar y naill ochr yn brwydro yn
erbyn Ffrainc, Awstria, Sweden a Sacsoni ar y llall. Cipiodd Prwsia Silesia a
rhan o Wlad Pwyl gan wneud Prwsia yn un o'r gwledydd grymusaf yn Ewrop.
Ychwanegwyd rhagor o diriogaeth yng Nghynhadledd Vienna (1815) yn sgîl trechu
Napoleon gan y cynghreiriad.

Yn ail hanner y 19g reolai Otto von Bismarck (1815 - 1898) ym Mhrwsia.
Gorchfygodd Awstria a'i chynghreiriaid Almaenig yn 1866 ac ychwanegwyd
Schleswig-Holstein i diriogaeth Prwsia a ffurfiodd Ffederaliaeth Gogledd yr
Almaen. Dyma hedyn Ymerodraeth yr Almaen a sefydlwyd ar ôl i Brwsia ennill
Rhyfel Ffrainc a Phrwsia (1870-71) gyda Bismarck yn Brif Ganghellor.

Yn 1918, ar ddiwedd y Rhyfel Byd Cyntaf, daeth Prwsia yn weriniaeth annibynnol o
fewn Gweriniaeth Weimar, ond roedd wedi colli llawer o'i grym a'i dylanwad.
Cafodd Prwsia ei diddymu gan y Cynghreiriaid buddugoliaethus ar ddiwedd yr Ail
Ryfel Byd.



https://cy.wikipedia.org/wiki/Penrhyn_y_Crimea

Mae Penrhyn y Crimea neu Crimea (Rwsieg: Крымский полуостров; Tatareg Crimea:
Qırım yarımadası; Wcraineg: Кримський півострів) yn ddarn mawr o dir ar arfordir
gogleddol y Môr Du ac sydd bron wedi'i amgylchynnu gan ddŵr. Saif i'r de o
Wcrain ac i'r gorllewin o Kuban, Rwsia. Ers 2014 mae'r Crimea yn ffurfio
Dosbarth Ffederal Crimea, sy'n cynnwys Gweriniaeth Crimea a Dinas Sevastopol.

Mae dau fôr o'i gwmpas: Y Môr Du a Môr Azov tua'r dwyrain gyda Isthmws Perekop
yn ei gysylltu â'r tir mawr. Mae rhan helaeth y Crimea yn wastadedd ond mae'n
codi i 1545m (5069 troedfedd) yn y de gyda chopa Gora Roman-Kosh, yr uchaf o
gadwyn o fryniau ar hyd arfordir de-ddwyreiniol yr orynys a adnabyddir fel
Mynyddoedd Crimea. Y prif ddinasoedd yw Feodosia, Kerch, Sevastopol, Yalta,
Yevpatoria a Simferopol, y brifddinas.

Mae mwyafrif y boblogaeth (58%, Cyfrifiad 2001) yn Rwsiaid ethnig, gyda hefyd
Wcrainiaid (24%) a Thatariaid Crimea (12%). Rwsieg yw mamiaith y mwyafrif (77%,
Cyfrifiad 2001), er bod nifer o bobl â'r Datareg Crimea (11%) a'r Wcraineg (10%)
fel mamiaith. Yr unig iaith swyddogol dan feddiant Wcrain oedd yr Wcraineg, ond
ers ailymuno a Rwsia yn 2014 mae'r Rwsieg, Wcreineg a'r Datareg yn ieithoedd
swyddogol.

Yn 2014 cafwyd cryn ddadlau ynghylch perchnogaeth y Crimea. Bu'n rhan o Rwsia
o'r 18fed ganrif ymlaen. Arosodd yn rhan o Rwsia pan sefydlwyd yr Undeb
Sofietaidd. O ganol y 1950au, pan benderfynodd Nikita Khrushchev ei roi i
Weriniaeth Sofietaidd Wcrain, hyd 2014 fe'i gweinyddwyd fel gweriniaeth
hunanlywodraethol o dan reolaeth Wcrain. Enw swyddogol y weriniaeth honno oedd
Gweriniaeth Hunanlywodraethol y Crimea (Wcraineg Автономна Республіка
Крим/Avtonomna Respublika Krym, Tatareg Crimea Qırım Muhtar Cumhuriyeti).

Ym Mawrth 2014, yn dilyn y chwyldro neu coup yn Kiev a ddisodlodd yr Arlywydd
Petroshenko, pleidleisiodd trigolion y Crimea dros sefydlu Gweriniaeth Crimea.
Ar y pryd, dim ond Rwsia oedd yn ei chydnabod; gweler Rhestr gwledydd
anghydnabyddedig.

Coloneiddwyd y Crimea gan y Groegiaid yn y 6ed ganrif CC. Cafodd ei oresgyn yn
ddiweddarach gan y Gothiaid, yr Hyniaid ac eraill. Yn 1239 cafodd ei wneud yn
khaniad gan Tatariaid yr Haid Euraidd. Cipiwyd y khaniad gan y Tyrciaid yn 1475
a chafodd y Crimea ei feddiannu gan Rwsia yn 1783. Rhwng 1853 a 1856 ymladdwyd
Rhyfel y Crimea yno rhwng lluoedd Rwsia ar un ochr a lluoedd Prydain, Ffrainc ac
Ymerodraeth yr Otomaniaid ar yr ochr arall. Meddiannwyd y Crimea gan yr Almaen
Natsïaidd yn yr Ail Ryfel Byd (1941-1943). Ar ôl y rhyfel cafodd y Tartariaid eu
halltudio i Wsbecistan yn eu crwnswth am gydweithredu, yn ôl yr honiad, â'r
Almaenwyr. Ers cwymp yr Undeb Sofietaidd mae llawer ohonynt wedi dod yn ôl.



https://cy.wikipedia.org/wiki/Peiriant_chwilio_rhyngrwyd

Peiriant sy'n chwilio am gyfeiriadau a gwybodaeth o fewn data cyfrifiadurol,
digidol yw peiriant chwilio (cyfrifiadurol)). Mae'n defnyddio hypergysylltiadau
sy'n bresennol mewn gwefannau neu gronfeydd data er mwyn asesu pwysigrwydd y
wybodaeth a'u rhestru ar ffurf hits, gyda'r rhai mwyaf perthnasol neu bwysicaf
ar frif y ddalen. Mae porwyr da yn cyrchu'r wybodaeth a geisir yn sydyn, o fewn
eiliadau.

Y peiriannau chwilio mwyaf poblogaidd yw porwyr y we fyd-eang. Un o'r mwyaf o
ran faint a phoblogrwydd ar y we yw Google, gyda fersiynau ar gyfer dros gant o
ieithoedd y byd, yn cynnwys y Gymraeg.

Mae'r peiriannau chwilio mawr fel Google ac AOL i gyd yn cadw manylion personol
o bob math, yn cynnwys cyfeiriad IP y defnyddiwr a'r termau a chwilwyd ayyb, heb
wybod i'r defnyddiwr ac yn barod i'w trosglwyddo i gwmnïau neu hyd yn oed i
lywodraethau. Mae'r ychydig o eithriadau i'r drefn yn cynnwys Scroogle, sy'n
defnyddio Google ei hun ond yn deithrio manylion y defnyddiwr, a'r peiriant
metachwilio arloesol Ixquick, sy ddim yn cadw unrhyw fanylion personol o gwbl
bellach, yn cynnwys cyfeiriadau IP.



https://cy.wikipedia.org/wiki/Parthia

Yr oedd y Parthiaid (hen Berseg Partawa, Lladin Parthi) yn bobl a sefydlodd
ymerodraeth yn y wlad sydd nawr yn Iran o'r drydedd ganrif CC hyd yr ail ganrif
OC.

Rhwng 250 CC a 238 CC, dan eu brenin Arsaces, llwyddodd y Parthiaid i gipio
tiriogaeth Persia oddi wrth yr ymerodron Seleucid. Yn 141 CC, pan oedd
Mithridates I yn frenin, ychwanegasant Fesopotamia at eu hymerodraeth. Cymerodd
y brenin y teitl "Sháh an Sháh" (Brenin y Brenhinoedd). Dan Mithridates II
(124/123 - 88/87 CC) agorwyd Llwybr y Sidan yn 115 CC a derbyniwyd
llysgenhadaeth gan ymerawdwr Tsieina, Wu Ti.

Yn fuan wedyn daeth y Parthiaid i gysylltiad a'r Ymerodraeth Rufeinig. Bu llawer
o ymladd rhwng yr ymerodraethau hyn dros y blynyddoedd. Ym mrwydr Carrhae yn 53
CC cafodd y Parthiaid fuddugoliaeth ysgubol dros fyddin Rufeinig dan Marcus
Licinius Crassus, gan ladd 20,000 o filwyr Rhufeinig a chymeryd 10,000 yn
gaethion. Yn 20 CC, dan Augustus, cytunwyd i dderbyn Afon Ewffrates fel ffin. Bu
ymladd eto yn ystod teyrnasiad Nero ac enillodd yr ymerawdwr Trajan
fuddugoliaethau pwysig dros y Parthiaid, gan gipio'r brifddinas Ctesiphon yn
116, a chymeryd y cyfenw "Parthicus" i'w nodi. Bu heddwch yn ystod teyrnasiad
Hadrian ond yna bu ymladd eto dan Marcus Aurelius pan adenillodd y Parthiaid y
tiroedd a gollasant i Trajan. Prif gryfder y Parthiaid mewn rhyfel oedd eu
marchogion, oedd yn gallu saethu â'r bwa tra'n carlamu.

Yn ystod y ganrif gyntaf a'r ail OC, gwanychwyd ymerodraeth y Parthiaid gan
ryfeloedd cartref. Yn 200 cododd y Persiaid mewn gwrthryfel dan Ardashir I, ac
yn 224 lladdwyd Artaban V, brenin olaf y Parthiaid. Coronwyd Ardashir yn frenin,
a sefydlwyd tŷ brenhinol y Sassanid.



https://cy.wikipedia.org/wiki/Papur_newydd

Mae papur newydd yn gyhoeddiad sy'n cynnwys newyddion, gwybodaeth a hysbysebu,
fel arfer wedi'i gyhoeddi ar bapur rhad. Gall thema'r papur fod yn un
cyffredinol neu o ddiddordeb arbennig, ac fel arfer cyhoeddir yn ddyddiol neu'n
wythnosol.

Caiff Y Cymro ei gyhoeddi'n wythnosol. Mae papurau bro – papurau cymunedol a
gaiff eu hysgrifennu gan wirfoddolwyr – wedi dod yn brif nodwedd diwylliant
newyddiaduro Cymru yn ystod y dri degawd diwethaf. Y Byd oedd y papur newydd
dyddiol Cymraeg arfaethedig.

Mae gan nifer o bapurau teitlau sy'n cyfleu faint mor aml y'i cyhoeddir, megis y
Daily Express Rénmín Rìbào, a The Weekly News. Mae gan eraill deitlau sy'n
dynodi ai papur bore neu bapur hwyr yw'r cyhoeddiad, er enghraifft y South China
Morning Post, De Morgen, a Le Soir. Mae rhai enwau hefyd yn cyfeirio at
gymeriadau mytholegol megis y negesydd Mercher (El Mercurio, San Jose Mercury
News) neu Argus Panoptes (Cape Argus, South Wales Argus). Mae rhai enwau yn
cyfuno mwy nag un o'r syniadau uchod, er enghraifft yr International Herald
Tribune, The Globe and Mail, y Chicago Sun-Times, a Baner ac Amserau Cymru. Gan
amlaf mae enw cyfansawdd o'r fath yn arwydd o ddau gyhoeddiad yn cyfuno.

Ym 1937, roedd gan tua ddau o bob tri phapur newydd dyddiol yn yr Unol
Daleithiau un o'r enwau canlynol: News, Times, Journal, Herald, Tribune, Press,
Star, Record(er), Democrat, Gazette, Post, Courier, Sun, Leader, Republic(an).
Mae'r teitlau Democrat a Republic(an) ar gyhoeddiadau Americanaidd yn cyfeirio
at ddwy brif blaid yr Unol Daleithiau, y Democratiaid a'r Gweriniaethwyr.



https://cy.wikipedia.org/wiki/Odessa

Odessa, neu Odesa (Wcreineg: Одеса; Rwseg: Одесса) yw dinas bedwaredd fwyaf
Wcrain. Mae ganddi boblogaeth o rhwng 1,029,000 (Cyfrifiad 2001) a 1,080,000
(amcangyfrif 2008). Mae'r ddinas yn borthladd pwysig, y mwyaf yn y wlad, sy'n
gorwedd ar lan ogleddol y Môr Du.

O 1819 hyd 1858 roedd Odessa yn borthladd rhydd (porto franco). Yn y cyfnod
Sofietaidd Odessa oedd porthladd pwysicaf yr Undeb Sofietaidd ac roedd hefyd yn
wersyll llynges fawr. Yn y 19eg ganrif, hon oedd y bedwaredd ddinas yn y Rwsia
Imperialaidd, ar ôl Moscow, Saint Petersburg, a Warsaw. Heddiw ceir dau
borthladd yn ninas Odessa: Odessa ei hun a Yuzhny (sydd hefyd yn borthladd
olew), sy'n gorwedd ym maesdrefi'r ddinas. Ceir porthladd pwysig arall yn oblast
Odessa, sef Illichivs'k (Ilyichyovsk), i'r de-orllewin o Odessa. Gyda sawl
rheilffordd yn rhedeg o'r ddinas hefyd, mae'n un o greosffyrdd cludiant pwysicaf
y wlad. Ceir gweithfeydd prosesu olew a chemegion yn Odessa hefyd, a gysylltir â
rhwydweithiau Rwsia a'r Undeb Ewropeaidd trwy gyfres o bibellau strategol.

Dechreuodd y ddinas fel gwladfa Groegaidd. Mae ei hanes yn ddrych i hanes hir a
chymhleth Wcrain a Rwsia.

Lleolir dinas Odessa ar res o fryniau sy'n codi ger harbwr naturiol bychan, tua
31 km (19 milltir) i'r gogledd o aber Afon Dniester a thua 443 km (275 milltir)
i'r de o'r brifddinas, Kiev. Mae'r hinsawdd yn gymhedrol a sych, gyda tymheredd
ar gyfartaledd yn Ionawr o -2 °C (29 °F), a 22 °C (72 °F) yng Ngorffennaf. Ceir
tua 350 mm (14 mod.) o law mewn blwyddyn.

Y brif iaith ar y stryd yw Rwseg, gyda'r Wcreineg yn llai cyffredin er ei bod yn
iaith swyddol y wlad. Ceir cymysgfa o bobl o sawl cenedligrwydd a chefndir
ethnig yno, yn cynnwys Wcraniaid, Rwsiaid, Groegiaid, Iddewon, Moldofiaid,
Bwlgariaid, Armeniaid, Georgiaid, Almaenwyr, ac eraill.



https://cy.wikipedia.org/wiki/Manaweg

Iaith Geltaidd gynhenid Ynys Manaw yw Manaweg (Manaweg: Gaelg/Gailick). Mae'n
perthyn yn agos i ieithoedd Celtaidd Iwerddon a'r Alban - Gwyddeleg a Gaeleg -
fel rhan o'r is-deulu ieithyddol Celteg Q neu Goideleg (sydd gyda'r Frythoneg yn
rhan o deulu mwy, sef Celteg Ynysig.

Credir i'r iaith Fanaweg gael ei chyflwyno i'r ynys gan ymsefydlwyr o Iwerddon
yn y 4g neu'r 5ed O.C. Ymsefydlai llwythi eraill o Iwerddon mewn rhannau
gorllewinol o Gymru a'r Alban yn yr un cyfnod. Mae milewniwm gyntaf ei bodolaeth
yn dywyll. Does dim llenyddiaeth o'r cyfnod wedi goroesi a rhaid dibynnu ar
dystiolaeth enwau lleoedd a phersonol am ein gwybodaeth. Dim ond yn y 18g a'r
19eg y daw'r dystiolaeth ysgrifenedig gyntaf i'r golwg (ac eithrio ambell
arysgrifiad a chofnod byr) ar ffurf cyfieithiadau crefyddol, geiriaduron a
gramdegau, yn ogystal â cherddi llafar a baledi â'i gwreiddiau yn yr 16g
efallai.

Daeth yr iaith i ben fel iaith gymunedol naturiol yn hanner cyntaf yr ugeinfed
ganrif. Bu farw siaradwr cynhenid olaf y Fanaweg, Ned Maddrell, yn 1974, ond
mae'r iaith wedi profi ychydig o adfywiad yn ddiweddar. Fe'i siaredir gan rai
cannoedd o Fanawiaid - rhai sydd wedi dysgu'r iaith o ddiddordeb, a rhai o'u
plant yn ogystal. Agorwyd yr ysgol Fanaweg gyntaf, y Bunscoill Ghaelgagh, yn
2001. Yn ôl cyfrifiad 2011 mae 1,823 yn gallu ei siarad, ei darllen a'i
hysgrifennu.

Fel pob iaith Celtaidd, ceir treigladau. Mae ganddi ddau dreiglad: boggaghys
(math o dreiglad meddal) a stronnaghys (math o dreiglad trwynol). Mae dau fath o
boggaghys i'w gweld mewn sefyllfoedd gwahanol. Dydyn nhw ddim yn gweithio fel
treigladau'r Gymraeg.

Fel yn y Gymraeg, gellir rhedeg arddodiaid Manaweg yn ôl y person. Mae ganddynt
ffurfiau pendant iawn hefyd. Dyma ffurfiau "ec" (~ "gan"), a'r ffurfiau pendant
iawn yn italig:



https://cy.wikipedia.org/wiki/Llywodraeth_leol_yng_Nghymru

I bwrpas llywodraeth leol, rhennir Cymru yn 22 o awdurdodau unedol (ers 1 Ebrill
1996). O fewn yr haen uchaf hwn, ceir sawl math o sir sefː sir, bwrdeistrefi
sirol a dinasoedd (gyda statws sirol). Yn aml gelwir nhw o dan un enw - sir, er
bod hyn yn dechnegol anghywir. Cynrychiolir yr awdurdodau lleol sy'n gweinyddu'r
siroedd hyn gan Gymdeithas Llywodraeth Leol Cymru. Mae cynghorau etholedig yr
awdurdodau hyn yn gyfrifol am ddarparu gwasanaethauː addysg, gwaith
cymdeithasol, cadwraeth yr amgylchedd a thraffyrdd.

Fe benodir Arglwydd Raglaw gan Frenhines y DU, i'w chynrychioli yn yr wyth Sir
cadwedig sef yr ardaloedd cyfredol a ddefnyddir yng Nghymru at ddibenion
seremonïol Rhaglawiaeth a Siryfiaeth.

Yn Ebrill 2013 cyhoeddwyd fod Llywodraeth Cymru am gynnal Ad-drefnu Llywodraeth
Leol yng Nghymru gyda'r bwriad o dorri'r nifer o siroedd o 22 i tua 12.

Chwe dinas sydd yng Nghymru: yn ogystal â'r tri awdurdod unedol sydd â statws
dinas, mae gan gymunedau Bangor, Llanelwy a Thyddewi statws dinas a gadarnheir
gan freintlythyrau.

Yn hanesyddol roedd Llanelwy yn ddinas, gan iddi fod yn ganolfan esgobaeth, a
chyfeirir ati fel dinas yn Encyclopædia Britannica 1911. Er hyn nid oedd statws
dinas swyddogol gan Lanelwy. Pan roddwyd statws dinas i Dyddewi ym 1994 fe
ymgeisiodd Cyngor Cymuned Llanelwy am yr un statws, trwy ddeiseb. Gwrthodwyd y
ddeiseb gan nad oedd unrhyw dystiolaeth o siarter neu freintlythyrau yn cael eu
rhoi i'r dref yn y gorffennol, fel yn achos Tyddewi. Aflwyddiannus oedd
ceisiadau am statws dinas mewn cystadlaethau yn 2000 a 2002.

Ar 14 Mawrth 2012, fodd bynnag, croesawodd Ysgrifennydd Gwladol Cymru, Cheryl
Gillan, gyhoeddiad Llywodraeth y DU y byddai Llanelwy yn yn ennill statws dinas.
Ymgeisiodd sawl tref, a dewiswyd Llanelwy "i gydnabod ei chyfoeth o hanes, ei
chyfraniad diwylliannol a’i statws metropolitan fel canolbwynt ar gyfer
technoleg, masnach a busnes."

Pan adrefnwyd llywodraeth leol yng Nghymru yn 1974 diddymwyd yr hen siroedd
gweinyddol a chreuwyd wyth sir newydd yn eu lle. O'r siroedd hyn, mae Powys a
Gwynedd yn dal i fodoli ond gyda newidiadau i'w ffiniau, yn enwedig yn achos
Gwynedd a chollodd Ynys Môn ac a welodd yr ardaloedd gogledd-ddwyreiniol yn mynd
yn rhan o Fwrdeistref Sirol Conwy. Mae siroedd 1974-1996 yn cael eu disgrifio'n
swyddogol fel siroedd cadwedig ar gyfer rhai pwrpasau seremonïol ond heb unrhyw
ran mewn llywodraeth leol.

Erbyn 1066 roedd Lloegr gyfan wedi cael ei rhannu'n siroedd, ond nid oedd gan
Gymru siroedd tan y 13eg ganrif. Aberteifi a Chaerfyrddin a sefydlwyd yn gyntaf
a hynny yn y 1240au. Ym 1284 rhannwyd "Tywysogaeth Gwynedd" yn dair sir: Môn,
Caernarfon a Meirionnydd. Gellir edrych ar y drefn newydd hon felly fel trefn
Saesnig a fwriwyd ar Gymru wedi syrthio'ryn ystod blynyddoedd olaf y Tywysog
Llywelyn II. Cyn diwedd y ganrif roedd y Fflint hithau wedi'i chlensio'n sir a
olygai fod bron i hanner tiriogaeth Cymru o dan reolaeth coron Lloegr. Y Mers
oedd yn weddill, a chafwyd gwared a nhw trwy ddefnyddio y Ddeddf Uno1536 gan
greu Sir Benfro, Sir Drefaldwyn, Sir Ddinbych, Sir Faesyfed, Sir Forgannwg, Sir
Frycheiniog a Sir Fynwy. Dyna gyfanswm o 13 sir. Y mwyaf oedd Sir Gaerfyrddin
(246,168ha) a Sir y Fflint (65,975ha). Cawsant eu mapio gan John Speed ac eraill
ac fe'u derbyniwyd yn frwd gan y Boneddigion.

O fewn Eurostats y Nomenclature of Territorial Units for Statistics (NUTS),
ystyrir Cymru yn rhanbarth lefel-1, gyda'r côd "UKL", ac a isrennir fel a
ganlyn:



https://cy.wikipedia.org/wiki/Llyr_Huws_Gruffydd

Gwleidydd Cymreig ac aelod o Blaid Cymru yw Llyr Huws Gruffydd, a adnabyddir
weithiau fel Llyr Hughes Griffiths (ganed 25 Medi 1970). Mae'n Aelod o Gynulliad
Cenedlaethol Cymru dros Etholaeth ranbarthol Gogledd Cymru.

Mynychodd Gruffydd Ysgol Gyfun Bro Myrddin a Phrifysgol Aberystwyth. Dechreuodd
ei yrfa fel gweithiwr ieuenctid, gan ddod yn Uwch Swyddog Datblygu gydag
Asiantaeth Ieuenctid Cymru a Phrif Swyddog dros Gyngor Gwasanaethau Gwirfoddol
Ieuenctid Cymru.

Mae'n byw ger Rhuthun yn Sir Ddinbych ac hyd ei ethol ym mis Mai 2011, bu'n
gweithio yn Llandudno fel Swyddog Cyfathrebu Cymru Ymddiriedolaeth Genedlaethol.
Cyn hynny, bu'n rheolwr gyda chwmni datblygu economaidd Menter a Busnes.

O 1999 hyd 2003, gweithiodd Gruffydd fel ymchwilydd a swyddog y wasg dros
Aelodau Senedd Ewrop, Jill Evans ac Eurig Wyn. Ef hefyd oedd cydlynydd ymgyrch
cenedlaethol Dafydd Wigley, ar gyfer Etholiad Cynulliad Cenedlaethol Cymru,
1999, pan fu Wigley yn Llywydd Plaid Cymru .

Daeth o fewn 400 pleidlais o gipio sedd Gorllewin Caerfyrddin a De Sir Benfro
oddi ar Christine Gwyther yn 2003, pan fu'n ymgeisydd Plaid Cymru ar gyfer yr
etholaeth.

Wedi symud i fyw i Sir Ddinbych yn 2004, ef oedd ymgeisydd dros Orllewin Clwyd
yn Etholiad cyffredinol y Deyrnas Unedig, 2010, gan gynyddu canran y blaid o'r
pleidleisiau o dros 50% ac ennill y tro mwyaf yn y wlad tuag at Plaid.

Yn Etholiad Cynulliad Cenedlaethol Cymru, 2011, etholwyd yn aelod dros Ranbarth
Gogledd Cymru, gyda 21% o'r bleidlais.



https://cy.wikipedia.org/wiki/Llanelli

Llanelli yw tref fwyaf Sir Gaerfyrddin a de orllewin Cymru, wedi'i lleoli ar
aber Afon Lliedi rhyw ddeuddeng milltir i'r gorllewin o Abertawe ac rhyw ugain
milltir i'r de o Gaerfyrddin. Mae Caerdydd 72.1 km i ffwrdd o Llanelli ac mae
Llundain yn 281.6 km. Y ddinas agosaf ydy Abertawe sy'n 15.2 km i ffwrdd. Mae
Llanelli hefyd yn gymuned.

Tyfodd y dref yn y 19g o amgylch y pyllau glo a'r gweithfeydd tun. Mae’r dref yn
enwog am ei thraddodiad rygbi balch.

Mae Llanelli hefyd wedi’i hamgylchynu gan nifer o drefi a phentrefi bach a
adwaenir fel Llanelli Rural. Mae’r rhan fwyaf o'r rhain yn cael eu hystyried yn
rhan o dref Llanelli.

Tyfodd Llanelli yn gyflym yn ystod y 18g a’r 19g gyda’r diwydiant glo, ac ar ôl
hynny fel man cynhyrchu tunplat. Roedd y dref yn lle cynhyrchu tun arwyddocaol
ar lefel ranbarthol a chafodd ei henwi'n "Tinopolis." Ers i’r diwydiannau
ddechrau cau yn yr 1970au, fe ddioddefodd y dref ddirywiad economaidd parhaus.
Er hynny, gwelir buddsoddiad mawr ym meysydd adloniant a thwristiaeth.

Sefydlwyd yr ysgol benodedig Gymraeg gyntaf gan awdurdod lleol yn Llanelli yn
1947, sef Ysgol Gymraeg Dewi Sant, Llanelli.

Yn y 1950au bu Trefor ac Eileen Beasley yn ceisio cael papur treth Cymraeg gan
Gyngor Gwledig Llanelli drwy wrthod talu'r dreth hyd y caent un. Ymateb y cyngor
oedd eu herlyn gan anfon y bwmbeili i mewn a gwerthu eu celfi er mwyn cael arian
at y dreth. Prynnodd cyfeillion gelfi iddynt. Bu raid aros tan ganol y 1960au
cyn cael statws cyfartal i'r Gymraeg pan dderbyniodd y cynghorau fod yn rhaid
iddynt ddarparu rhai dogfennau yn Gymraeg.

Cynhaliwyd yr Eisteddfod Genedlaethol yn Llanelli ym 1895, 1903, 1930, 1962 a
2000.

Ffurfiwyd Clwb Rygbi Llanelli yn gynnar yn yr 1870au ac mae i'r clwb hanes
anrhydeddus. Trechwyd tîm cenedlaethol Seland Newydd gan dîm rygbi Llanelli a
dyma'r unig dîm lleol ym Mhrydain sydd wedi gwneud hynny.

Mae gan Llanelli dîm pêl-droed o’r enw C.P.D. Llanelli sy’n chwarae yng
Nghynghrair Cymru. Mae nhw’n chwarae ar barc Stebonheath, o dan reolaeth Peter
Nicholas.

Mae gan ardal Llanelli dri chwrs golff, yn cynnwys Clwb Golff a Gwledig Machynys
sydd yn gartref i Gampwriaeth Merched Ewrop Cymru.

Mae hanes crefydd a'r capeli yn ganolog i hanes diwylliannol Llanelli. Roedd
David Rees y Cynhyrfwr yn weinidog yng Nghapel Als, Jubilee Young yn Seion
Llanelli a Gwyndaf yn Tabernacl Llanelli.

Y Llanelli Star yw'r unig bapur wythnosol yn y dref sydd wedi goroesi. Roedd tri
yn cael eu cyhoeddi yn y dref ar un adeg gan gynnwys Llanelli Mercury. Yng
nghanol y 1970au dechreuwyd cyhoeddi Llanelli News ond ni pharhaodd mwy nag
ychydig flynyddoedd.

Mae Llanelli'n gartref i Gwmni Teledu Tinopolis sydd yn un o’r cynhyrchwyr
annibynnol mwyaf yn y Deyrnas Unedig. Dyma'r cwmni sy'n cynhyrchu'r rhaglen
deledu ‘Wedi 7’ a ddarlledir ar yn fyw yn ddyddiol ar S4C.

Bws – Mae Llanelli yn cael ei gwasanaethu yn gyson gan wasanaethau bws lleol
rhwng Abertawe a Chaerfyrddin.

Lleolir yr orsaf drenau rhyw filltir i’r de o ganol y dref. Mae trenau Llundain
i Abergwaun yn mynd drwy'r orsaf hon a hefyd llinell drenau Calon Cymru o
Abertawe i Amwythig.

Mae tref Llanelli o fewn etholaeth seneddol Llanelli ac etholaeth Cynulliad
Llanelli Cynrychiolydd San Steffan yw Nia Griffith ac un y Cynulliad yw Keith
Davies. Llafur (2011 - )Yn 1945 enillodd ymgeisydd Llafur (James Griffiths) y
mwyafrif mwyaf yn hanes etholiadau seneddol Prydeinig (34,117)



https://cy.wikipedia.org/wiki/Llandudno

Tref arfordirol yn Mwrdeistref Sirol Conwy yw Llandudno, sy'n gorwedd ar benrhyn
y Creuddyn i'r gogledd o Gonwy a Bae Colwyn. Mae ganddi boblogaeth o tua 15,000.
Mae'n gorwedd ar y tir isel sydd rhwng tir mawr gogledd Cymru a Phen y Gogarth
Fe'i hadeiladwyd yn bennaf yn y 19g fel cyrchfan gwyliau ac mae ei
phensaernïaeth hanesyddol yn enwog. Mae'n un o gyrchfannau twristaidd mwyaf
poblogaidd gogledd Cymru. Daw ei henw o blwyf hynafol Sant Tudno. Mae Caerdydd
210 km i ffwrdd o Llandudno ac mae Llundain yn 322 km. Y ddinas agosaf ydy
Bangor sy'n 23 km i ffwrdd.

Mae'r adeiladau yn y rhan fwyaf o'r dref yn perthyn i'r 19eg ganrif a'r 20fed
ganrif, ond mae hanes ardal plwyf Llandudno yn cychwyn yn y cyfnod
cynhanesyddol. Yn Oes yr Efydd dechreuwyd cloddio am gopr ar y Gogarth a bu
diwydiant cloddio copr yn yr ardal hyd at y 19eg ganrif. Ceir cromlech a meini
eraill ar y Gogarth.

Yn ôl traddodiad, sefydlodd Sant Tudno gell ar y mynydd yn y 6ed ganrif mewn man
a nodir gan Eglwys Tudno heddiw. Dyma gyfnod y brenin Maelgwn Gwynedd hefyd, a
gysylltir â Chaer Ddeganwy ac Eglwys Rhos.

Ar ddechrau'r 19eg ganrif dim ond pentref bychan, yn gartref i bysgotwyr a
mwyngloddwyr copr a'u teuluoedd oedd wrth droed y Gogarth. Datblygwyd y tir
wastad rhwng y Gogarth a Rhiwledyn yn y 19eg ganrif a chodwyd nifer o westai
crand a thai. Y prif atyniad oedd y ddau draeth braf - Pen Morfa a Thraeth y
Gogledd - a'r awyr iach. Tyfodd Llandudno i fod un o brif gyrchfannau gwyliau
glan môr Cymru a gwledydd Prydain gyda nifer o'r ymwelwyr yn dod o
ogledd-orllewin Lloegr i ddianc o'r dinasoedd am ysbaid, Roedd agor y lein
reilffordd yn hwb anferth i'r diwydiant twristaidd ac yn ei anterth byddai rhai
miloedd o ymelwyr yn cyrraedd y dref bob dydd yn yr haf.

Adeiladwyd y pier rhwng 1876 a 1878, yn defnyddio trawstiau haearn gyrru a
cholofnau haearn bwrw. Mae'r pier 1234 troedfedd o hyd. Cynhaliwyd cyngerddau ym
Mhafiliwn y Pier, efo artistiaid megis Syr Malcolm Sargent, George Fornby,
Semprini, Petula Clark, Arthur Askey, Russ Conway, y chwiorydd Beverley a Cliff
Richard. Llosgwyd y pafiliwn yn 1994..

Defnyddiwyd y pier am flynyddoedd maith gan gychod stêm, yn mynd i Lerpwl ac
Ynys Manaw. Daeth y fath wasanaethau i ben yn 2005.. ond erbyn heddiw mae
mordeithiau lleol ar MV Balmoral a PS Waverley yn ystod yr haf.

Gwasanaethir Llandudno gan orsaf radio cymunedol Tudno FM, sy'n darlledu yn
Saesneg (yn bennaf) ac yn Gymraeg. Y Pentan yw'r papur bro lleol.

Gwasanaethir y dref gan gangen rheilffordd o Gyffordd Llandudno, sy'n rhan o
Reilffordd Dyffryn Conwy. Trwy orsaf y Cyffordd ceir gwasanaethau ar lein
Rheilffordd Arfordir Gogledd Cymru i gyfeiriad Caergybi i'r gorllewin a dinas
Caer i'r dwyrain. Bu Gorsaf reilffordd Llandudno yn un o'r rhai mwyaf crand yng
Nghymru ar un adeg, ond mae llawer o'r to haearn bwrw a gwydr wedi ei dynnu i
lawr a dim ond rhan sy'n aros heddiw. Adeilad briciau coch a godwyd yn y 19eg
ganrif yw'r orsaf.

Cynhaliwyd Eisteddfod Genedlaethol Cymru yn Llandudno ym 1896 a 1963. Am
wybodaeth bellach gweler:

Mae'r dref yn gartref i C.P.D. Llandudno, sy'n cystadlu yn y Gynghrair Undebol.
Ceir maes criced yn y dref, cartref Clwb Criced Llandudno.



https://cy.wikipedia.org/wiki/Kosovo

Gwlad yn y Balcanau yn ne-ddwyrain Ewrop yw Cosofo (Albaneg Kosovë/Kosova,
Serbeg Косово и Метохија / Kosovo i Metohija). Hyd 17 Chwefror 2008 bu'n dalaith
yn ne Serbia ac, fel Serbia ei hun, roedd yn rhan o'r hen Iwgoslafia. Ar ôl
gwrthdaro chwerw rhwng Serbiaid ac Albaniaid yn y 1990au a achoswyd gan
densiynau ethnig, mae'r dalaith yn cael ei gweinyddu gan y Cenhedloedd Unedig
drwy UNMIK (United Nations Interim Administration Mission in Kosovo) ers diwedd
Rhyfel Cosofo (1999). Ar 17 Chwefror 2008, cyhoeddodd llywodraeth Albanaidd y
dalaith annibyniaeth, ond mae Serbiaid lleol (tua 10% o'r boblogaeth) yn gwrthod
hynny.

Mae mwyafrif y boblogaeth, tua 90%, yn Albaniaid. Mae canran yr Albaniaid wedi
codi yn sgil Rhyfel Cosofo. Mae mwyafrif yr Albaniaid yn Fwslemiaid, er bod
nifer ohonyn nhw'n Babyddion neu aelodau o'r Eglwys Uniongred. Mae'r Serbiaid yn
gyffredinol yn Uniongredwyr.

Yn ôl penderfyniad rhif 1244 Cyngor Diogelwch y Cenhedloedd Unedig, sefydlwyd
gweinyddiaeth dros dro yng Nghosofo o dan arweinyddiaeth y Cenhedloedd Unedig i
weinyddu'r dalaith, hybu hunanlywodraeth, cynorthwyo penderfyniad am statws
dyfodol Cosofo, cynnal cyfraith a threfn, hybu hawliau dynol a helpu ffoaduriaid
i ddychwelyd. Pennaeth yr UNMIK yw Cynrychiolydd Arbennig Ysgrifennydd
Cyffredinol y Cenhedloedd Unedig, Joachim Rücker. Y cyn-benaethiaid yw Bernard
Kouchner (Gorffennaf 1999 tan Ionawr 2001), Hans Haekkerup (Chwefror 2001 tan
Rhagfyr 2001), Michael Steiner (Ionawr 2002 tan Gorffennaf 2003) Harri Holkeri
(Awst 2003 tan Mehefin 2004), a Søren Jessen-Petersen (2004 tan Mehefin 2006).

Yn ôl cytundeb Rambouillet (Mawrth 1999), buasai Cosofo wedi hunanlywodraeth er
iddi aros yn rhan o Serbia. Buasai Serbia wedi cytuno i gynnal etholiadau rhydd
ac i adeiladu llywodraeth a system cyfreithiol teg. Gwrthododd Serbia llofnodi'r
cytundeb, gan arwain at ymosodiadau gan awyrennau NATO yn ystod Mawrth-Mehefin
1999. O 2001 ymlaen, mae UNMIK wedi bod yn trosglwyddo pwerau i sefydliadau
hunanlywodraethol Cosofo. Cynhaliwyd etholiadau ar gyfer Cynulliad Cosofo ym mis
Tachwedd 2001, a enillwyd gan Gynghrair Democrataidd Cosofo (LDK). Daeth Ibrahim
Rugova, oedd wedi arwain gwrthwynebiad i reolaeth Serbia yn ystod y 1990au, yn
arlywydd, a Bajram Rexhepi (Plaid Ddemocrataidd Cosofo) yn brif weinidog.

Yr arlywydd presennol yw Behgjet Pacolli sy'n Annibynnwr. Yr arlywydd o 2006 hyd
2010 oedd Fatmir Sejdiu, arweinydd Cynghrair Democrataidd Cosofo. Bu farw ei
flaenorydd, Ibrahim Rugova, ym mis Ionawr 2006. Y prif weinidog yw Agim Çeku,
cyn-gadlywydd yn y Fyddin dros Ryddhâd Cosofo (KLA). Ar 17 Chwefror 2008,
cyhoeddodd yr arlywydd a'r prif weinidog ill dau annibyniaeth lwyr oddiwrth
Serbia yn dilyn pleidlais yn senedd Cosofo.



https://cy.wikipedia.org/wiki/Ieithoedd_Indo-Ewropeaidd

Teulu ieithyddol yw'r ieithoedd Indo-Ewropeaidd. Maen nhw'n cynnwys y rhan fwyaf
o ieithoedd Ewrop a llawer o ieithoedd De a De-orllewin Asia. Maen nhw'n tarddu
o un iaith hynafiadol (Proto-Indo-Ewropeg).

Mae’r holl ieithoedd Indo-Ewropeaidd yn synthetig i ryw radd neu gilydd; yr
ieithoedd Slafeg yw’r ieithoedd mwyaf ceidwadol i Broto-Indo-Ewropeg yn
nhermau’u morffoleg gyda lefelau uchel o ffurfdroad enwol a berfol, a Saesneg ac
Afrikaans yw’r ieithoedd lleiaf ceidwadol. Maent hefyd yn ymasiadol, er
enghraifft yn Lladin mae’r terfyniad -us yn y gair bonus (da) , yn dynodi’r
cenedl gwrywaidd, y cyflwr goddrychol, rhif unigol a’r modd dangosol. Mae hyn
hefyd yn amlwg yn yr ieithoedd Germanaidd a Cheltaidd lle effeithir gwreiddyn y
gair gan y ffurfdroad, er enghraifft y Saesneg sing, sang, sung a song a’r
Gymraeg ffordd a ffyrdd. Mae Ffrangeg fel eithriad wedi dod yn fwy dodiadol.
Tuedd ymysg yr ieithoedd Indo-Ewropeaidd yw i ddod yn fwy analytig, er
enghraifft mae’r ieithoedd Romáwns a’r ieithoedd Celtaidd wedi colli eu holl
gyflyrau enwol. Yn wahanol i grwpiau eraill o ieithoedd mae’r ieithoedd
Indo-Ewropeaidd wedi colli morffoleg heb ei ail-greu; mae’r symudiad unffordd
hwn tuag at ddadelfeniad wedi bod yn digwydd am 6,000 o flynyddoedd yn wahanol i
nifer o ieithoedd eraill lle gynhelir morffoleg yn well.



https://cy.wikipedia.org/wiki/IPad

Dyfais, teclyn neu 'lechen' gyfrifiadurol a grëwyd gan Apple Inc. yw'r iPad.
Cafodd yr iPad ei farchnata ar gyfer chwarae cerddoriaeth, darllen e-lyfrau,
gwylio fideos, pori'r we, chwarae gemau, ac er mwyn creu a darllen ebyst.
Gwerthwyd 2 filiwn o'r teclyn hwn yn y ddau fis cyntaf.

Fel arfer mae'r iPad yn cael ei ddefnyddio i chwilio'r rhyngrwyd. Gellir chwarae
gemau fel Minecraft neu Candy Crush arno neu dynnu lluniau. Gellir prynnu cas
i'w addurno a'i gadw'n saff. Caiff hefyd ei ddefnyddio i anfon negeseuon drwy
e-bost, Facebook, Twitter ac iMessage neu i siarad wyneb i wyneb ag unrhyw un
drwy apiau fel Face Time neu Skype. Gellir hefyd ei ddefnyddio i wrando ar
gerddoriaeth neu wylio ffilm, neu fel llyfr coginio i helpu coginio bwyd. Gellir
lawrlwytho elyfrau a recordio fideo hefyd neu ar gyfer Instagram, Facebook neu
Twitter. Yn Hydref 2013 roedd y stordy aps App Store yn cynnwys dros 475,000 o
aps gan Apple a chwmniau eraill.

Crewyd yr iPad gan apple inc a grewyd gan Steve Jobs. Mae'r iPad yn ysgafn i'w
gario - gellir cymharu ei bwysau i lyfr ond mae'r iPad yn gallu storio llawer o
elyfrau arno!



https://cy.wikipedia.org/wiki/Hyniaid

Roedd yr Hyniaid (Lladin: Hunni) yn nifer o bobloedd nomadig, o ganolbarth Asia
yn wreiddiol, efallai o'r ardal sy'n awr yn wlad Mongolia. Yn 139 OC, cyfeiriodd
Ptolemaus Claudius (Ptolemy) at y Khuni oedd yn byw ar lannau Afon Dnieper.
Mae'r hanesydd Armenaidd Moses o Khorene, yn y bumed ganrif, yn cyfeirio at yr
Hunni yn byw yn agos at y Sarmatiaid ac yn dweud iddynt gipio dinas Balkh yng
nghanolbarth Asia rhwng 194 a 214.

Ymsefydlodd yr Hyniaid yn y gorllewin yn nhalaith Rufeinig Pannonia trwy
gytundeb yn 361, ac yn 372 gorchfygasant yr Alaniaid dan eu brenin Balimir.
Rhwng tua 400 a 410, ymfudodd llawer o'r Hyniaid tua'r gorllewin. Dan eu brenin
enwocaf, Attila, enillasant ymerodraeth fawr. Roedd byddinoedd Attila yn cynnwys
cryn nifer o bobloaeth gwahanol, nid Hyniaid yn unig. Roedd yr Hyniaid eu hunain
yn enwog yn enwog am eu gallu fel marchogion, ac roedd eu bwa yn fwy effeithiol
na'r eiddo eu gwrthwynebwyr.

Yn dilyn marwolaeth Attila, gorchfygwyd ei feibion gan Ardaric ger Afon Nedao yn
454, a daeth Ymerodraeth yr Hyniaid i ben.



https://cy.wikipedia.org/wiki/Hong_Kong

Un o ddau ranbarth gweinyddol arbennig Gweriniaeth Pobl Tsieina yw Hong Cong
(Tsieinëeg: 香港); y llall yw Macau. Fe'i lleolir ar arfordir deheuol Tsieina
wedi'i hamgylchynu gan delta'r Afon Perl a Môr De Tsieina, ac mae'n enwog am ei
nenlinell eang a'i harbwr naturiol dwfn. Gyda tirfas o 1,104 km2 (426 millt sg)
a phoblogaeth o saith miliwn o bobl, Hong Cong yw un o'r ardaloedd mwyaf dwys ei
phoblogaeth yn y byd. Mae 95 y cant o boblogaeth Hong Cong yn Tsieineaidd a
5 y cant o grwpiau ethnig eraill. Daw'r mwyafrif Han yn bennaf o ddinasoedd
Guangzhou a Taishan yn y dalaith gyfagos, Guangdong.

Daeth Hong Cong yn drefedigaeth gan yr Ymerodraeth Brydeinig wedi'r Rhyfel Opiwm
Cyntaf (1839–42). Yn wreiddiol Ynys Hong Cong yn unig oedd dan reolaeth y
Prydeinwyr, ond ehangodd ffiniau'r drefedigaeth i gynnwys Gorynys Kowloon ym
1860 a'r Tiriogaethau Newydd ym 1898. Cafodd ei feddiannu gan Japan yn ystod yr
Ail Ryfel Byd, ac wedi'r rhyfel atfeddiannodd Brydain Hong Cong hyd drosglwyddo
sofraniaeth i Tsieina ym 1997. Yn ystod ei chyfnod trefedigaethol mabwysiadodd
llywodraeth Hong Cong bolisi o ymatal rhag ymyrryd yn yr economi dan yr ethos o
anymyrraeth bositif. Cafodd y cyfnod hwn ddylanwad mawr ar ddiwylliant Hong
Cong, a elwir yn aml yn "cwrdd rhwng y Dwyrain a'r Gorllewin", ac roedd y system
addysg yn arfer dilyn system Lloegr nes iddi gael ei diwygio yn 2009.

Dan yr egwyddor "un wlad, dwy system", mae gan Hong Cong system wleidyddol
wahanol i dir mawr Tsieina. Gweithreda barnwriaeth annibynnol Hong Cong dan
fframwaith y gyfraith gyffredin. Llywodraethir y system wleidyddol gan Gyfraith
Sylfaenol Hong Cong, dogfen gyfansoddiadol sy'n mynnu i Hong Cong gael "gradd
uchel o hunanlywodraeth" mewn pob mater ac eithrio cysylltiadau tramor ac
amddiffyniad milwrol. Er bod ei system amlbleidiol yn tyfu, mae etholyddiaeth
fechan yn rheoli hanner y Cyngor Deddfwriaethol. Hynny yw, dewisir Prif
Weithredwr Hong Cong, sef pennaeth y llywodraeth, gan Bwyllgor Etholiadol o 400
i 1,200 o aelodau, a bydd y system hon yn gweithredu am y 20 mlynedd gyntaf dan
sofraniaeth Tsieina.

Mae Hong Cong yn un o brif ganolfannau ariannol y byd, a chanddi economi
gwasanaethau cyfalafol gyda threthi isel a masnach rydd. Yr arian cyfred, sef
doler Hong Cong, yw'r wythfed arian cyfred a fasnachir mwyaf yn y byd.



https://cy.wikipedia.org/wiki/Gwladwriaeth_Islamaidd

Cyfundrefn ymbarél derfysgol yw'r Wladwriaeth Islamaidd (Arabeg: الدولة
الإسلامية‎ ad-Dawlah l-ʾIslāmiyyah) (Saesneg: Islamic State (IS)) a adnabyddir
cynt fel Gwladwriaeth Islamaidd Irac a'r Lefant (Arabeg: الدولة الاسلامية في
العراق والشام‎ اختصاراً: داعش Dawlat al-ʾIslāmiyya fi al-'Iraq wa-l-Sham), ISIS
neu ISIL. Yn 2014 roedd ei haelodau'n weithgar yn Irac a Syria. Bwriad y grŵp
a'i gynghreiriad yw sefydlu gwladwriaeth Islamaidd Sunni ffwndamentalaidd a
fyddai'n ymestyn o'r Lefant i Gwlff Persia a gweddill y byd. Galwant eu hunain
yn galiffad, ac maent yn hawlio awdurdod crefyddol dros pob Mwslim dros hyd a
lled y byd a cheisiant reoli'n wleidyddol gwledydd Mwslemaidd y byd, gan gychwyn
gydag Irac, Syria a thiriogaethau'r Lefant (yr Iorddonen, Israel, Palesteina,
Libanus, Cyprus a rhan o dde Twrci.

Dynodwyd y grŵp yn derfysgol gan nifer o wledydd gan gynnwys: Unol Daleithiau
America, y Deyrnas Gyfunol, Awstralia, Canada, Indonesia a Sawdi Arabia, ac fe'i
disgrifiwyd gan y Cenhedloedd Unedig a'r wasg yn y Gorllewin fel grŵp
"terfysgol". Mynegodd y CU eu bod yn euog o "mass atrocities" ac yn euog o
droseddau rhyfel.

Mae'r grŵp wedi newid ei enw sawl tro; pan ffurfiwyd ef gyntaf yng ngwanwyn 2004
galwyd ef yn Jamāʻat al-Tawḥīd wa-al-Jihād, sef "Y Sefydliad dros Undduwiaeth a
Jihad" (JTJ). Fe'i sefydlwyd yn Irac ar 15 Hydref, 2006 dan yr enw Gwladwriaeth
Islamaidd Irac.

Roedd y grŵp gwreiddiol yn cynnwys sawl grŵp Iracaidd, yn cynnwys Cyngor Shwra y
Mujahideen, Al-Qaeda, Jeish al-Fatiheen, Jund al-Sahaba, Katbiyan Ansar
Al-Tawhid wal Sunnah, Jeish al-Taiifa al-Mansoura, a.y.y.b., a mudiadau eraill o
ffydd Sunni. Y bwriad oedd sefydlu califfiaeth yn ardaloedd Sunni Irac.

Pan oedd Rhyfel Irac ar ei anterth, hawliai bresenoldeb sylweddol yn nhaleithiau
Iracaidd Al Anbar, Ninawa, Kirkuk, Salah ad Din, a rhannau o Babil, Diyala, a
Baghdad. Hawliai Baqubah yn "brifddinas". Mae miloedd o bobl, yn sifiliaid ac yn
aelodau o'r lluoedd diogelwch, wedi cael eu lladd gan y grŵp yn Irac.

Ers dechrau'r Rhyfel yn Syria, mae'r grŵp wedi sefydlu presenoldeb sylweddol yn
nhaleithiau Syriaidd Ar-Raqqa, Idlib ac Aleppo. Ei brif gynghreiriad yn Syria yw
Jabhat al-Nusra, y cryfaf o'r grwpiau jihad Salaffaidd sy'n ceisio dymchwel
llywodraeth yr Arlywydd Bashar al-Assad.

Ym mis Mehefin 2013, cyhoeddodd al-Nusra jihad yn erbyn Cyrdiaid gogledd Syria.
Ar 5 Awst 2013, llofruddiodd rhyfelwyr al-Nusra dros 450 o bentrefwyr mewn gwaed
oer, yn cynnwys 120 o blant, ym mhentref Cyrdaidd Tal Abyad.



https://cy.wikipedia.org/wiki/Groeg_yr_Henfyd

Cyfnod o hanes Groeg a barodd am dua mileniwm, hyd at ehangiad Cristnogaeth,
oedd Groeg yr Henfyd (neu Hen Roeg). Fe'i ystyrir gan lawer i fod yn un o
sylfeini Gwareiddiad y Gorllewin. Roedd diwylliant Groeg yn ddylanwad cryf ar yr
Ymerodraeth Rufeinig, a thrwy hynny wedi dylanwadu diwylliant sawl rhan o Ewrop.
Gwelir ei holion o hyd mewn meysydd megis iaith, gwleidyddiaeth, athroniaeth,
addysg, gwyddoniaeth a'r celfyddydau. Bu'n rhan o ysbrydoliaeth y Dadeni yng
Ngorllewin Ewrop, ac fe ysbrydolodd sawl ddiwygiad newydd-glasurol yn y
ddeunawfed a'r bedwaredd ganrif ar bymtheg.

Defnyddir y term Groeg yr Henfyd hefyd i ddisgrifio parth hynafol yr iaith Roeg.
Cyfeiria felly at ardaloedd a wladychwyd gan Roegwyr: Cyprus, ynysoedd ac
arfordir ddwyreiniol (a gelwir pryd hynny yn Ionia) y Môr Aegeaidd, Sisili a
ddeheubarth yr Eidal (a gelwir pryd hynny yn Magna Graecia), a threfedigaethau
ar wasgar ar arfordiroedd Colchis, Illyria, Thrace, yr Aifft, Cyrenaica,
deheubarth Gâl, rhan ddwyreiniol gorynys Iberia, Iberia'r Cawcasws a Taurica.



https://cy.wikipedia.org/wiki/Gogledd_Corea

Gwlad yn nwyrain Asia yw Gweriniaeth Pobl Ddemocrataidd Corea (Chosŏn'gŭl:
조선민주주의인민공화국; Chosŏn Minjujuŭi Inmin Konghwaguk) neu Gogledd Corea ( gwrando).
Mae wedi'i lleoli yn hanner gogleddol Penrhyn Corea. Mae'n ffinio â De Corea i'r
de, Tsieina i'r gogledd a Rwsia i'r gogledd-ddwyrain. Ei phrifddinas yw
Pyongyang sef dinas fwyaf y wlad o ran poblogaeth ac arwynebedd. Ceir dwy afon
ar y ffin gyda Tsieina: Afon Amnok ac Afon Tumen. Mae gan y wlad arfau niwclear
ac wedi dod a'u trafodaethau heddwch, gyda De Corea a'r UDA i ben. Mae'r Unol
Daleithiau a Tsieina wedi cytuno ar sancsiynau newydd i gosbi Gogledd Corea am
ddatblygu taflegrau pellgyrhaeddol, ac am eu profion niwclear diweddar (2013).

Conglfaen eu hathrawiaeth ydy disgyblaeth wleidyddol y Chuch'e (neu Juche), sef
athrawiaeth Kim Il-sung sy'n mynnu fod datblygiad y wlad yn nwylo'r werin datws.
Defnyddir yr athrawiaeth hon gan Lywodraeth y wlad i gyfiawnhau ei
gweithredoedd.

Collodd Gogledd Corea ffrind mynwesol a phwerus pan ddatgymalwyd yr Undeb
Sofietaidd ym 1991, er bod ganddi gysylltiad cryf gyda Tsieina. Ar ben hyn
dioddefodd y wlad oherwydd sawl trychineb naturiol a phrofodd newyn enbyd rhwng
1994 a 1998; credir i rhwng 240,000 i 1,000,000 o bobl farw.

Llywodraethwyd y penrhyn gan Ymerodraeth Corea o ddiwedd y 19eg ganrif i
ddechrau'r 20fed ganrif, pan gafod ei reoli gan Japan yn 1910. Ar ddiwedd yr Ail
Ryfel Byd peidiodd y cysylltiad hwn gyda Japan a rhannwyd y penrhyn yn ddau gyda
Rwsia'n rheoli'r gogledd ac Unol Daleithiau America'n rheoli'r de. Ym 1948, dan
oruchwyliaeth y Cenhedloedd Unedig, cynhaliwyd etholiadau yn y ddwy wlad a
chyhoeddwyd dwy lywodraeth ar wahân yn y ddau ranbarth: Gwladwriaeth
Ddemocrataidd Pobl Corea yn y gogledd a Gwladwriaeth Corea yn y de.

Cyhoeddodd y gogledd a'r de, yn eu tro, eu hawl sofran i reoli'r penrhyn cyfan a
ffrwydrodd y dadlau'n rhyfel erbyn 1950: Rhyfel Corea.

Ymosododd Gogledd Corea ar y De, dan eu harweinydd comiwnyddol Kim Il-sung rhwng
1950 a 1953, ond cawsant eu hatal gan fyddin yr UDA. Ers hynny dysgir plant
ysgolion y Gogledd fod milwyr America wedi cyflawni erchyllterau rhyfel yn erbyn
pobl y wlad. Cânt eu cyflyru i gredu y daw dydd pan fydd America'n ailadrodd hyn
ac mai'r unig ymwared rhag y fath ymosodiad yw cadernid y teulu Kim, a'u
harbedodd y tro diwethaf yn 1953. Cafwyd cadoediad yn 1953, ond yn swyddogol
mae'r ddwy wlad yn parhau i fod mewn stâd o ryfel, gan nad arwyddwyd y cytundeb.
Derbyniwyd y ddwy wlad fel aelodau o'r Cenhedloedd Unedig yn 1991.

Wedi marwolaeth Kim Il-sung, mabwysiadwyd ei athrawiaeth Chuch'e yn lle
sosialaeth Marx-Lennin drwy'r wlad pan gyhoeddwyd Cyfansoddiad Gogledd Corea yn
1973. Yn 2009, dilëwyd pob cyfeiriad at gomiwnyddiaeth (Chosŏn'gŭl: 공산주의) o'r
Cyfansoddiad.

Yn ôl y chwedl, gwelwyd enfys ddwbl ar ddiwrnod genedigaeth Kim, yn arwydd o'i
enedigaeth fraint a'i ddwyfoldeb. Fe'i dyrchafwyd yn dduw mabolgampau a cheir
nifer o storïau swyddogol sy'n ei godi'n uwch na'r cyffredin e.e. yn ei gêm
gyntaf o golff, llwyddodd i daro 11 twll-mewn-un. Stori arall a grëwyd gan y
wlad yw iddo arwain tim pêl-droed Gogledd Corea yng Nghwpan y Byd gyda
thechnoleg "ffôn-llaw anweledig" roedd Kim ei hun wedi'i ddyfeisio.

O ganlyniad i ddatgymalu'r Undeb Sofietaidd a chreu Gogledd Corea'n wlad ynysig,
unig, galwyd hi'n "Deyrnas Feudwyaidd" neu "Meudwy o Wlad" sy'n ailwampiad o enw
a dadogwyd i Ymerodraeth Corea yntau flynyddoedd yn ôl. Ceir etholiadau, mewn
enw'n unig, a gelwir y Weriniaeth gan y cyfryngau'n "Unbennaeth Stalinistaidd a
Thotalitaraidd."

Mae addysg i bawb, o bob oed, am ddim. Mae'n un o wledydd mwyaf llythrennog y
byd gyda chyfartaledd o 99% o bobl yn medru darllen ac ysgrifennu. Ceir
gwasanaeth iechyd cenedlaethol sy'n gyfan gwbl am ddim i bawb. Mae'r wlad hefyd
yn cyfrannu'n helaeth i ddod a phrisiau bwyd i lawr.

Gorwedd y Wladwriaeth rhwng lledred 37° a 43°Gog a hydred 124° a 131°Dwy. Mae
ganddo arwynebedd o 120,540 km2. I'r gorllewin saif y Môr Melyn a Bae Corea a
dros Fôr Japan mae Japan ei hun. Y copa uchaf yn y wlad ydy Mynydd Baekdu sy'n
2,744 m a'r afon hiraf ydy Afon Amnok sy'n llifo am 790 m. Y brifddinas (a'r
ddinas fwyaf) ydy Pyongyang; ac ymhlith dinasoedd pwysicaf y wlad y mae Kaesong
yn y de, Sinuiju yn y gogledd-orllewin, Wonsan a Hamhung yn y dwyrain a Chongjin
yn y gogledd-ddwyrain.

Yn ôl Amnest Rhyngwladol a'r Human Rights Watch ceir cyfyngiadau ar hawliau
sylfaenol dinasyddion y wlad, er bid y Llywodraeth yn wfftio hyn.

Yn y 1990au cosbwyd pobl y wlad a oedd yn gwrando ar Radio De Corea yn
ddifrifol; danfonwyd nifer i garchardai am ganu caneuon o Dde Corea.



https://cy.wikipedia.org/wiki/Game_of_Thrones

Cyfres deledu ffantasi ydy Game of Thrones a grewyd ar gyfer HBO gan David
Benioff a D. B. Weiss. Mae'r gyfres deledu'n addasiad o gyfres o nofelau A Song
of Ice and Fire gan George R. R. Martin, ac enw'r llyfr cyntaf oedd A Game of
Thrones. Cafodd y gyfres deledu ei ffilmio mewn stiwdio deledu yn Belfast a
mannau eraill yng Ngogledd Iwerddon, Malta, Croatia, Gwlad yr Iâ a Moroco.
Cafodd ei lansio ar sianel HBO yn yr UDA ar 17 Ebrill 2011. Roedd y gyllideb
rhwng $5 a 10 miliwn. Un o'i phrif actorion yw'r Cymro Cymraeg Iwan Rheon sy'n
actio rhan y seicopath sadistaidd Ramsay Snow- the Bastard of Bolton. Yng
Ngorffennaf 2013 ffilmiwyd y 4edd gyfres.

Yn 2011-3 ystyriwyd y gyfres fel prif ysbrydoliaeth y genre ffantasi ac yn
gyfrifol am ei boblogeiddio drwy Ewrop ac UDA. Mae'n cynnwys enwau Cymraeg a
lled-Gymraeg, ac i raddau'n debyg i nofelau J. R. R. Tolkien, ac mae ynddo lawer
iawn o olygfeydd o bobl noeth, rhyw a llosgach. Mae Sean Bean yn actio un o'r
prif rannau: Lord Eddard "Ned" Stark, pennaeth y teulu Stark a Peter Dinklage yn
actio'r corach Tyrion. Mae Emilia Clarke hefyd yn serennu yn y ffilm ac mae'r
olygfa ohoni'n camu i fewn i fath yn enwog.

Yn 2011, ymddangosodd y Cymro Owen Teale fel Ser Alliser Thorne yn y Game of
Thrones a Mark Lewis Jones o Rosllannerchrugog fel Shagga yn nhair pennod cyntaf
y gyfres gyntaf. Mae'r ddau'n Gymry Cymraeg.

Mewn adolygiad yn y Times dywedodd Caitlin Moran, "Game of Thrones is one of the
most thrilling TV shows ever made."



https://cy.wikipedia.org/wiki/Ethiopia

Gwlad tirgaeedig yng ngogledd-ddwyrain Affrica yw Gweriniaeth Ddemocrataidd
Ffederal Ethiopia neu Ethiopia. Mae'n ffinio ag Eritrea i'r gogledd, Swdan a De
Swdan i'r gorllewin, Cenia i'r de a Somalia a Jibwti i'r dwyrain. Addis Ababa
yw'r brifddinas.

Diorseddwyd yr ymerawdwr Iyasu yn 1916, daeth ei fodryb Zewditu yn ymerodres, ac
enwyd Tafari Makonnen yn aer i'r goron ac yn llywodraethwr y deyrnas.

Pan ddaeth Tafari Makonnen yn ymerawdwr yn 1930 ar farwolaeth Zewditu, cymerodd
yr enw Haile Selassie, sy'n golygu "Grym y Drindod". Yn ystod ei deyrnasiad o 45
mlynedd, gwnaeth Haile Selassie lawer i geisio moderneiddio Ethiopia, ac
enillodd boblogrwydd mawr yn Affrica a thu hwnt. Daeth i amlygrwydd byd-eang yn
1936 trwy ei araith i Gynghrair y Cenhedloedd yn condemnio defnydd yr Eidal o
arfau cemegol yn eu hymdrech i oresgyn Ethiopia.

Aeth Haile Selassie yn fwy ceidwadol wrth iddo heneddio, a theimlai carfan yn
Ethiopia nad oedd y wlad yn cael ei moderneiddio'n ddigon cyflym. Bu gwrthryfel
yn ei erbyn, a diorseddwyd ef ar 12 Medi 1974.

Mae tua hanner y boblogaeth yn aelodau o Eglwys Uniongred Ethiopia, a'r hanner
arall yn ddilynwyr Islam.



https://cy.wikipedia.org/wiki/Erthyliad

Mae erthyliad yn dod â beichiogrwydd i ben drwy gael gwared ag embryo neu ffetws
o'r groth, gan achosi, neu o achos ei farwolaeth. Gall erthyliad ddigwydd yn
naturiol o ganlyniad i gymhlethdodau yn y beichiogrwydd neu gall gael ei
anwytho. Gan amlaf, mae'r term erthyliad yn cyfeirio at erthyliad beichiogrwydd
dynol sydd wedi'i anwytho, tra cyfeirir at erthyliadau naturiol fel colli
plentyn neu erthyliad naturiol.

Mae gan erthyliad hanes hir iawn a thros y blynyddoedd defnyddiwyd amrywiaeth o
dechnegau, gan gynnwys perlysiau, offer miniog, trawma corfforol a dulliau
traddodiadol eraill. Mae meddygaeth ddiweddar yn defnyddio moddion a
llawdriniaethau er mwyn anwytho erthyliad. Mae safbwyntiau cyfreithiol,
diwylliannol ynglŷn ag erthyliad yn amrywio o amgylch y byd. Mewn nifer o
wledydd, ceir anghydweld mawr ynglŷn ag agweddau moesol a chyfreithiol
erthyliad, rhwng mudiadau dros-fywyd a mudiadau o blaid dewis. Amcangyfrifir fod
42 miliwn o erthyliadau wedi'u cynnal yn fyd-eang yn 2003, a oedd yn lleihad o 3
miliwn ym 1995.

Mae erthyliad sydyn (a elwir yn erthyliad naturiol hefyd) yn golygu symud yr
embryo neu'r ffetws o ganlyniad i drawma damweiniol neu achosion naturiol cyn yr
20fed wythnos o'r beichiogrwydd. Digwydda'r mwyafrif o erthyliadau naturiol o
ganlyniad i'r cromosomau'n atgynhyrchu'n anghywir; gellir ei achosi hefyd gan
ffactorau amgylcheddol. Gelwir beichiogrwydd sy'n dod i ben rhwng 20 a 37
wythnos o'r beichiogrwydd, os yw plentyn byw yn cael ei eni, yn "enedigaeth
gynamserol". Pan yw'r ffetws yn marw yn y groth ar ôl tua ugain wythnos, neu
wrth gael ei eni, defnyddir y term "marw-anedig". Yn gyffredinol, ni ystyrir
genedigaethau cynamserol a marw-anedig yn erthyliadau naturiol er weithiau gall
y termau yma gael eu defnyddio.

Mae'r siawns o erthyliad sydyn yn lleihau'n sylweddol ar ôl y 10fed wythnos o'r
misglwyf diwethaf. Yr achos mwyaf cyffredin dros erthyliad sydyn yn ystod cyfnod
cyntaf y beichiogrwydd yw anghysonderau gyda chromosomau'r embryo / ffetws, a
chyfra hyn am o leiaf 50% o feichiogrwydd a ddaeth i ben yn gynnar. Gall
achosion eraill gynnwys afiechyd fasgwlaidd (megis lwpws), clefyd y siwgr,
problemau hormonaidd eraill, heintiadau ac anghysonderau eraill yn y groth. Mae
oed beichiogrwydd hŷn a hanes meddygol o erthylu'n naturiol yn ffactorau
allweddol sy'n gysylltiedig ag erthyliad sydyn. Gellir achosi erthyliad sydyn
gan drawma damweiniol; ystyrir trawma bwriadol neu straen er mwyn achosi
erthylu'n naturiol yn erthyliad wedi'i anwytho neu ffetysladdiad.

Dywedir fod erthyliad yn ddewisol pan wneir y driniaeth ar gais y wraig "am
resymau heblaw am iechyd y fam neu afiechyd y ffetws."

Mae "erthyliadau meddygol" yn erthyliadau sy'n defnyddio cyffuriau heb
lawdriniaeth. Mae erthyliadau meddygol yn cyfrif am 10% o holl erthyliadau'r
Unol Daleithiau ac Ewrop. Defnyddir cyfuniad o methotrexate neu mifepristone, ac
yna prostaglandin. Pan ddefnyddiwyd y dechneg hon o fewn 48 niwrnod, cwblhaodd
oddeutu 92% o'r gwragedd eu herthyliad meddygol heb angen am lawdriniaeth. Pan
fo erthyliad meddygol yn aflwyddiannus, defnyddir offer sugno er mwyn cwblhau'r
erthyliad ar ffurf llawdriniaeth.

Yn ystod y 12 wythnos gyntaf o'r beichiogrwydd, allsugnad neu erthyliad sugno
yw'r dull mwyaf cyffredin. Gellir gwneud hyn gyda chwistrell allsugno â llaw neu
gyda phwmp allsugno trydanol. Weithiau cyfeirir at dechnegau llawdriniaethol fel
"Terfyniad o'r Beichiogrwydd drwy Allsugno". O'r 15fed wythnos tan y 26ain
wythnos, defnyddir techneg Ymledu a Gwacáu (Y&G). Golyga Y&G fod ceg y groth yn
cael ei agor a'i wacáu gan ddefnyddio offer meddygol a sugno.

Yr ail ddull mwyaf cyffredin yw ymledu a chywretio (Y&C) a chaiff y
llawdriniaeth ei gweithredu am nifer o resymau, gan gynnwys er mwyn archwilio
leinin y groth, ymchwilio i waedu annormal, ac erthyliad. Mae cywretio yn
cyfeirio ar lanhau ochrau'r groth gyda chywret. Mae Cyfundrefn Iechyd y Byd yn
argymell y driniaeth hon, pan nad yw'n bosib terfynu'r erthyliad drwy allsugno.

Rhaid defnyddio technegau eraill i anwytho erthyliad yn ystod yr ail tri mis.
Gellir anwytho genedigaeth gynamserol gyda prostaglandin; gellir cyplysu hwn
gyda hylifau costig sy'n cynnwys halwynau carthu neu wrea. Ar ôl 16eg wythnos y
beichiogrwydd, gellir anwytho erthyliad drwy ymledu a gwacáu diamhariad (YGD)
(yn Saesneg "intrauterine cranial decompression"). I wneud hyn, rhaid datgywasgu
pen y ffetws drwy lawdriniaeth cyn ei wacáu. Weithiau gelwir YGD yn "erthyliad
rhannol-enedigaeth", ac mae'r dull hwn wedi'i wahardd yn yr Unol Daleithiau. Mae
erthyliad hysterotomi yn llawdriniaeth debyg i doriad Cesaraidd, a chaiff ei
wneud o dan anaesthetig am ei fod yn cael ei ystyried fel llawdriniaeth fawr ar
yr abdomen. Mae'r toriad ei hun yn llai o faint nag mewn toriad Cesaraidd a
chaiff ei ddefnyddio yng nghyfnodau hwyrach beichiogrwydd.

O'r 20fed tan y 23ain wythnos o'r beichiogrwydd, gellir defnyddio chwistrelliad
i stopio calon y ffetws fel y cam cyntaf o'r driniaeth erthylu er mwyn sicrhau
nad yw'r ffetws yn cael ei eni'n fyw.



https://cy.wikipedia.org/wiki/Ehedydd

Mae'r Ehedydd (Alauda arvensis) yn aelod o deulu'r Alaudidae, yr ehedyddion.
Mae'n aderyn cyffredin ac adnabyddus trwy Ewrop a rhan helaeth o Asia yn ogystal
a mynyddoedd Gogledd Affrica. Mae'r teulu hwn o adar o fewn yr urdd
Passeriformes.

Nid yw'r Ehedydd yn aderyn mudol yn y gorllewin fel rheol, heblaw bod yr adar
sy'n nythu yn y rhannau mwyaf gogleddol yn symud tua'r de yn y gaeaf, ond yn y
dwyrain mae'n mudo ymhellach i'r de yn y gaeaf.

Mae'n nythu ar dir agored, rhostir neu gaeau. Adeiledir y nyth ar lawr ac mae'n
dodwy 3-6 wy. Hadau yw ei brif fwyd, ond mae'r cywion yn cael eu bwydo ar
bryfed.

Mae'r Ehedydd yn aderyn cyffredin trwy Gymru, hyd yn oed yn uchel yn y
mynyddoedd, ond mae ei nifer wedi gostwng yn yr 50 mlynedd diwethaf oherwydd
newidiadau mewn amaethyddiaeth.

Yn ôl Trioedd Ynys Prydain roedd Brwydr Arfderydd yn un o 'Dri Ofergad Ynys
Prydain'. Mae'r triawd yn dweud mai "o achaws nyth yr ychedydd" (o achos nyth yr
ehedydd) yr ymladdwyd y frwydr. Mae rhai ysgolheigion yn cynnig fod hyn yn
gyfeiriad at ymrafael yn llys Caerlaverock (tref yn Swydd Dumfries yn yr Alban
heddiw), sef "Caer yr Ehedydd" ar lannau'r Solway Firth.

Dywedir i gân yr Ehedydd ysbrydoli Dafydd y Garreg Wen i gyfansoddi'r alaw
"Codiad yr Ehedydd". Ceir hefyd yr hen bennill "Marwnad yr Ehedydd":



https://cy.wikipedia.org/wiki/Egni_adnewyddadwy

Egni sydd 'byth' yn gorffen yw egni adnewyddadwy. Mae'n groes i egni
anadnewyddadwy sef egni a fydd yn dod i ben yn y 500 mlynedd nesaf.

Ceir dau fath o ynni atomig. Y cyntaf yw ymasiad niwclear, pan fo niwclysau
elfen sydd â rhif atomig isel yn uno i ffurfio niwclews elfen drymach. Dyma'r
broses sy'n digwydd yn yr haul, ac mae gwyddonwyr yn ceisio efelychu'r broses
hon ar y ddaear i gynhyrchu trydan, ond mae llawer o waith yn dal i'w wneud
oherwydd y tymheredd uchel sy'n angenrheidiol. Dyma "greal sanctaidd" y
gwyddonydd gan nad oes ganddo wastraff peryglus. Ond gan nad yw wedi ei
berffeithio, ni ellir ateb y cwestiwn: i ba raddau bydd ynni o ymasiad niwclear
yn adnewyddadwy?

Nid yw'r ail fath, sef ymholltiad niwclear, yn cynhyrchu ynni adnewyddadwy yn ôl
llawer o wyddonwyr, er bod awdurdodau yn yr Unol Daleithiau'n datgan ei fod.

Egni solar yw'r pelydrau gwres a golau sy'n dod o'r haul. Bu pobl ei ddefnyddio
ers tro gan ddefnyddio technolegau amrywiol sydd wedi datblygu dros amser. Daw
egni solar o'r haul, a cheir mwy o'r egni hwn nag unrhyw fath arall. Mae'r
diwydiant hwn hefyd yn tyfu'n gynt nag unrhyw ddiwydiant cynaeafu egni arall:
ceir 50% yn fwy pob blwyddyn, yn enwedig cynaeafu trydan drwy gelloedd
ffotofoltaidd. Tywynnai'r haul 10,000 gwaith mwy o egni nac yr ydym ei angen.

Ceir tair ffordd wahanol o ddefnyddio pŵer yr haul yn uniongyrchol, sef celloedd
solar, ffwrnais solar, a phaneli solar.

Mae dyn ers canrifoedd wedi ceisio trawsnewidiad egni gwynt i ffurf ddefnyddiol
megis symudiad carreg ar garreg mewn melin; datblygiad o hyn yw trawsnewid
egni'r gwynt i egni trydanol neu egni cinetig. Mae gwynt yn bodoli gan fod rhai
rhannau o'r blaned yn poethi'n fwy na rhannau eraill a bod canol (mewnol) y
blaned yn boeth. Drwy i lafnau melinau gwynt droi tyrbin, trosglwyddir y
symudiad hwn yn gerrynt trydanol. Mae'r gwaith o'i hadeiladu wedi dechrau yn y
môr oddi ar arfordir gogledd-ddwyrain Cymru o'r enw Gwynt y Môr gan Gwmni NPower
Renewables. Hon fydd y fferm wynt ail fwyaf yn y byd.

Pŵer hydro, pŵer hydrolig, neu egni dŵr yw'r pŵer sy'n ddeilliadol o rym
symudiad dŵr a ddefnyddir i greu egni mwy defnyddiol. Mae symudiad dŵr hefyd yn
medru troi tyrbin a chreu trydan, boed y llif naill ai mewn moroedd, afonydd neu
lynnoedd. Gelwir hyn yn ynni hydro neu ynni dŵr. Un o'r datblygiadau cynharaf
yng Nghymru parthed egni dŵr oedd cronfa ddŵr gerllaw pentref Tanygrisiau yn
ardal Blaenau Ffestiniog yng Ngwynedd, sef Llyn Stwlan a agorwyd yn swyddogol ym
1961.

Pŵer gwres a storiwyd yn y ddaear yw egni geothermol. Drwy ddefnyddio technoleg
newydd tebyg iawn i'r oriadur (y pwmp gwres), mae egni geothermol medru cael ei
'chwyddo'. Mae dau fath gwahanol: pibellau tua dau fetr o dan wyneb y ddaear
(lle mae'r tymheredd yn gyson 10 - 14 gradd ganradd yn gwagio eu hegni drwy
gyfnewidfeydd gwres i system gwres canol y tŷ. Yn ail, pibellau hirion fertig
sy'n manteisio ar wres uchel ganol y ddaear. Mae Ynys yr Iâ wedi bod yn
defnyddio'r math hwn o drydan ers blynyddoedd.



https://cy.wikipedia.org/wiki/Dydd_G%C5%B5yl_Dewi

Dydd Gŵyl Dewi Sant ar 1 Mawrth yw'r diwrnod y dethlir Dewi Sant, nawddsant
Cymru. Bydd nifer o blant yn gwisgo'r wisg Gymreig ac yn cystadlu mewn
eisteddfodau ysgol—yn arbennig trwy ganu ac adrodd. Bydd llawer o bobl o bob oed
yn gwisgo cenhinen bedr (a welir fel arwyddlun Cymreig) neu genhinen (arwyddlun
Dewi Sant) ar y diwrnod. Cynhelir nifer o Nosweithiau Llawen a chyngerddau.
Hefyd y mae nifer o gymdeithasau yn cael noson gawl a gŵr gwadd i'w hannerch.

Mae'r cyntaf o Fawrth wedi bod yn ŵyl genedlaethol ers canrifoedd ; yn ôl y
traddodiad bu farw Dewi Sant ar y cyntaf o Fawrth 589 OC.. Gwnaed y dyddiad yn
ddydd cenedlaethol (answyddogol) Cymru yn y 18g.

Cynhelir gorymdaith flynyddol yng Nghaerdydd i ddathlu'r ŵyl. Yn 2006 yn yr Unol
Daleithiau cafodd Dydd Gŵyl Dewi ei gydnabod yn swyddogol fel diwrnod
cenedlaethol y Cymry, ac ar y cyntaf o Fawrth cafodd yr 'Empire State Building'
ei oleuo yn lliwiau baner Cymru. Mae cymdeithasau Cymreig drwy'r byd yn dathlu
drwy gynnal ciniawau, partion a chyngerddau.

Cododd problem yn 2006 o ran agwedd grefyddol yr ŵyl, gan fod y cyntaf o Fawrth
yn disgyn ar Ddydd Mercher Lludw, sy'n cael ei ystyried yn ddiwrnod anaddas i
ddathlu. O ganlyniad, dathlwyd y diwrnod ar 28 Chwefror gan y Catholigion ac ar
2 Mawrth gan yr Eglwys yng Nghymru.



https://cy.wikipedia.org/wiki/Diwylliant_poblogaidd

Elfennau diwylliannol mewn cymdeithas a fytholir trwy iaith frodorol neu lingua
franca'r gymdeithas yw diwylliant poblogaidd. Mae'n cynnwys rhyngweithiadau,
anghenion a dymuniadau dyddiol a'r "enydau" diwylliannol sy'n gwneud bywydau pob
dydd y prif ffrwd. Gall cynnwys nifer o arferion, yn cynnwys y rhai sy'n ymwneud
â choginio, dillad, treuliant, cyfryngau torfol a'r nifer o wynebweddau
adloniant megis chwaraeon a llenyddiaeth. (Cymharwch â meme.) Yn aml mae
diwylliant poblogaidd yn cyferbynnu â "diwylliant uchel" mwy gyfyngedig, hyd yn
oed elitaidd, h.y. diwylliant y grwpiau cymdeithasol llywodraethol.

Mynegir diwylliant poblogaidd mewn cylchrediad torfol eitemau o feysydd megis
ffasiwn, cerddoriaeth, chwaraeon a ffilm. Mae byd diwylliant poblogaidd wedi
cael effaith neilltuol ar gelf o'r 1960au ymlaen, trwy gelf bop. Pan ddechreuodd
diwylliant poblogaidd modern yn y 1950au, daeth yn anoddach i oedolion cymryd
rhan. Heddiw, mae'r mwyafrif o oedolion, eu plant a'u wyrion yn "cyfrannu" at
ddiwylliant poblogaidd yn uniongyrchol neu'n anuniongyrchol.



https://cy.wikipedia.org/wiki/Diod_feddwol

Diod sy'n cynnwys ethanol (a adwaenir yn fwy cyffredin fel alcohol) yw diod
feddwol. Weithiau caiff diod feddwol ei galw'n ddiod alcoholaidd neu'n ddiod
gadarn. Rhennir diodydd meddwol i mewn i dri prif gategori: cwrw, gwinoedd a
gwirodydd.

Yfir diodydd meddwol yn y mwyafrif o wledydd y byd. Mae gan bob cenedl ddeddfau
sy'n rheoli'r modd y cânt eu cynhyrchu, gwerthu a'u hyfed. Mae'r cyfreithiau hyn
yn nodi'r oed y gall person yfed neu brynu'r diodydd hyn yn gyfreithlon.
Amrywia'r oed hyn rhwng 16 a 25 mlwydd oed, yn dibynnu ar y genedl ac ar y math
o ddiod. Gyda'r mwyafrif o wledydd, yr oed cyfreithiol i brynu ac yfed alcohol
yw 18 mlwydd oed.

Gwelir alcohol yn cael ei gynhyrchu a'i yfed yn y mwyafrif o ddiwylliannau'r
byd, o bobloedd hela a chasglu i genhedloedd-wladwriaeth. Yn aml, mae diodydd
meddwol yn chwarae rhan bwysig mewn digwyddiadau cymdeithasol y diwylliannau
hyn. Mewn nifer o ddiwylliannau, mae yfed yn chwarae rôl allweddol mewn
rhyngweithio cymdeithasol - oherwydd effeithiau niwrolegol alcohol yn bennaf.



https://cy.wikipedia.org/wiki/Dewi_Sant

Dewi Sant (bl. 6g; bu farw yn 589 yn ôl Rhigyfarch) yw nawddsant Cymru. Ni
wyddom lawer amdano ond mae'n eitha sicr iddo fyw yng Nghymru a'i fod yn
chwarter Cymro o leiaf; yn ôl Rhigyfarch, leian o'r enw Non oedd ei fam, a
dresiwiyd gan Sant, Brenin Ceredigion. Dethlir Dydd Gŵyl Dewi yn flynyddol ar 1
Mawrth. Nodir yn y Fuchedd Gymraeg Llyfr Ancr Llanddewibrefi (Llyfrgell Bodley,
Prifysgol Rhydychen) ei bregeth olaf, lle dywedodd, "Arglwyddi, frodyr a
chwiorydd, byddwch lawen a chedwch eich ffydd a'ch cred, a gwnewch y pethau
bychain a glywsoch ac a welsoch gennyf i."

Yn ôl un traddodiad, cafodd ei eni yn Henfynyw ger Aberaeron, ond mae traddodiad
arall yn cyfeirio at Gapel Non, gerllaw Eglwys Gadeiriol Tyddewi heddiw. Ei fam
oedd y santes Non a'i dad oedd Sant (neu Sandde), brenin Ceredigion.

Mae'n eithaf sicr iddo sefydlu ei abaty yn Nhyddewi (yr hen enw oedd Mynyw:
Menevia) ac mae cyfeiriad at fynachlog yno mewn llawysgrif Wyddelig o tua'r
flwyddyn 800. Enw arall ar y lle yw Glyn Rhosyn, sy'n gamgyfieithiad o'r Lladin
vallis rosina sydd, o'i gyfieithu'n gywir, yn golygu cwm corsiog.[angen
ffynhonnell] Mae'n demtasiwn i feddwl am y llecyn fel lle tawel, ond allai hynny
ddim fod ymhellach oddi wrth y gwir. Roedd yn groesffordd i deithiau i Iwerddon,
Cernyw, Llydaw gan arwain i Rufain a'r dwyrain a'r gogledd. Mae Eglwys Gadeiriol
Tyddewi ei hun mewn pant ac yn agos i adfeilion Plas yr Esgob.

Mae bron pob peth a wyddom am Dewi Sant yn tarddu o'r fuchedd a ysgrifennodd
Rhigyfarch tua'r flwyddyn 1100. Gelwir y cyfieithiad Cymraeg Canol o'r Lladin
wreiddiol Buchedd Dewi Sant.

Gosododd Dewi gyfundrefn lem iawn yn ei fynachlog. Roedd yr oriau gweddïo'n hir,
bara a dŵr oedd y bwyd arferol, a'r gwaith yn galed. Rhaid oedd ymrwymo i dlodi
hefyd, ond yr oedd pregethu'r efengyl i'r paganiaid yn holl bwysig. Oherwydd ei
ffordd o fyw adwaenir Dewi fel "Dewi Ddyfrwr" (Aquaticus), yn ôl un awdur o'r
9g.

Ymhlith y traddodiadau niferus am y sant, dywedir iddo gwrdd â Sant Padrig ar
Ynys Dewi, ar arfordir Sir Benfro ger Tyddewi. Traddodiad arall yw i'r tir godi
pan yn pregethu i dyrfa enfawr yn Llanddewi Brefi gan nad oedd y dorf yn gallu
ei weld na'i glywed ac i golomen eistedd ar ei ysgwydd. Yn ôl Rhigyfarch a
llawysgrifau Gwyddelig o'r 9g, bu farw Dewi ar y cyntaf o Fawrth - yn y flwyddyn
589 - a dyma'r dyddiad y dethlir Gŵyl Ddewi bob blwyddyn.



https://cy.wikipedia.org/wiki/Cytundeb_Warsaw

Cynghrair milwrol oedd Cytundeb Warsaw. Fe'i sefydlwyd er mwyn diogelu'r
aelod-wladwriaethau rhag bygythiad gan NATO (a sefydlwyd ym 1949) ar ôl i
Orllewin yr Almaen ymuno â'r sefydliad hwnnw. Drafftiwyd y cytundeb gan
Khrushchev ym 1955 ac fe'i arwyddwyd ar 14 Mai 1955 yn Warsaw.

Arwyddwyd y cytundeb gan bob un o wledydd Dwyrain Ewrop, heblaw am Iwgoslafia.
Pwrpas y cytundeb oedd amddiffyn aelodau rhag ymosodiad o'r tu allan. Daeth y
cytundeb i ben ar 31 Mawrth 1991 ar ôl cwymp comiwnyddiaeth yn Nwyrain Ewrop, ac
fe'i ddiddymwyd yn swyddogol ar 1 Gorffennaf ym Mhrâg. Gadawodd Albania'r
cytundeb ym 1961 ar ôl i'w llywodraeth Stalinaidd ochri gyda Tsieina yn dilyn
hollt rhwng yr Undeb Sofietaidd a Tsieina.

Rheolwyd y cytundeb gan yr Undeb Sofietaidd, ac fe rwystrodd yr undeb y gwledydd
eraill rhag gadael, er enghraifft yn ystod Chwyldro Hwngari ym 1956. Bwriadodd
Hwngari adael y cytundeb i fod yn niwtral, ond daeth byddin yr Undeb Sofietaidd
i'r wlad i atal y chwyldro rhag lwyddo.

Yn ystod Gwanwyn Prag ym 1968 aeth byddin Sofietaidd i Tsiecoslofacia er mwyn
atal diwygiadau democrataidd yn y wlad. Felly, daeth polisi yr Undeb Sofietaidd
ar gyfer Cytundeb Warsaw yn amlwg: sef, rhwystro pob aelod rhag troi yn wlad
gyfalafol (Athrawiaeth Brezhnev).

Parhaodd y Rhyfel Oer am dros 35 o flynyddoedd, ond ni fu yr un frwydr rhwng
gwledydd Cytundeb Warsaw a gwledydd NATO. Ym mis Rhagfyr 1988 datganodd Mikhail
Gorbachev, arweinydd yr Undeb Sofietaidd, athrawiaeth newydd yn lle Athrawiaeth
Brezhnev. Ar ôl hynny gadawyd i bob aelod-wladwriaeth i ddilyn eu ffyrdd eu
hunain. O ganlyniad, dechreuodd cyfnod o ddiwygiadau ym mhob un o'r gwledydd o
1989 ymlaen. Gadawodd nifer ohonyn nhw'r cytundeb bob yn ail er mwyn bod yn fwy
annibynnol yn filwrol oddi wrth yr Undeb Sofietaidd. O ganlyniad diddymwyd y
cytundeb ar 1 Gorffennaf 1991.

Ar 12 Mawrth 1999 ymunodd y Weriniaeth Tsiec, Hwngari a Gwlad Pwyl â NATO. Ym
mis Mawrth 2004 ymunodd Bwlgaria, Estonia, Latfia, Lithwania, Romania a Slofacia
hefyd (yn ogystal a Slofenia, a oedd yn rhan o Iwgoslafia cyn hynny ac felly
ddim yn rhan o Gytundeb Warsaw).



https://cy.wikipedia.org/wiki/Cymanfa_Westminster

Cyngor o ddiwinyddion ac aelodau o Senedd Lloegr oedd Cymanfa Diwinyddion
Westminster, a benodwyd er mwyn ailstrwythuro Eglwys Loegr mewn cyfres o
gyfarfodydd rhwng 1643 a 1653. Saeson oedd y mwyfrif o'r diwinyddion, ond
mynychodd sawl Albanwr hefyd a mabwysiadwyd gwaith y Gymanfa gan Eglwys yr
Alban. Cymaint â 121 o weinidogion a alwyd i'r Gymanfa a 19 arall a ddaeth wedyn
i gymryd lle'r rhai na fynychasant neu na allent barhau i fynychu. Lluniasant
Ffurf Llywodraeth Eglwysig, Cyffes Ffydd (datganiad o gred), dau gatecism
(llawlyfrau hyfforddiant crefyddol), sef y Mwyaf a'r Lleiaf, a Chyfarwyddiadur
Addoliad Cyhoeddus, i gyd at ddefnydd Eglwysi Lloegr a'r Alban. Derbyniwyd y
Gyffes a'r catecismau fel safonau athrawiaeth Eglwys yr Alban ac eglwysi
Presbyteraidd eraill, lle y maent yn parhau i gael eu defnyddio hyd heddiw.
Defnyddiwyd fersiynau diwygiedig o'r Gyffes mewn eglwysi'r Cynulleidfawyr a'r
Bedyddwyr yn Lloegr a Lloegr Newydd yn yr 17il a'r 18fed ganrifoedd. Bu dylanwad
y Gyffes i'w weld yn y byd Saesneg, ond yn enwedig yn niwinyddiaeth
Protestannaidd America.

Galwyd y Gymanfa gan y Senedd Faith cyn ac yn ystod dechrau Rhyfel Cartref
Cyntaf Lloegr. Roedd y Senedd Faith dan ddylanwad Piwritaniaeth, mudiad
crefyddol a geisiai ddiwygio'r Eglwys ymhellach. Roedd y Piwritaniaid yn erbyn
polisïau'r Brenin Siarl I a William Laud, Archesgob Caergaint. Fel rhan o
gynghrair filwrol â'r Alban, cytunodd y Senedd y byddai canlyniad y Gymanfa yn
dod ag Eglwys Loegr yn nes at gydymffurfio ag Eglwys yr Alban. Roedd Eglwys yr
Alban yn cael ei llywodraethu gan gyfundrefn o gymanfaoedd etholedig o
henaduriaid o'r enw Presbyteriaeth, yn hytrach na chael ei rheoli gan esgobion,
sef trefn Eglwys Loegr. Mynychai comisiynwyr o'r Alban y Gymanfa a'i chyngori
fel rhan o'r cytundeb. Bu i anghydfod am lwyodraeth eglwysig achosi rhwyg agored
yn y Gymanfa, er gwaethaf ymdrechion i sefyll ynghyd. Y garfan o ddiwinyddion a
gefnogai Bresbyteriaeth oedd y mwyafrif, ond arweiniodd gwleidyddiaeth a
sefyllfa filwrol y pryd at ddylanwad mwy gan y garfan Gynulleidfaol. Roedd yn
well gan y Cynulleidfawyr gynulleidfaoedd hunanlywodraethol yn hytrach na rhai
wedi'u rheoli gan gymanfaoedd rhanbarthol a chenedlaethol fel yn y gyfundrefn
Bresbyteraidd. Yn y pen draw, derbyniodd y Senedd ffurflywodraeth Bresbyteraidd,
ond nid oedd ganddi'r grym yr oedd y diwinyddion Presbyteraidd am ei gael. Yn
ystod Adferiad y fonarchiaeth ym 1660, diarddelwyd dogfennau'r Gymanfa ac
adferwyd llwyodraeth esgobol yn Eglwys Loegr.

Gweithiai'r Gymanfa yn nhraddodiad diwinyddol y Protestaniaid Diwygiedig, neu'r
Calfaniaid. Mae Calfinaeth yn derbyn y Beibl fel gair awdurdodol Duw y dylid
seilio pob diwinyddiaeth arno. Roedd y diwinyddion yn ymroddedig i'r athrawiaeth
Ddiwygiedig o ragarfaeth—sef bod Duw yn dewis gwaredu rhai pobl i fwynhau bywyd
tragwyddol yn hytrach na chosb dragwyddol. Bu anghytuno yn y Gymanfa dros
athrawiaeth prynedigaeth benodol—mai dim ond dros y rhai a ddewiswyd i'w gwaredu
y bu farw Crist. Credai hefyd mewn diwinyddiaeth gyfamodol, fframwaith i
ddehongli'r Beibl. Y cyntaf o'r cyffesau Diwygiedig i ddysgu athrawiaeth cyfamod
gweithredoedd oedd un y Gymanfa, sef i Dduw addo bywyd tragwyddol i Adda cyn y
Cwymp ar yr amod y byddai'n ufuddhau i Dduw'n berffaith.

Galwodd y Senedd Gymanfa Westminster yn ystod cyfnod o elyniaeth gynyddol rhwng
Siarl I, brenin Lloegr a'r Alban, a'r Piwritaniaid. Roedd y Piwritaniaid yn
mynnu y dylai arferion addoli gael eu cadarnhau naill ai'n ymhlyg neu'n echblyg
gan y Beibl, wrth i'w gwrthwynebwyr roi mwy o bwyslais ar arferion traddodiadol.
Ym marn y Piwritaniaid, roedd Eglwys Loegr, a oedd wedi ymadael â'r Eglwys
Gatholig yn ystod y Diwygiad yn Lloegr, dan ormod o ddylanwad gan Babyddiaeth o
hyd. Ceisient felly gael gwared â'r dylanwadau a oedd yn parhau yn yr Eglwys a'r
genedl. Roedd hyn yn cynnwys ei llywodraeth esgobol. Yn wahanol i ymwahanwyr, ni
adawodd y Piwritaniaid yr Eglwys sefydledig. Dan y Brenin Siarl, rhoddwyd
gwrthwynebwyr y Piwritaniaid mewn swyddi pwysig awdurdodol a William Laud oedd y
mwyaf nodedig o'r gwrthwynebwyr hyn. Ef a wnaethpwyd yn Archesgob Caergaint ym
1633, er bod yr Ucheleglwyswyr hyn yn y lleiafrif. Gorfodwyd Piwritaniaid i gadw
eu barn yn gyfrinach neu i wynebu dirwyon a charcharu fel arall. Dyrchafodd Laud
ddynion a gefnogai Arminiaeth, safbwynt diwinyddol sydd yn erbyn diwinyddiaeth
Ddiwygiedig y Piwritaniaid. Adferwyd arferion megis penlinio yn y Cymun, ymgrymu
wrth glywed enw Crist a gosod byrddau'r Cymun ym mhen dwyreiniol eglwysi hefyd.
Yng ngolwg y Piwritaniaid, camau ar y ffordd i Gatholigiaeth oedd pethau fel
hyn.

Hefyd, bu gwrthdaro rhwng y brenin a'r Albanwyr. Roedd gan yr Alban eglwys dan
reolaeth cyfundrefn o gymanfaoedd etholedig o'r enw Presbyteriaeth. Roedd Iago,
a olynodd Siarl fel brenin yr Alban, wedi rhoi ar ddeall ei fwriad i osod
elfennau llywodraeth eglwysig esgobol a'r Llyfr Gweddi Gyffredin ar yr Albanwyr,
gan ddechrau ym 1604. Roedd yr Albanwyr yn ystyried hyn yn ddychweliad i
Babyddiaeth. Ymyrrodd Siarl ymhellach yn Eglwys yr Alban ym 1636 a 1637, a
arweiniodd at Ryfel Cyntaf yr Esgobion rhyngddo a'r Albanwyr ym 1639. Galwodd
Siarl senedd, o'r enw y Senedd Fer, er mwyn codi arian ar gyfer y rhyfel, ond
fe'i diddymodd yn fuan wedyn pan ddechreuodd y senedd hon wrthwynebu ei
bolisïau.

Ar ôl Ail Ryfel yr Esgbion â'r Albanwyr ym 1640, bu raid i Siarl alw senedd
arall i godi rhagor o arian. Adwaenid y senedd hon fel y Senedd Faith ac fe
ddechreuodd hi gwyno ychydig yn erbyn Siarl, yn enwedig ynghylch materion
crefyddol. Roedd llawer o Biwritaniaid ac aelodau a oedd yn cydymdeimlo â'r
Piwritaniaid yn y Senedd. Roedd y garfan hon yn gwrthwynebu'r gyfundrefn esgobol
gyfredol yn gyffredinol, ond nid oedd cytundeb ynglŷn â'r gyfundrefn orau i'r
Eglwys er hynny. Wedyn ym 1640, cyflwynwyd y Ddeiseb Gwreiddyn a Changen gerbron
Tŷ'r Cyffredin. Arwyddwyd hon gan ryw 15,000 o drigolion Llundain a galwodd am
ddiddymu system yr esgobion yn llwyr. Trefnwyd pwyllgorau er mwyn gweithredu
diwygiadau crefyddol, a arweinodd at garcharu'r Archesgob Laud a'i gefnogwyr yn
Nhŵr Llundain i ddial am ormesu'r Piwritaniaid. Hefyd, diddymwyd Llys yr Uchel
Gomisiwn a Siambr y Sêr, llysoedd a oedd wedi cosbi Anghydffurfwyr Piwritanaidd
yn llym.

Cyflwynwyd y syniad o gael cymanfa genedlaethol o ddiwinyddion i roi cyngor i'r
Senedd ar ddiwygio'r Eglwys ymhellach i Dŷ'r Cyffredin yn gyntaf ym 1641. Roedd
y cynnig hwn yn y Gwrthdystiad Mawr, rhestr o wrthdystiadau a gyflwynodd y
Senedd i Siarl ar 1 Rhagfyr yr un flwyddyn. Ymatebodd Siarl ar 23 Rhagfyr gan
ddweud nad oedd angen diwygio'r Eglwys ymhellach. Er gwaethaf hyn, derbyniodd y
Senedd dri mesur ym 1642 yn penodi cymanfa a mynnu mai'r Senedd a fyddai'n dewis
ei haelodau. Serch hynny, roedd eisiau i Siarl roi ei gydsyniad brenhinol er
mwyn gwneud y mesurau hyn yn gyfreithlon. Nid oedd ef yn fodlon ystyried cymanfa
o'r fath onibai mai clerigwyr fyddai'n dewis yr aelodau. Roedd hyn yn debyg i
sut y dewiswyd aelodau cymanfa clerigwyr Eglwys Loegr.

Yn erbyn ewyllys y brenin, rhwng 12 Chwefor a 20 Ebrill 1642, dewisodd dirprwyon
swyddi Lloegr yn Nhŷ'r Cyffredin ddau ddiwinydd yr un, yn ogystal â dau am bob
sir yng Nghymru, pedwar dros Lundain a dau o'r ddwy brifysgol, Rhydychen a
Chaergrawnt. Dewisodd y dirprwyon ddiwinyddion o'u swyddi eu hun gan amlaf er
mwyn sicrhau bod yr etholaethau unigol â chynrychiolaeth yn y penderfyniadau.
Ychwanegodd Tŷ'r Arglwyddi 14 enw arall ar 14 Mai a chytunodd aelodau o Dŷ'r
Cyffredin â hyn. Yn y cyfamser, parhâi'r berthynas rhwng y brenin a'r Senedd i
ddirwyio. Cododd Siarl y faner frenhinol yn Nottingham ar 22 Awst, gan ddynodi
dechrau Rhyfel Cartref Cyntaf Lloegr. Roedd dechrau'r rhyfel yn golygu mwy o
gefnogaeth i achos y Gymanfa yn y Senedd, oherwydd y byddai ei chynnal yn
darbwyllo'r Albanwyr bod y Senedd o ddifrif am ddiwygio'r Eglwys ac felly yn
annog yr Albanwyr i'w chynorthwyo. Ar y llaw arall, fe ychwanegodd y rhyfel
bwysau at Senedd a oedd eisoes yn brysur iawn.

Yn y pen draw, derbyniodd y Senedd ddeddf i gynnal y gymanfa ar ei hawdurdod ei
hun heb gydsyniad Siarl ar 12 Mehefin 1643. Fe enwodd gymaint â 121 o
weinidogion[lower-alpha 1] a 30 o arsylwyr seneddol na chaent bleidleisio: 20
o'r Cyffredin a 10 o'r Arglwyddi. Saeson oedd y rhan fwyaf o'r aelodau; penododd
y Senedd Saeson dros siroedd Cymru, ond anfonodd Eglwysi Dieithriaid Ffrainc
(eglwysi ffoaduriaid Protestannaidd o Ffrainc Gatholig) ddau weinidog yn lle
unrhyw rai o Ynysoedd y Sianel. Cydnabyddid llawer o'r diwinyddion fel
ysgolheigion o fri rhyngwladol ym maes y Beibl, ieithoedd hynafol, patristeg a
diwinyddiaeth addysgol. Gweinidogion enwog oedd sawl un ohonynt hefyd. Roedd y
mwyafrif o'r rhain wedi cadw eu swyddi yn yr Eglwys yn ystod cyfnod William
Laud. Cawsai rhai eu diwyddo o'u heglwysi neu eu gwysio gan lysoedd eglwysig am
eu barn bersonol. Roedd rhai wedi ffoi i Gyfandir Ewrop ac roedd un yng
ngwladfeydd America. Er hyn, roeddent yn ystyried eu hun yn aelodau o Eglwys
Loegr ac wedi'u hordeinio fel esgobion. Cydffurfwyr oedd y mwyafrif, hynny yw,
cytunasant ddilyn Deddf Unffurfiaeth 1558 a defnyddio'r Llyfr Gweddi Gyffredin.

Roedd y Gymanfa o dan reolaeth lem y Senedd, ac roedd i fod i drafod pynciau a
roddid ganddi. Ni châi'r aelodau ddatgan eu hanghytundeb â barn y mwyafrif neu
rannu unrhyw wybodaeth am y trefniadau, heblaw trwy ysgrifennu i'r Senedd.
Dewisodd y Senedd William Twisse, diwinydd o barch rhyngwladol, yn
llefarydd[lower-alpha 2] neu gadeirydd. Yn sgil salwch Twisse, cymerodd
Cornelius Burges, un o'r nifer o aseswyr, rôl llefarydd dros dro am y rhan fwyaf
o gyfnod cynnal y Gymanfa. Bu 22 o aelodau penodedig farw cyn 1649 a 19 aelod
arall a gymerodd eu lle hwy a lle'r rhai na fynychodd dros resymau eraill.
Ychwanegwyd tri ysgrifennydd heb hawl pleidleisio ym 1643.

Cychwynnodd cyfarfod cyntaf y Gymanfa â phregeth gan William Twisse yng nghorff
Abaty Westminster ar 1 Gorffennaf 1643. Roedd corff yr eglwys mor llawn y bu
raid i Dŷ'r Cyffredin anfon aelodau ymlaen llaw er mwyn sicrhau bod seddi ar eu
cyfer. Yn dilyn y bregeth, gorymdeithiodd y diwinyddion i Gapel Harri VII, a
fyddai'n fan cyfarfodd iddynt nes 2 Hydref pan symudasant i Siambr Caersalem, a
oedd yn gynhesach a mwy preifat. Ar ôl eu cyfarfod cychwynnol, roedd yn rhaid
aros tua wythnos tan y cyfarfod nesaf gan nad oeddent wedi derbyn cyfarwyddiadau
penodol gan y Senedd.

Ar 6 Gorffennaf, derbyniasant reolau gan y Senedd a gofynnwyd iddynt archwilio
deg erthygl gyntaf y Deugain Namyn Un Erthygl, safon athrawiaethol gyfredol
Eglwys Loegr, ac i "ryddhau ac amddiffyn eu Hathrawiaeth rhag pob Anfri a
Chamddehongliad". Ar ôl diwrnod o ymprydio, gwnaeth y Gymanfa adduned, yn unol â
chyfarwyddyd y Senedd, i "beidio â dal at unrhyw beth ym Materion Athrawiaeth,
ond at yr hyn yr ydwyf yn credu ei fod yn wir yn fy nghydwybod". Ymrannodd y
diwinyddion yn dri phwyllgor sefydlog, er bod pob pwyllgor yn agored i unrhyw
aelod arall o'r Gymanfa. Byddai'r pwyllgorau'n derbyn pynciau penodol ac yna
paratoi cynigion i'w trafod yn y Gymanfa lawn ar ôl pob bore o gyfarfodydd y
pwyllgorau. Yn ogystal â hyn, penodwyd dros 200 o bwyllgorau arbennig i ymgymryd
â gorchwylion megis arholi ymgeiswyr i bregethu, cymrodyr colegau a hereticiaid
drwgdybiedig.

Penderfynodd y Gymanfa, ar ôl cryn drafod, y byddai'n rhaid profi pob
athrawiaeth y Deugain Namyn Un Erthygl o'r Beibl. Tueddai aelodau'r Gymanfa i
roi areithiau hirfaith ac roedd y cynnydd yn rhwystredig o araf ym marn yr
arweinwyr. Roedd wythfed erthygl y Deugain Namyn Un yn argymell derbyn a chredu
Credo'r Apostolion, Credo Nicea a Chredo Athanasiws, a welwyd fel datganiadau
sylfaenol uniongrededd. Ni allai'r Gymanfa ddatrys y gwrthdaro rhwng y rhai nad
eisiau arnynt gael eu gorfodi gan gredoau a'r rhai a oedd am gadw'r geiriau
presennol y dylid eu "derbyn a['u] credu'n llwyr". Roedd y rhai a gymerodd y
safbwynt cyntaf yn dadlau mai dim ond "mater" y credoau y dylent ei gredu. Ar 25
Awst, fe ohiriwyd yr erthygl nes y gellid ymdrin â'r erthyglau eraill. Datgelodd
yr anghytundeb gynnar hwn rwygiadau dyfnion rhwng gwahanol garfannau yn y
Gymanfa.

Er dechrau'r Rhyfel Cartref Cyntaf, cydnabyddai'r Senedd Faith y byddai angen
cymorth yr Albanwyr. Am ei chymorth milwrol, mynnodd Senedd yr Alban fod y
Saeson yn llofnodi Cynghrair a Chyfamod Difrifol ym 1643, a oedd yn dweud y
byddai'r Saeson yn dod â'u heglwys yn nes yn ei ffurf at Eglwys yr Alban.
Anfonodd Senedd yr Alban gomisiynwyr i Lundain i gynrychioli'r Alban gerbron
Senedd Lloegr. Gwahoddwyd 11 o'r rhain, pedwar diwinydd a saith aelod seneddol,
i'r Gymanfa hefyd. Rhoddwyd cyfle i'r comisynwyr hyn fod yn aelodau o'r Gymanfa
â phleidlais ond fe wrthodasant, am fod yn well ganddynt fod yn annibynnol o hyd
fel comisynwyr eu gwlad a'u heglwys eu hun. Samuel Rutherford, George Gillespie
ac Alexander Henderson oedd oedd rhai o'r Albanwyr ac roeddent ymhlith y rhai a
siaradai'n ddi-flewyn-ar-dafod gan amlaf.

Ar 12 Hydref 1643, gorchmynnodd y Senedd i'r Gymanfa beidio â gweithio ar y
Deugain Namyn Un Erthygl a dechrau llunio ffurf gyffredin o lywodraeth eglwysig
ar gyfer y ddwy wlad. Byddai'r Gymanfa'n treulio chwarter o'i sesiynau llawn ar
bwnc llwyodraeth yr Eglwys o hynny ymlaen. Roedd y mwyafrif o aelodau'r Gymanfa
yn cefnogi ffurflywodraeth Bresbyteraidd, sef llwyodraeth eglwysig gan
gymanfaoedd etholedig o gynrychiolwyr lleyg a chlerigol, er nad oeddent yn
ymrwymo'n ddogmataidd iddi. Roedd yn well gan sawl aelod, rhyw ugain ohonynt,
gan gynnwys William Twisse, esgobyddiaeth "gyntefig", a fyddai'n cynnwys
elfennau o Bresbyteriaeth a rôl is i esgobion.

Roedd yna sawl Cynulleidfäwr hefyd, a oedd yn cefnogi hunanlywodraeth i eglwysi
lleol unigol. Thomas Goodwin, Philip Nye, Sidrach Simpson, Jeremiah Burroughs a
William Bridge oedd eu diwinyddion mwyaf dylanwadol. Fe'u galwyd yn "frodyr
Anghydffurfiol" yn aml yn y Gymanfa. Ambell waith, cawsant yr enw "Annibynwyr"
ond roeddent yn ymwrthod â'r term hwn. Roedd aelodau'r Gymanfa'n defnyddio'r
label "Annibynnwyr" am yr ymneilltuwyr a adawodd yr Eglwys sefydledig. Ni ellir
dweud bod y brodyr Anghydffurfiol hyn yn Annibynwyr yn yr un modd yr oedd yr
ymneilltuwyr a'r Brownwyr, gan eu bod nhw wedi'u hordeinio yn esgobion ac yn
parhau yn aelodau o Eglwys Loegr. Rhoddodd llwyddiant Oliver Cromwell a Byddin y
Model Newydd yn y rhyfel cartref parhaol gymorth i ddylanwad y Cynulleifawyr.
Roedd Cromwell yn llawer eraill yn y fyddin yn cefnogi Cynulleifaoliaeth.

Roedd trydedd garfan o'r diwinyddion yn dwyn yr enw yr Erastiaid, term am y sawl
a gredai y dylai fod gan y wlad rym sylweddol dros yr Eglwys. Roedd y Gymanfa
gyfan yn Erastaidd yn yr ystyr i'r corff gael ei alw gan y Senedd a'i bod o dan
reolaeth lwyr y wlad. Serch hynny, credai'r rhai "Erastaidd" yn y Gymanfa mai
awdudod sifil, yn hytrach na swyddogion yr Eglwys, a ddylai gael y grym dros
ddisgyblaeth eglwysig. Roedd hyn yn cynnwys grym gwrthod rhoi'r Cymun i
bechaduriaid anedifeiriol. Nid oeddent yn gweld bod gan unrhyw ffurflywodraeth
benodol archiad dwyfol ac o'r herwydd ymunodd y brodyr Anghydffurfiol â hwy pan
ddaeth yn eglur y byddai sefydliad Presbyteraidd yn llai goddefgar o
Gynulleidfaoliaeth nag y byddai'r Senedd. Dim ond dau ddiwinydd yn y Gymanfa a
ddaliai'r safbwynt Erastaidd, John Lightfoot a Thomas Coleman, ond rhoddodd
presenoldeb aelodau seneddol, yn enwedig John Selden, yn ogystal ag arolygiaeth
y Senedd dros y Gymanfa, ddylanwad anghyfartal i'r safbwynt Erastaidd.

Roedd sawl esgobaethwr, cefnogwyr y gyfundrefn bresennol â'i hesgobion, wedi'u
cynnwys yn y wŷs i fynychu'r Gymanfa, ond efallai fod y Senedd wedi'u henwebu er
mwyn rhoi mwy o gyfreithlondeb i'r Gymanfa yn hytrach na disgwyl iddynt ei
mynychu gan nad oedd Siarl wedi cymeradwyo'r Gymanfa. Dim ond un, Daniel
Featley, a gymerodd ran, a dim ond nes iddo gael ei arestio am frad ym mis
Hydref 1643.

Dechreuodd y ddadl am swyddogion yr eglwys ar 19 Hydref. Cychywnnodd y Gymanfa â
phwnc ordeiniad, am fod llawer o'r diwinyddion yn pryderu am y nifer cynyddol o
wahanol fudiadau enwadol a diffyg unrhyw ddull o ordeinio gweinidogion yn Eglwys
y wlad. Er nad oedd rhai aelodau'n meddwl bod ordeiniad yn angenrheidiol i
bregethwyr (ond na ddylent weini'r sagrafennau hebddo), credai'r rhan fwyaf o'r
diwinyddion fod unrhyw fath o bregethu rheolaidd heb ordeiniad yn annerbyniol ac
roeddent am greu henaduriaeth dros dro ar gyfer ordeinio. Bu trafod hefyd yn
ystod y cyfnod cynnar hwn am natur yr Eglwys Weladwy. Roedd y Cynulleidfawyr yn
ystyried un gynulleifa leol fel eglwys, tra oedd y mwyafrif yn ystyried bod yr
Eglwys wladol mewn undod ac roeddent yn dychryn wrth y syniad o chwalu Eglwys
Loegr. Er gwaethaf y dadleuon hyn, hyd ddiwedd 1643 bu gobaith y gellid ffurfio
llywodraeth eglwysig gyffredin a fyddai'n addas ym marn pob carfan.

Ar 3 neu 4 Ionawr 1644, daeth rhwyg rhwng y pum brawd Anghydffurfiol mwyaf
blaenllaw a gweddill y Gymanfa pan gyhoeddodd y Anghydffurfwyr An Apologeticall
Narration, taflen ddadleuol yn apelio at y Senedd. Roedd yn dadlau bod y
gyfundrefn Gynulleidfaol yn fwy addas i'r wlad gael rheoli materion crefyddol
nag yr oedd un y Prebysteriaid. Dywedodd nad oedd y Presbyertiaid am i'r Eglwys
gadw unrhyw rym go iawn heblaw'r gallu i dynnu cymdeithas oddi wrth unrhyw
gynulleidfa gyfeiliornus. Erbyn 17 Ionawr, roedd y rhan fwyaf o'r Gymanfa yn
argyhoeddedig mai system Bresbyteraidd debyg i un yr Albanwyr oedd y ffordd orau
ymlaen, ond câi'r brodyr Anghydffurfiol barhau i ddatgan eu hachos yn y gobaith
y gallent gael eu cymodi yn y pen draw. Y gobaith oedd, drwy osgoi mynnu i
Bresbyteriaeth gael ei sefydlu gan archiad dwyfol, y gellid cymodi'r
Cynulleifawyr.

Er gwaethaf yr ymdrechion hyn, daeth yn amlwg ar 21 Chwefror gymaint yr oedd
safbwyntiau'r carfannau yn wahanol. Mynnodd Philip Nye, un o'r brodyr
Anghydffurfiol, mewn araith y byddai hedaduriaeth wedi'i gosod dros
gynulleidfaoedd lleol mor bwerus â'r wlad ac felly roedd yn beryglus i'r
weriniaeth, a oedd yn arwain at wrthwynebiad cryf gan y Presbyteriaid.
Trannoeth, dechreuodd y Gymanfa lunio argymhelliad am ffurflywodraeth
Bresbyteraidd. Oherwydd ei chred gref yn undeb yr Eglwys, parhaodd y Gymanfa i
geisio ffyrdd o gymodi'r brodyr Anghydffurfiol â'r mwyafrif drwy 1644, gan
gynnwys sefydlu pwyllgor arbennig at y dibenion hynny ym mis Mawrth. Serch
hynny, ar 15 Tachwedd, rhoddodd yr Anghydffurfwyr eu rhesymau dros anghytuno â
gweddill y Gymanfa gerbron y Senedd, ac ar 11 Rhagfyr cyflwynodd y mwyafrif
ddrafft o ffurflwyodraeth Bresbyteraidd.

Roedd y berthynas rhwng y Gymanfa a'r Senedd eisoes yn dirwyio ym 1644, pan
anwybyddodd y Senedd gais gan y Gymanfa i wahardd unigolion "enbyd o anwybodus
ac enwog o gableddus" rhag y Cymun. Er bod aelodau'r Senedd yn cytuno y dylid
cadw'r sagrafen yn bur, anghytunai llawer â'r mwyafrif Presbyteraidd yn y
Gymanfa ynglŷn â chan bwy yr oedd y grym i esgymuno, gan gymryd barn Erastus
mai'r wlad oedd â'r hawl hon. Hefyd, erbyn 1646, roedd Byddin Model Newydd
Oliver Cromwell wedi ennill y rhyfel ar ran y Senedd. Roedd Cromwell, ynghyd â'r
rhan fwyaf o'r fyddin, o blaid goddefgarwch crefyddol i bob math o Gristionogion
er bod yr Eglwys wladol yn un Bresbyteraidd. Roedd ei ddyrchafiad i rym o
ganlyniad i'w fuddugoliaethau milwrol yn golygu y byddai'r syniad o gytundeb
hollol Bresbyteraidd heb ryddid i eraill addoli yn annhebygol iawn. Roedd y
Senedd am wybod o leiaf pa bechodau penodol a oedd yn ddigon difrifol i olygu
esgymuno o'r Eglwys. Nid oedd y Gymanfa am roi'r fath wybodaeth gan fod y rhan
fwyaf yn ystyried bod grym yr Eglwys yn hyn o beth yn ddiamod.

Ym mis Mai 1645, dechreuodd y Senedd adael i esgymunwyr apelio at y Senedd yn
erbyn dedfrydau gan yr Eglwys. Roedd gorchymyn arall gan y Senedd ar 20 Hydref
yn cynnwys rhestr o bechodau y byddai'r Eglwys yn gyfyngedig yn ei grym i
esgymuno o'u herwydd. Er siom y diwinyddion, cynigiwyd gorchymyn mwy Erastaidd
byth ym Mawrth 1646. Cyhoeddodd y Gymanfa wrthdystiad yn erbyn hwn, a oedd yn
arwain at Dŷ'r Cyffredin yn ei chyhuddo o dor-fraint ac felly rhoddodd y Naw
Gofyniad, sef naw cwestiwn gan y Tŷ, i'r diwinyddion ar y mater. Roedd y Senedd
am i'r aelodau gynnwys eu pleidleisiau gyda'u hatebion er mwyn gorfodi'r
diwinyddion cysylltedig â'r ddeiseb wrthdystiol i ddatgelu eu hun.

Canolbwytiai'r Naw Gofyniad ar hawl dwyfal (jure divino) llywodraeth eglwysig.
Er y medrai'r diwinyddion Presbyteraidd amddiffyn eu gweledigaeth am lywodraeth
yr Eglwys drwy hawl ddwyfal o'r Beibl, nid oeddent yn fodlon ateb y gofynion gan
y byddai hynny'n dadlennu diffyg undeb yn y Gymanfa ymhellach ac felly yn
gwanychu eu hachos gerbron y Senedd. Ym mis Gorffennaf 1647, goresgynnod Byddin
y Model Newydd Lundain a bu raid i aelodau seneddol ceidwadol ymadael â'r
Senedd. Derbyniodd y Senedd orchymyn i sefydlu dioddefgarwch crefyddol gan
sicrhau na châi gweledigaeth y Gymanfa o Eglwys Bresbyteraidd genedlaethol
orfodol byth mo'u gwireddu. Yn Llundain, lle yr oedd y gefnogaeth fwyaf i
Bresbyteriaeth, ni sefydlwyd hedaduriaethau ond mewn 64 o 108 plwyf ddinesig, a
dim ond mewn 14 o 40 swydd Lloegr y sefydlwyd synodau rhanbarthol. Ni chyfarfu
cymanfa gyffredinol arfaethedig erioed. Fe sefydlodd llawer o Bresbyteriaid
henaduriaethau gwirfoddol, mewn sefyllfa lle yr oedd eglwys rydd yn bodoli, mewn
gwirionedd. Parhâi hyn hyd yr Adferiad ym 1660 pan adferwyd cyfundrefn esgobol
orfodol.

Roedd y ffurflywodraeth newydd yn llawer mwy derbyniol i Gymanfa Gyffredinol
Eglwys yr Alban. Fe'i derbyniodd ar 10 Chwefror 1645, ar yr amod y byddai ambell
bwynt arbennig am lwyodraeth Bresbyteraidd yn cael ei ateb yn y Cyfeiriadur
Addoliad Cyffredin i ddod. Ar yr un pryd, mynegasant eu hawydd i uno'r ddwy
eglwys yn ffurfiol. Yn dilyn dyfodiad Cromwell i rym ac Adduned gyfrinachol rhai
Cyfamodwyr â Siarl, rhoddwyd y gorau i hyn ac ni dderbyniwyd eu dogfennaeth
erioed. Daeth y Gymanfa Gyffredinol i ben dan Cromwell a'r brenhinoedd a'i
holynodd o 1649 hyd 1690.

Yn ystod ac ar ôl y dadleuon am lywodraeth yr Eglwys, lluniodd y Gymanfa
ddogfennau eraill nad achosasant rwygiadau agored. Ysgrifennwyd y Cyfeiriadur
Addoliad Cyffredin i gymryd lle'r Llyfr Gweddi Gyffredin yn gyflym ym 1644 ac
fe'i derbyniwyd gan y Senedd ar 3 Ionawr 1645. Roedd diwinyddiaeth y
Cyfeiriadur, a dderbyniwyd gan yr Albanwyr hefyd, rywle rhwng safbwyntiau'r
Presbyteriaid a'r Cynulleidfawyr. At ei gilydd, roedd yn well gan y
Presbyteriaid litwrgi sefydlog tra oedd y Cynulleifawyr yn cefnodi gweddïo o'r
frest. Roedd y Cyfeiriadur yn cynnwys trefn oedfaon gyda gweddïau enghreifftiol.
Roedd hefyd yn argymell sallwyr a gyfieithodd Francis Rous i'w ddefnyddio wrth
addoli.

Cychwynnwyd Cyffes Ffydd i ddisodli'r Deugain Namyn Un Erthygl yn Awst 1646. Er
nad oes llawer o gofnod gennym bellach o weithredodd y Gymanfa wrth ysgrifennu'r
Gyffes, mae'n glir bod nifer sylweddol o drafodaethau dros bron pob athrawaieth
a geir ynddi. Argraffwyd y Gyffes a'i hanfon i'r Senedd yn mis Rhagfyr.
Gofynnodd Tŷ'r Cyffredin i aelodau'r Gymanfa ychwanegu dyfyniadau o'r
Ysgrythurau i'r Gyffes, a roddwyd yn Ebrill 1648. Cymeradwyodd y Senedd y Gyffes
yn ogystal â diweddariadau i'r penodau am synodau a chynghorau, geryddon
eglwysig a phriodas ar 20 Mehefin 1648. Derbyniasai Cymanfa Gyffredinol Eglwys
yr Alban y Gyffes heb ddiwygiadau ym 1647. Roedd arferiad Siarll II ym 1660 yn
dirymu'r ddeddfwriaeth hon i bob pwrpas.

Gwnaethai'r Gymanfa gryn dipyn o waith ar gatecism rhwng Rhagfyr 1643 ac Ionawr
1647 a oedd yn cynnwys 55 o gwestiynau cyn iddi benderfynu llunio dau gatescism
yn hytrach nag un. Cynorthwyo gweinidogion wrth ddysgu'r ffydd Ddiwygiedig i'w
cynulleidfaoedd oedd diben y Catecism Mwyaf. Seiliwyd y Catecism Lleiaf ar y
Mwyaf ond roedd i'w ddefnyddio er mwyn dysgu'r ffydd i blant. Mynnodd y Senedd
ar brawf Ysgrythurol am y catecismau hefyd. Derbyniodd Cymanfa Gyffredinol yr
Albanwyr y ddau gatecism ym 1648.

Roedd y Gymanfa'n deall bod ei archiad dan y Gynghrair a Chyfamod Difrifol
wedi'i gyflawni ar 14 Ebrill 1648 pan ddanfonodd y dyfyniadau Ysgrythurol i'r
Senedd, ac roedd y comisiynwyr o'r Alban eisoes wedi gadael erbyn diwedd 1647.
Parhâi'r Gymanfa i gyfarfod yn bennaf er mwyn arholi gweinidogion i'w hordeinio.
Nid oedd y rhan fwyaf o'r diwinyddion yn fodlon ar Weriniaeth Lloegr a ddaeth i
rym ar ôl carthiad y Senedd Faith gan y Cyrnol Pride ym 1648. O ganlyniad,
dechreuodd y mwyafrif beidio â mynychu'r Gymanfa yn hytrach na gorfod tyngu llw
Ymrwymiad i'r Weriniaeth a osodwyd ym 1649. Roedd papurau newydd yn parhau i
adrodd ar gyfarfodydd y Gymanfa cyn hwyred â mis Mawrth 1653, ond mae'n rhaid
bod y Gymanfa wedi dod i ben rywbryd rhwng y pryd hynny a diddymiad Senedd y
Gweddill gan Cromwell ar 20 Ebrill 1653.

Cynnyrch traddodiad Diwygiedig Prydain oedd y Gymanfa, a gymerodd y Deugain
Namyn Un Erthygl fel prif ffynhonnell yn ogystal â diwinyddiaeth James Ussher
a’i Erthyglau Gwyddelig o 1615. Gwelai’r diwinyddion eu bod yn perthyn i
draddodiad Diwygiedig ehangach Ewrop hefyd ac roeddent yn llythyru â diwinyddion
Diwygiedig ar gyfandir Ewrop yn aml gan gesio’u cymeradwyaeth. Hefyd, o
draddodiad Prydain cyn y Diwygiad hefyd codasant ddiwinyddiaeth a bwyleisiai
wybodaeth Feiblaidd ac a oedd dan ddylanwad traddodiad diwinyddol Awstin megis
gwaith Anselm, Thomas Bradwardine and John Wycliffe. Mae’r cofnod o
drafodaethau’r Gymanfa yn dyfynnu’r Tadau Eglwysig a diwinyddion ysgolaidd yr
Oesoedd Canol yn fynych.

Mae’r Gyffes yn cychwyn ag athrawiaeth datgeliad, neu sut y gall pobl adnabod
Duw. Credai'r diwinyddion fod modd i bobl adnabod Duw drwy natur yn ogystal â'r
Beibl, ond hefyd, credent mai'r Beibl, neu'r Ysgrythurau, yw'r unig ffordd i
ddod i adnabyddiaeth waredol o Dduw. Pwnc llosg ar y pryd oedd athrawiaeth yr
Ysgrythurau. Roedd ysgolheigion wedi dechrau dadlau ei bod yn debyg nad oedd y
llafarnodau Hebraeg, marciau bach wedi'u hychwanegu i'r testun er mwyn helpu ei
ynganu, yn yr Hen Destament yn rhan o'r testun gwreiddiol. Bu cryn drafod dros
hyn rhwng dadleuwyr Diwygiedig a'r Pabyddion. Roedd y Pabyddion yn dadlau bod y
fath ddarganfyddiaeth yn dangos angen magisteriwm er mwyn dehongli'r Beibl, a
oedd yn wahanol i'r athrawiaeth Brotestannaidd o eglurder yr Ysgrythurau, sef y
gall unrhyw un ddehongli athrawiaethau hanfodol y Beibl. Aeth ysgrifennwyr
Diwygiedig o Loegr ati i amddiffyn yr athrawiaeth Ddiwygiedig. Roedd gan y
diwinyddion gred gref yn ysbrydoliaeth y Beibl a chredent fod Duw yn ei ddatgelu
ei hun yng ngosodiadau'r Ysgrythurau. Er na fu anghytundeb ar anffaeledigrwydd y
Beibl, y gred nad oes gwallau ynddo, tan y 18fed ganrif, roedd y diwinyddion yn
credu nad yw'r Beibl yn cynnwys camgymeriadau. Daliai llawer o'r diwinyddion y
safbwynt eithaf mecanyddol o ysgbrydoliaeth Feiblaidd, gan gredu nad y geiriau
a'r syniadau yn unig ond y llythrennau a'r llafarnodau hefyd a oedd wedi'u
hysbrydoli gan Dduw. Ar y llaw arall, cydnabuont fod y testun wedi'i ysgfrifennu
gan ddynion yn eu harddulliau eu hun. Nid oeddent yn gwahaniaethu rhwng materion
hanfodol ac eilaidd wrth sôn am ysbrydoliaeth y Beibl.

Roedd Piwritaniaid yn credu yn sofraniaeth Duw dros hanes a natur er dechreuad y
byd ac na châi'r un o'i ddyfarniadau ei rwystro. Bu cryn drafod yn y Gymanfa
ynglŷn â pherthynas rhagluniaeth Duw, neu ei ddewis i waredu rhai pobl, â'r
brynedigaeth a gaed drwy farwolaeth Crist. Roedd llawer o ddynion Diwygiedig y
pryd yn dysgu mai dim ond i'r rhai a ddewiswyd i'w gwaredu y bu farw Crist,
athrawiaeth o'r enw prynedigaeth neilltuol. Roedd lleiafrif uchel ei gloch yn y
Gymanfa yn dadlau dros safbwynt o'r enw cyfanfydedd damcaniaethol. Hwn oedd
safbwynt Edmund Calamy, ac roedd ef yn dadlau bod marwolaeth Crist, yn ogystal â
gwaredu'r rhai a ddewiswyd, yn cynnig gwaredigaeth i bawb ar yr amod y credont.
Nid oedd Cyffes y Gymanfa yn dysgu'r safbwynt hwnnw, ac mae ei hiaith yn llawer
mwy cefnogol o ddehongliad prynedigaeth neilltuol, ond mae cytundeb cyffredin
ymhlith ysgolheigion bod yr iaith ynddi yn caniatáu denhongliad cyfanfydedd
damcaniaethol.[lower-alpha 3]

Diwinyddiaeth gyfamodol oedd fframwaith dehongli sydd gan ddiwinyddion
Diwygiedig a ddatblygwyd yn sylweddol yn ystod y 17eg ganrif. Dan y cynllun hwn,
fel a ddiffiniwyd gan y Gymanfa, gellir disgrifio sut y mae Duw yn ymdrin â dyn
yn nhermau dau gyfamod: cyfamod gweithredoedd a chyfamod gras. Y prif symbol
Diwygiedig cyntaf i sôn yn benodol am gyfamod gweithredoedd oedd Cyffes
Westminster. Gelwir hwn yn gyfamod bywyd weithiau a dywed i Dduw gynnig bywyd
tragwyddol i Adda ar yr amod ei fod yn ufuddhau'n berffaith. Yng Nghwymp Dyn,
torrodd Adda'r cyfamod hwn drwy fwyta ffrwyth pren gwybodaeth da a drwg. Er mwyn
datrys hyn, cynigiodd Duw waredigaeth ar wahân i weithgaredd dyn drwy'r hyn a
elwir yn gyfamod gras. Roedd y cyfamod hwn yn galluogi dyn i fwynhau bywyd
tragwyddol er gwaethaf ei anallu i ufuddhau i gyfraith Duw yn berffaith. Roedd y
syniad o gyfamod gras yn nodwedd lawer mwy cyffredin mewn diwinyddiaeth
uniongred Ddiwygiedig. Gosododd diwinyddion Westminster y ddau gyfamod hwn yn
erbyn ei gilydd megis y ddau brif ddull y mae Duw yn eu defnyddio wrth ymdrin
â'i bobl.

Roedd y diwinyddion yn wrthwynebol i Babyddiaeth yn fwy nag i William Laud a'i
ddilynwyr, y Laudiaid. Roeddent yn cysylltu Pabyddiaeth a Laudiaeth ag
Arminiaeth ac erledigaeth. Cyn y rhyfel cartref, gwelai'r diwinyddion y ddwy
garfan hon fel y bygythiad mwyaf i'r Eglwys. Gyda chynnydd mudiadau enwadol
radicalaidd yn ystod y rhyfel, y carfannau a oedd yn pryderu'r diwinyddion yn
fwy na dadlau yn erbyn Catholigiaeth. Roeddent yn bryderus, yn enwedig am y rhai
yr oeddent yn eu galw'n antinomiaid. Term eithaf eang oedd hwn am bobl a gredai
nad oedd y gyfraith foesol rywsut yn dal yn berthnasol i Gristionogion. Roedd y
diwinyddion yn ystyried y carfannau hyn yn fygythiad nes na Chatholigiaeth.

Diarddelwyd gwaith Cymanfa Westminster gan Eglwys Loegr yn ystod yr Adferiad yn
1660. Gorfododd Deddf Unffurfiaeth 1662 weinidogion Piwritanaidd i adael yr
Eglwys. wrth iddi fynnu ar fwy o ymlyniad wrth y Llyfr Gweddi Gyffredin a
chefnogaeth am esgobiaeth nag o'r blaen. Er bod rhai Presbyteriaid am gael eu
haildderbyn i'r Eglwys wladol o hyd, roedd cyfyngiadau ar addoli i
Anghydffurfwyr yn arwain at Bresbyteriaid yn anghofio'u gwahaniaeth barn â
Chynulleifawyr a derbyn urddau eglwysig Cynulleifaol.

Roedd cytundeb barn ymhlith y Saeson Protestannaid y dylai fod un Eglwys wedi'i
gorfodi gan y wlad ond daeth y Rhyfel Cartref â hwn i ben, er nad oedd rhyddid
crefyddol cyfan. Roedd delfrydau'r brodyr Anghydffurfiol yn y Gymanfa yn
arwyddocaol yn nhwf enwadaeth, yr athrawiaeth bod yr Eglwys i'w chael mewn sawl
sefydliad yn hytrach nac mewn un mewn lle penodol. Er bod Protestaniaid eisoes
yn cydnabod dilysrwydd eglwysi mewn gwahanol diriogaethau, noda canlyniad
trafodaethau'r Gymanfa dderbyniad ehangach o'r syniad y gall sawl gwir eglwys
fod yn yr un diriogaeth.

Derbyniwyd Cyffes y Gymanfa gyda diweddariadau gan Gynulleifawyr yn Lloegr ar
ffurf Datganiad Safwy ym 1658, yn ogystal gan y Bedyddwyr Neilltuol ar ffurf
Cyffes y Beddwyr ym 1689. Pan ailsefydlwyd Gymanfa Gyffredinol Eglwys yr Alban
ym 1690 yn dilyn y Chwyldro Gogoneddus, cadarnhaodd Gyffes Westminster, ond dim
o ddogfennau eraill y Gymanfa. Mae'r Gyffes yn parhau, yn ôl Erthyglau
Datgeiniol 1929, i fod yn "brif safon isradd" yr Eglwys, yn israddol i'r Beibl.
Mae dysgu'r Catecism Byrraf ar y cof yn angenrhediol i blant mewn llawer o
eglwysi Presbyteraidd ers hynny.

Bu i ymfudo ac ymdrechion cenhadol y carfannau hyn arwain at arwyddocâd eang
Cymanfa Westminster drwy'r byd Saesneg. Roedd ei Chyffes yn ddylanwad
nodweddiadol ar ddiwinyddiaeth Brotestanaidd America. Cafodd ei chynnwys gyda'r
newidiadau Cynulleidfaol fel rhan o Raglen Cambridge, datganiad gan weinidogion
trefedigaeth Bae Massachusetts a'r cylch, ac eto yn nhrefedigaeth Connecticut
fel rhan o Raglen Saybrook ym 1708. Addaswyd y Gyffes ar gyfer Bedyddwyr
Americanaidd yng Nghyffes Philadelphia 1707. Gofynnai Deddf Fabwysiadu 1729 i
Bresbyteriaid America gytuno â diwinyddiaeth Cyffes y Gymanfa, ac mae'r Gyffes
yn parhau'n rhan o Lyfr Cyffesion yr Eglwys Bresbyteraidd (UDA). Dywedwyd am y
Gyffes mai hi yw "symbol athrawiaethol mwyaf dylanwadol o bell ffordd yn hanes
Prostestaniaeth America" gan yr hanesydd crefyddau Sydney E. Ahlstrom.



https://cy.wikipedia.org/wiki/Cwlen

Pedwaredd dinas fwyaf yr Almaen yw Cwlen (Almaeneg: Köln /kœln/, Ffrangeg a
Saesneg: Cologne) ar ôl Berlin, Hambwrg a Munich, gyda tua un filiwn o
drigolion. Mae wedi'i lleoli yn nhalaith Nordrhein-Westfalen, ar lan Afon Rhein.
Mae hi'n adnabyddus iawn am ei heglwys gadeiriol yn y dull Gothig.

Dechreuodd yr hanes Cwlen tua dwyfil o flynyddoedd yn ôl gan sefydliad y ddinas
gan y Rhufeinwyr yn 19 OC. Enw cyntaf y ddinas oedd "Oppidum Ubiorum" tan 50 OC,
pan codwyd y tref i ddinas gan ymerawdwr Rhufain Claudius ar ôl i'w wraig e
Agrippina, sydd fod wedi ceni yn Oppidum Ubiorum ac yn wnes ymlaen wedi mynd i
Rufain, erchi iddo fe am hynny. Newidiwyd enw'r ddinas i "Colonia Claudia Ara
Agrippinensium", neu CCAA yn fyr wedyn. Datblygwyd enw diwedda'r ddinas, Köln
o'r gair Lladin Colonia, sy'n golygu gwladfa. Mae'r enwau yn llawer o ieithiau
eraill, fel Cologne yn y Saesneg a Ffrangeg, Kolonia yn y Pwyleg, a hefyd Cwlen
yn y Gymraeg yn dod o honna.

Roedd Ursula yn dywysgoges o deyrnas Dumnonia (Dyfnaint). Ar gais ei thad,
hwyliodd am Lydaw at ei darpar-ŵr Cynan Meiriadog, gyda 11,000 o wyryfon fel
gweinyddesau. Gyrrodd storm wyrthiol hwy yr holl fordd i draethau Gâl mewn
diwrnod, a phenderfynodd Ursula fynd ar bererindod. Aeth i ddinas Rhufain, ac
yna ymlaen i Gwlen, oedd dan warchae gan yr Hyniaid. Merthyrwyd y gwyryfon i
gyd, a saethwyd Ursula ei hun yn farw gan arweinydd yr Hyniaid. Dywedir i hyn
ddigwydd tua 383. Ym Masilica y Santes Ursula yng Nghwlen, ceir creiriau y
dywedir eu bod yn weddillion Ursula a'r gwyryfon. Daeth Cwlen yn ganolfan
pererindod o bwys mawr yn yr Oesoedd Canol gyda phobl yn tyrru yno o bob rhan o
Ewrop.



https://cy.wikipedia.org/wiki/Cliff_Jones

Pêl-droediwr a fu'n chwarae pêl-droed i dimau Cymru, Abertawe a Tottenham
Hotspur yw Clifford William Jones (g. 7 Chwefror 1935). Enillodd Jones 59 cap
dros ei wlad ac roedd yn allweddol yn nhîm Abertawe a Spurs (1960–61), yn ei
ddydd, pan enillodd Spurs ddwywaith. Yr adeg honno, ystyriwyd Jones y chwaraewr
asgell chwith gorau yn y byd.

Ganwyd Cliff Jones yn Abertawe ac i'w dref enedigol y chwaraeodd pêl-droed
proffesiynol am y tro cyntaf, a hynny yn 1952, gan ymddangos 25 gwaith i'r clwb
cyn cael ei alw i chwarae dros ei wlad.

Roedd yn rhan allweddol o dîm cenedlaethol Cymru pan roesant grasfa iawn (2–1)
i'r Sais ym Mharc Ninian ar 22 Hydref 1955 a dywedodd droeon y credai mai'r gôl
a gariodd y dydd oedd yr orau a sgoriodd erioed.

Fe'i prynwyd gan Spurs yn Chwefror 1958 am £35,000. Chwaraeodd mewn dwy ffeinal
bwysig: Cwpan FA 1962, pan enillodd Spurs a Chwpan Ewrop yn 1963.

Dywedir i Juventus gynnig Spurs £100,000 amdano, ond gwrthodwyd y cynnig gan
Reolwr Spurs, Bill Nicholson, gan ddweud "ei fod yn werth mwy nag arian!".



https://cy.wikipedia.org/wiki/Castell_Biwmares

Cafodd ei gynllunio gan James o St George yn gastell consentrig gyda ffos o'i
gwmpas. Fe'i adeiladwyd ar lan Afon Menai gan Edward I, brenin Lloegr, rhwng
1295 a 1298, ar ôl gwthryfel Madog ap Llywelyn. Dinistriwyd tref Llan-faes yn y
gwrthryfel hwnnw, a chafodd rhai o'r cerrig o'r fynachlog enwog eu defnyddio i
godi'r castell. Am ryw reswm chafodd y castell byth ei gwblhau.

Ar 27 Gorffennaf 1593, cafodd yr offeiriad Catholig o Gymro William Davies, a
gofir am ei ran yng nghyhoeddi Y Drych Cristianogawl, y llyfr cyntaf i gael ei
argraffu yng Nghymru, ei ddienyddio yn y castell trwy ei grogi, tynnu a
chwarteru. Canoneiddwyd William Davies gan y Pab yn 1987.

Adeg Rhyfel Cartref Lloegr roedd castell Biwmares mewn man allweddol gan ei fod
yn rheoli rhan o'r daith rhwng Iwerddon a Lloegr. Roedd teulu Thomas Bulkeley,
wedi bod yn ymwneud a rheoli'r castell am ganrifoedd ac roedd Thomas Bulkeley yn
gefnogol i'r Brenin. Erbyn 1646 roedd y Pengryniaid wedi cael buddugoliaeth ar
luoedd y brenin. Gwrthryfeloedd Ynys Môn yn erbyn y Senedd eto yn 1648, ond bu
rhaid iddyn nhw ildio yr ail waith yn yr Hydref.

Mae'r castell yng ngofal Cadw ac, fel un o gestyll gogledd Cymru, mae ar restr
Safleoedd Treftadaeth y Byd UNESCO ers 1986. Mae'n un o'r atyniadau pennaf i
dwristiaid ym Môn.



https://cy.wikipedia.org/wiki/Camlas

Dyfrffordd wedi ei gwneud gan ddyn rhwng llynnoedd, afonydd neu foroedd yw
camlas. Pwrpas camlas yw cludo nwyddau neu bobl mewn cwch neu long. Mae camlesi
hefyd yn cael eu creu er mwyn dod â dŵr i ddyfrhau tiroedd sychion. Mae rhai
pobl yn byw mewn cychod ar gamlesi.

Yng Ngorllewin Ewrop roedd camlesi yn bwysig iawn cyn dyfodiad y rheilffyrdd
adeg y chwyldro diwydiannol ond pan ddaeth y rheilffyrdd collasant eu
pwysigrwydd, a defnyddiwyd llawer ohonynt fel llwybr i'r rheilffordd ar ôl
ailgyfeirio'r dŵr.

Gyda tyfiant twristiaeth defnyddir cychod ar gamlesi fel lle i ymwelwyr gysgu ac
aros ynddynt tra yn teithio ar hyd y gamlas. Ond mewn rhai gwledydd, e.e. yn
Tsieina a De-ddwyrain Asia, mae nifer o bobl yn dal i fyw a gweithio ar eu
cychod ar y camlesi.

Y gamlas gyntaf i'w hadeiladu yng Nghymru oedd Camlas Morgannwg. Dechreuwyd ei
hadeiladu yn 1790 ac fe'i hagorwyd yn 1794. Roedd hon, fel nifer o'r camlesi, yn
allweddol i gludo haearn a glo i borthladdoedd Casnewydd, Caerdydd ac Abertawe.
Cyn hyn yr unig ffordd i'w cludo oedd gyda merlod a cheffylau. Roedd y cymoedd
serth yn ei gwneud yn anodd i gloddio'r camlesi yng Nghymru.



https://cy.wikipedia.org/wiki/Brwydr_Marston_Moor

Un o frwydrau pwysicaf Rhyfel Cartref Cyntaf Lloegr (1642–1646) oedd Brwydr
Marston Moor (2 Gorffennaf 1644), rhwng y Seneddwr Ferdinando Fairfax a'r fyddin
Seisnig, gyda'r Cyfamodwyr o'r Alban yn erbyn byddin Siarl I, brenin Lloegr a'r
Alban.

Yn ystod haf 1644, roedd y Seneddwyr a'r Cyfamodwyr wedi rhoi Efrog dan warchae,
a oedd yn cael ei hamddiffyn gan Marcwis Newcastle. Roedd y Tywysog Rupert wedi
casglu byddin gref a fartsiodd drwy Ogledd Orllewin Lloegr ac ar draws bryniau'r
Pennines, gan gynyddu mewn nifer wrth fynd. Bwriadent dorri'r gwarchae a
rhyddhau'r dref. Pan ddaeth y ddwy fyddin benben a'i gilydd, ymladdwyd brwydr
mwyaf y Rhyfel Cartref.

Ar y 1af o Orffennaf, gwnaeth Rupert, symudiad annisgwyl drwy orfodi brwydr, er
fod ganddo lawer llai o filwyr yn ei fyddin. Ond yn hytrach nag ymosod ar
unwaith, yn y bore bach, daliodd ei afael - a chynyddodd y ddwy ochr o ran
nifer. Tir corsiog yw Marston Moor, sy'n agored ac eang, mymryn i'r gorllewin o
Efrog. Yn y cyfnos, ymosododd y ddwy ochr ar ei gilydd, ac wedi dwy awr, roedd y
pennau-grynion (neu'r Seneddwyr), dan arweiniaeth Oliver Cromwell, yn erlyn y
Brenhinwyr hynny a oedd yn dianc o faes y gad, gyda'u cynffonau rhwng eu coesau.



https://cy.wikipedia.org/wiki/Berf

Gair sy'n mynegi gweithred neu fod neu gyflwr yw berf. Diffiniad naïf fyddai mai
gair "gwneud (rhywbeth)" yw berf. Daw'r gair Cymraeg ei hun o'r gair Lladin
verbum ('Y Gair').

Gall ffurf berf newid er mwyn dangos person, rhif, amser, a amser yn y Gymraeg.
Mewn ieithoedd eraill, gall ddangos priodweddau eraill megis cenedl. Er
enghraifft, dyma pob ffurf posib y berf "caru" mewn Cymraeg ffurfiol gyfoes:

Fel rheol, nid yw berfenwau fel bwyta yn cael eu cyfri fel berfau yn y Gymraeg,
ond mae eu swyddogaeth yn debyg i ferfau annherfynol a geir mewn llawer o
ieithoedd.

Mae berf seml/gryno/rhediadol fel un o'r ffurfiu o canu uchod, yn dangos person,
amser ac ati yn ffurf y prif ferf. Ond gellir defnyddio berf arall fel bod i
wneud y gwaith yma, gan adael y prif ferf fel berfenw yn unig. Gelwir hyn yn
ferf gwmpasog, gan ei fod yn effeithio ar rannau arall o'r frawddeg. E.e. yn lle
o "Caraf ferch" (berf cryno), gallwn ddweud "Rydw i'n caru merch" (berf
gwmpasog).

Mae'r math yma o ferf yn disgrifio rhywbeth sy'n digwydd (heb nodi pwy sy'n ei
wneud nag i bwy). Enghraifft yw berf amhersonol fel "canwyd cân" yn y Gymraeg.

Gelwir berf sydd â goddrych, ond heb wrthrych yn ferf gyflawn. Er enghraifft,
"cysgodd Dafydd".

Mae gan ferf anghyflawn wrthrych yn ogystal â goddrych, er enghraifft, "Bwytodd
ef fwyd".



https://cy.wikipedia.org/wiki/Basgeg

Iaith Gwlad y Basg yw Basgeg (Basgeg: Euskara; ceir hefyd y ffurfiau Euskera,
Eskuara ac Ũskara). Siaredir hi gan dros 700,000 o bobl yng Ngwlad y Basg, y
mwyafrif llethol ohonynt yn Sbaen. Ynghyd â'r Sbaeneg, mae hi'n iaith swyddogol
o fewn Cymunedau Ymreolaethol Gwlad y Basg.

Nid yw'r Fasgeg yn perthyn i deulu'r ieithoedd Indo-Ewropeaidd fel y rhan fwyaf
o ieithoedd eraill Ewrop. Mae hi'n unigyn iaith, hynny yw, nid oes perthynas
hanesyddol rhyngddi hi ac unrhyw iaith arall, er bod rhai cysylltiadau dadleuol
ag ieithoedd y Cawcasws wedi cael eu hawgrymu. Mae'n bosibl felly ei bod yn
oroeswr o'r ieithoedd a siaradwyd yng ngorllewin Ewrop cyn dyfodiad yr ieithoedd
Indo-Ewropeaidd.

Ceir olion o'r Fasgeg o'r cyfnod Rhufeinig mewn arysgrifau yn yr iaith
Acquitaneg o'r dalaith Rufeinig Gallia Aquitania. Y dystiolaeth bwysicaf yw
cyfres o arysgrifau Lladin sy'n cynnwys tua 400 o enwau personol a 70 o enwau
duwiau. Mae'r rhain yn awgrymu fod gan yr iaith berthynas glos a'r iaith Fasgeg
neu'n dafodiaith o'r Fasgeg.

Trefnwyd gwersi Basgeg bob dydd adeg Eisteddfod Genedlaethol Cymru Caerdydd 2008
gan Gymdeithas yr Iaith.

Mae Cyfieithiadau i'r Gymraeg o ambell i stori fer, yn bennaf yn y cylchgrawn
Breizh-Llydaw, a gyhoeddir gan Gymdeithas Cymru-Llydaw:



https://cy.wikipedia.org/wiki/Bar%C3%B3c

Arddull arbennig mewn pensaernïaeth, cerddoriaeth a'r celfyddydau a fu'n
boblogaidd rhwng diwedd yr 17eg ganrif a chanol y 18fed ganrif, yn enwedig yng
ngwledydd Catholig Ewrop, yw Baróc (benthyciad o'r gair Saesneg Baroque sydd yn
ei dro yn fenthyciad o'r gair Ffrangeg baroque o'r gair Sbaeneg barrueco). Mae'r
term yn cael ei ddefnyddio weithiau i ddisgrifio unrhyw arddull anghyffredin yn
y celfyddydau. Gellid ystyried yr arddull Baróc fel adwaith yn erbyn Clasuriaeth
y Dadeni. Dechreuodd yn yr Eidal.

Fe'i nodweddir mewn pensaernïaeth ac arlunio gan ddefnydd llinellau ystwyth neu
doredig, arddurnwaith blodeuog a goreuraidd (a arweiniodd at yr arddull Rococo)
ac effeithiau gofodol dramatig. Ymhlith yr artistiaid baroc pwysicaf gellid
crybwyll Bernini, Borromini, Caravaggio a Rubens.

Mewn cerddoriaeth gelwir cyfansoddiadau gan gyfansofddwyr fel Johann Sebastian
Bach a Monteverdi yn gerddoriaeth Faroc. Dyma'r cyfnod a welodd ddatblygiad yr
opera, yr oratorio, y trio sonata a'r concerto grosso (gweler Arcangelo Corelli,
er enghraifft).

Mewn llenyddiaeth mae Baróc yn derm llai pendant a diffiniedig. Gellid ystyried
nofelau picaresg y cyfnod yn enghraifft. Roedd yn ddylanwad pwysig ar
lenyddiaeth y cyfnod yn ogystal, yn enwedig yn Ffrainc, yr Eidal, de'r Almaen a
Sbaen.



https://cy.wikipedia.org/wiki/Andy_Warhol

Roedd Andy Warhol (6 Awst 1928 – 22 Chwefror 1987) yn arlunydd Americaniad, y
cymeriad mwyaf amlwg yn y mudiad celfyddyd gweledol Pop. Ar ôl cyfnod fel
darlunydd masnachol, daeth Warhol yn arlynudd avant-garde, ei waith yn cynnwys
amrywiaeth eang o feysydd a chyfryngau – arlunio â llaw, peintio, gwaith print,
ffotograffiaeth, argraffu sgrin sidan, ffilm a cynhyrchydd cerddoriaeth. Roedd
yn arloeswr mewn celfyddyd ddigidol gan ddefnyddio cyfrifiaduron Amiga ym 1984 y
flwyddyn gyntaf iddynt ddod ar y farchnad, dwy flynedd cyn iddo farw.

Roedd ei waith yn canolbwyntio ar y perthynas rhwng celfyddyd, sêr diwylliant
poblogaidd, a'r byd hysbysebu o'r 1960au ymlaen, yn bathu'r dywediad 15 munud o
enwogrwydd.

Mae ei waith ymhlith y drytach ar y farchnad gelf, y swm uchaf a dalwyd erioed
am un o weithiau Warhol yw US$100 miliwn am lun ar ganfas o 1963 o'r enw Eight
Elvises.

Fe'i anwyd yn Andrej Varhola Jr. ym Pittsburgh, Pennsylvania, yn bedwerydd
plentyn Andrej a Julia Varhola. Roedd ei rhieni'n ddosbarth gweithiol, yn
wreiddiol o Mikó, Awstria-Hwngari (yn awr Miková yng ngogledd orllewin
Slofacia]]). Symudodd ei dad i'r Unol Daleithiau ym 1914, ei fam yn ymuno ym
1921. Yn ifanc fe'i ddioddefodd salwch a oedd yn achosi iddo orfod aros yn ei
wely am gyfnodau hir ac yn methu mwynhau cwmni'r plant o'i amgylch. Fel
canlyniad fe ddatblygydd perthynas agos gyda'i fam ac fe ddaeth yn hypocondriac
gyda chasineb o ysbytai. Wrth aros yn ei wely fe gasglodd luniau o sêr ffilm.
Pan roedd Warhol yn 13 oed bu farw ei dad mewn damwain. Nes ymlaen yn ei fywyd
fe ddisgrifiodd Warhol y cyfnod yma'n adeg bwysig yn ffurfio ei bersonoliaeth.
Astudiodd gelf fasnachol ar ôl gadael yr ysgol, yn symud i fwy i Efrog Newydd i
ddechrau gyrfa yn arlunio cylchgronau a hysbysebion.

Yn y 1950au, ddaeth Warhol yn enwog am ei ddarluniau inc ar gyfer hysbysebion
esgidiau a chloriau recordiau, mewn steil rhydd yn aml yn blotio'r inc tra'n
wlyb.

Roedd Warhol yn ddefnyddiwr cynnar o'r proses argraffu sgrin sidan fel techneg
ar gyfer gwneud darluniau. Roedd ei brintiau sgrin gyntaf yn cynnwys delweddau
wedi'u harlunio â llaw ond fe symudodd ymlaen i brosesau ffotograffig ar gyfer
gwneud y sgriniau.

Yn ei lyfr POPism fe ysgrinennodd, "When you do something exactly wrong, you
always turn up something."

Dechreuodd arddangos ei waith mewn orielau celf tra'n gweithio fel arlunydd
masnachol yn y 1950au, ond ar ddechrau'r 1960au fe aeth ati i gynhyrchu printiau
mawr o delweddau poblogaidd Americanaidd a ddaeth y enwog iawn wrth i Pop ddod y
un o fudiadau celf pwysicaf y degawd. Roedd celfyddyd Pop yn ffurf newydd,
arbrofol a ddatblygwyd gan artistiaid unigol fel Roy Lichtenstein, Jasper Johns,
a James Rosenquist. Trwy ddefnyddio delweddau enwogion, hysbysebion, stribedi
comig a phacedi siopa fe geision nhw ddogfenni gyda hiwmor, parodi ac eironi'r
gymdeithas o'u hamgylch a natur arwynebol cyfalafiaeth ronc America y 60au.
Roedd gwaith Warhol yn seiliedig ar ddelweddau iconau'r cyfnod - boteli
Coca-Cola, caniau cawl Campell's, pacedi Brillo, sêr mawr fel Marilyn Monroe,
Elvis Presley, Marlon Brando a Elizabeth Taylor a thoriadau papurau newydd neu
ffotograffau'n dangos yr heddlu'n ymosod ar brotestwyr hawliau sifil.

Ym 1962 fe sefydlodd stiwdio The Factory mewn hen adeilad fawr yng nghanol Efrog
Newydd. Fe ddaeth yn fan gyfarfod ar gyfer grŵp o pobl bohemaid – 'Sêr' ffilmiau
Warhol - trawswisgwyr ac actorion a modelau gobeithiol. Mae cân Lou Reed, 'Walk
on the Wild Side', 1972, yn sôn am gymeriadau'r Factory. Bu enwogion fel
Salvador Dalí, Allen Ginsberg, Bob Dylan a Mick Jagger hefyd yn ymwelwr cyson.

Fe gydweithiodd gyda prosiect i sefydlu grŵp roc arbrofol The Velvet
Underground, a oedd yn defnyddio'r Factory fel lle ymarfer. Enwir Andy Warhol yn
gynhyrchydd record gyntaf y Velvet Underground, er iddo adael y gerddorion gael
rhyddid llwyr.

Yn ôl John Cale o'r Velvet Underground, It wasn't called the Factory for
nothing. It was where the assembly line for the silkscreens happened. While one
person was making a silkscreen, somebody else would be filming a screen test.
Every day something new.

Fel cyn arlunydd masnachol roedd Warhol yn gyffyrddus gyda'r syniad o ddefnyddio
technegau masnachol i gyflymu'r proses o gynhyrchu'r darluniau. Argraffwyd
cyfresi o brintiau, pob un yn gallu cael eu gwerthu yn hytrach na chymryd amser
maith i beintio un gynfas unigol. Gadwodd llawr o'r gwaith llafur i’w
gynorthwywyr fel Gerard Malanga.

Rhwng 1963 a1968 fe wnaeth dros 60 o ffilmiau a rhyw 500 o ffilmiau byrion du a
gwyn 'prawf sgrin' o ymwelwyr i'r Factory.

Un o'i ffilmiau enwocaf yw Sleep sydd yn dangos y bardd John Giorno yn cysgu am
6 awr. Mae Empire yn dangos wyth awr o'r adeilad y Empire State. Mae'r ffilm
Blow Job yn dangos 35 munud o wyneb DeVeren Bookwalter yn derbyn rhiw ceg, er
bod y camera byth yn dangos os yw hyn yn wir. Un o ffilmiau mwyaf poblogaidd
oedd yr arolesol Chelsea Girls (1966), a ddefnyddiodd ddwy ffilm 16mm wedi'u
proseictio ochr ac ochr, yn dangos dwy stori ar yr un pryd. Yn dilyn yr ymgais
i'w lofruddio ym 1968 fel rhoddodd Warhol y gorau i wneud ffilmiau gan adael i
Paul Morrissey ofalu am ffilmiau'r Factory. Yn y 1970au fe dynwyd y rhan mwyaf
o'i ffilmiau rhag cael eu dosbarthiad i sinemâu. Nid yw llawer o'u ffilmiau wedi
bod ar gael ar fideo neu DVD.

Ar 3 Mehefin, 1968, fe geisiodd yr ysgrifenwraig radicalaidd ffeministaidd
Valerie Solanas saethu Warhol a'r beirniad celf Mario Amaya yn y Factory. Roedd
Solanas wedi bod yn un o griw y Factory a wedi cael ei ffilmio gan Warhol.
Ysgrfenodd Solanas maniffesto ffeministaidd o dan y teitl SCUM Manifesto y
llythrennau SCUM yn sefyll dros 'Society for Cutting up Men'. Fe ysgrifennodd hi
sgript ffilm gan obeithio buasai Warhol yn ei gynhyrchu. Yn ddig gyda Warhol am
ei ddiffyg diddordeb, fe ofynnwyd Solanas adael y Factory ond dychwelodd gyda
gwn i'w lladd. .

Fe anafwyd Warhol yn ddifrifol, yn cael effaith sylweddol ar ei iechyd, bywyd a
chelf am weddill ei fywyd. Fe garcharwyd Solanas. Mae'r ffilm I Shot Andy
Warhol,, 1996, yn seiliedig ar hanes y digwyddiad.

I gymharu â'r degawd blaenorol, roedd y 1970 yn gyfnod llawer fwy sefydlog i
Warhol wrth iddo droi yn ddyn busnes craf gan ganolbwyntio ar greu portreadau ar
gomisiwn ar gyfer cleientiaid cyfoethog fel y Brenin Iran, Mick Jagger, Liza
Minnelli, John Lennon, Diana Ross a Brigitte Bardot.

Gyda Gerard Malanga fe sefydlodd y cylchgrawn bywyd enwogion Interview ac fe
gyhoeddodd The Philosophy of Andy Warhol (1975) yn datgan: "Making money is art,
and working is art and good business is the best art."

Erbyn y cyfnod yma beirniadwyd Warhol am fod ond yn 'artist busnes', ei
bortreadau o enwogion yn 'fasnachol' ac yn 'arwynebol'. Ym 1980 fe arddangosodd
10 portread o enwogion Iddewig yn Amgeuddfa Iddewig Efrog Newydd – er iddo
beidio cael unrhyw ddiddordeb yn Iddewiaeth gan nodi yn ei ddyddiadur 'They're
going to sell'



https://cy.wikipedia.org/wiki/Albert_Camus

Llenor yn yr iaith Ffrangeg ac athronydd oedd Albert Camus (7 Tachwedd 1913 - 4
Ionawr 1960), a anwyd yn Mondovi (heddiw: Dréan) yn Algeria. Ystyrir Camus
ymhlith awduron mwyaf blaenllaw a dylanwadol y 20fed ganrif.

Fel Jean-Paul Sartre a Simone de Beauvoir, arddelai Camus athroniaeth dirfodaeth
(Existentialism). Cafodd Wobr Nobel ym 1957.

Dyn papur newydd a chynhyrchydd dramâu oedd wrth ei alwedigaeth; fe gyhoeddodd
gyfrolau o ysgrifau ar athroniaeth a gwleidyddiaeth ac ysgrifennodd ddramâu, ond
fel athronydd ac, yn enwedig, fel nofelydd y daeth i fri ar ôl yr Ail Ryfel Byd.

Nid Ffrancwr ond Algeriad o dras cymysg oedd Camus. Er iddo yn y pen draw
ymsefydlu yn Ffrainc, ni chollodd ei hiraeth am ei hen fro, fel y dengys yn ei
waith. Ganed ef yn Algeria ar 7 Tachwedd, 1913, yn fab i rieni tlawd ac
anllythrennog bron. Hanai ei dad, gweithiwr fferm, o Alsace yn nwyrain Ffrainc.
Ychydig ar ôl geni'r mab lladdwyd y tad, yn y Rhyfel Byd Cyntaf. Hanai teulu ei
fam o ynys Mallorca. O ganlyniad i ddamwain yn ystod ei phlentyndod, gadewid y
fam yn fyddar ac â nam ar ei llefarydd. Prin felly oedd y cyfathrebu rhwng mam a
mab, a phrin y mynegiant o gariad, ond bu gan ei berthynas â'i fam ddylanwad
dwfn a pharhaodd ar Camus ar hyd ei oes.

Fel plentyn deallus cafodd sylw a gofal arbennig athrawon ysgol ac enillodd
ysgoloriaeth ym 1923 i Ysgol Ramadeg Algiers, lle disgleiriai fel nofelwr,
dawnsiwr a gôl-geidwad pêl-droed.

Gyda golwg ar yrfa fel athro, astudiodd athroniaeth ym Mhrifysgol Algiers. Ond
roedd yn dioddef o'r ddiciâu (tuberculosis) ers yn ddwy ar bymtheg oed ac yn y
diwedd, oherwydd gwaeledd, bu'n rhaid iddo roi'r gorau i'w uchelgais. Ym 1933
priododd ond ar ôl blwyddyn bu ysgariad. Ychidig a wyddys am y briodas. Ymunodd
a'r Blaid Gomiwnyddol a chael y gorchwyl o ledaenu'r neges ymhlith yr Arabiaid,
ond ar ôl Cytundeb Laval-Stalin, 1935, adawodd y blaid.

Gweithiodd fel clerc yn Swyddfa'r Sir, yn y Sefydliad Astudio Tywydd ac fel
aelod o Gwmni Drama Teithiol dan nawdd Gorsaf Radio Algiers. Y theatr a
chwaraeon oedd ei brif ddiddordebau, ond darllenai'n helaeth. Ysgrifennodd
ddramâu a ffurfio cwmni drama i ddod â theatr i'r werin. Teithiodd yn Ffrainc,
yr Eidal ac Awstria.

Cwblhaodd ei radd yn 1936 ac yna ysgrifennodd traethawd ymchwil. Erbyn 1938
daethai i fedru ennill bywoliaeth fel dyn papur newydd, yn gweithio gyda'r
Alger-Répubicain, unig bapur y chwith yn Algeria. Am gyfnod daeth yn olygydd ar
y papur. Mewn cyfres o erthyglau ymosodol achubodd gam yr Arabiaid a'r Kabyliaid
a ddioddefai o anghyfiawnder yr awdurdodau Ffrengig. Ar hyd ei oes bu Camus yn
groesgadwr pybyr dros gyfiawnder cymdeithasol.

Pan dorrodd y rhyfel allan fe waharddwyd y papur a bu'n rhaid i Camus ymfudo i
Ffrainc i gael gwaith. Ond yn fuan fe oresgynnwyd Ffrainc gan y Natsïaid a bu'n
rhaid ffoi i Lyon. Yno fe ail-briododd a dychwelyd gyda'i wraig i Algeria. Eto
aeth yn ôl i Ffrainc ac oherwydd y rhyfel fe gollodd bob cysylltiad â hi.

Eisoes roedd wedi cwblhau L'Étranger (Y Dieithryn) a'i lyfr enwog Le Mythe de
Sisyphe (Chwedl Sisyphus). Cyhoeddwyd y ddau ym 1942 a daethant a bri iddo'n
syth. Ym 1943 ymunodd a'r mudiad Résistance a oedd yn ymladd yn erbyn
goresgyniad Ffrainc. Aeth yn olygydd 'Combat', papur y mudiad ym 1944. Yn y
papur mynegai Camus ei obaith y gwelid trefn newydd a chyflawnach yn Ffrainc
wedi’r rhyfel, ond fe ddadrithiwyd ef a rhoes y gorau i’r papur newydd ym 1945,
ac i waith cyson fel ysgrifennwr i bapur newydd, gan ei gyfyngu ei hun i bynciau
o bwys eithriadol.

Gyda chyhoeddiad ei nofel fawr La Peste (Y Pla) yn 1947 daeth i'w le fel un o
brif lenorion yr oes. Teithiodd i'r Unol Daleithiau yn 1946 ac i Frasil yn 1949.
Ar ôl pwl drwg o diciâu yn y flwyddyn honno fe giliodd o fywyd cyhoeddus ac
ysgrifennu L'Homme Révolté (Dyn Mewn Chwyldro). Achosodd y llyfr hwn ffrae enwog
rhwng Camus a Jean-Paul Sartre yn y wasg. Digalonnwyd Camus gan y derbyniad a
gafodd ei lyfr, a chan y rhyfel gwaedlyd yn ei wlad ei hun, yn Algeria. Ni
fynnai ochri â'r naill ochr neu'r llall, ond yn ddewr iawn fe aeth yn ôl i
apelio (yn ofer) am gadoediad.

Yn 1956 fe gyhoeddwyd ei nofel olaf, La Chute (Y Cwymp), ac yn 1957 ei gasgliad
olaf o straeon byrion, L'Exil et le Royaume (Allwedd a'r Deyrnas). Y flwyddyn
honno, fe ddyfarnwyd iddo'r Wobr Nobel am lenyddiaeth. Gyda'r arian fe brynodd
dŷ yn ne Ffrainc lle aeth ati i weithio ar nofel a chasgliad o straeon byrion.
Daliai yn fregus ei iechyd. Ar 4 Ionawr, 1960, wrth ddychwelyd i Baris ar ôl
gwyliau'r Flwyddyn Newydd gyda'i gyfaill, y cyhoeddwr Michel Gallimard, fe
sglefriodd y car a chwalu'n gyrbibion yn erbyn coeden. Lladdwyd Camus yn y fan,
ond yn 46 oed.

Addaswyd yr uchod o gyflwyniad Bruce Griffiths i’w drosiad L'Étranger (Y
Dieithryn) Cyfres yr Academi Rhif 1, 1972. Gwasg Gomer



https://cy.wikipedia.org/wiki/Aberd%C3%A2r

Tref yng Nghwm Cynon ym mwrdeistref sirol Rhondda Cynon Taf, Cymru, yw Aberdâr
(llurguniad Saesneg: Aberdare). Cyfeirnod OS: SO0002. Lluosog "derwen" ydy
"dâr", ac mae'r enghraifft ysgrifenedig gyntaf o'r gair yn dyddio o 1203.[angen
ffynhonnell] Ceir hefyd yng ngogledd Cymru Aberdaron, sydd hefyd yn ymwneud â
choed derw. Ym 1991 roedd poblogaeth y dref yn 31,619. Mae Aberdâr bedair
milltir o Ferthyr Tudful a thua 24 milltir o Gaerdydd, ar Afon Cynon. Mae
gwasanaeth rheilffordd rhwng Aberdâr a Chaerdydd trwy Gwm Cynon.

Roedd Aberdâr yn sir hanesyddol Morgannwg. Yng Nghwmbach Aberdâr y ffurfiwyd y
gangen gyntaf o'r Gymdeithas Gydweithredol yng Nghymru, ym 1860.

Yn wreiddiol, ddechrau'r bedwaredd ganrif ar bymtheg, roedd pentref Aberdâr mewn
ardal amaethyddol, ond pan ddarganfuwyd llawer o lo a mwyn haearn yn yr ardal
cynyddodd y boblogaeth yn gyflym iawn. Sefydlwyd gweithdai haearn yn Llwydcoed
ac Abernant ym 1799 a 1800, wedi'u dilyn gan eraill yn Gadlys ac Aberaman ym
1827 a 1847. Nid yw'r rhain wedi gweithio ers 1875. Cyn 1836, câi'r rhan fwyaf
o'r glo ei ddefnyddio yn lleol, yn bennaf yn y gweithdai haearn, ond wedyn
dechreuwyd allforio glo o dde Cymru. Yn ail hanner y bedwaredd ganrif ar
bymtheg, gwellodd y dref yn fawr.

Aberdâr oedd cartref un o feirdd yr Ail Ryfel Byd, Alun Lewis, ac mae dyfyniad
o'i gerdd The Mountain over Aberdare i'w weld yn y dref. Dyma gartref y
Stereophonics hefyd, sy'n dod o Gwmaman. Fel mae'n digwydd mae yna Aberdare yn
Ne Cymru Newydd, Awstralia, sydd hefyd yn cynnwys pyllau glo.

Cynhaliwyd Eisteddfod Genedlaethol yn Aberdâr ym 1861, 1885 a 1956. Am wybodaeth
bellach gweler:



https://cy.wikipedia.org/wiki/Yr_Holocost

Yr Holocost (o'r Groeg holókauston, o holon "yn llwyr" a kauston "llosg"), hefyd
Ha-Shoah (Hebraeg: השואה), yw'r term a ddefnyddir am ladd tua chwe miliwn o
Iddewon Ewropeaidd yn ystod yr Ail Ryfel Byd, fel rhan o raglen fwriadol o
hil-laddiad gan y Natsïaid.

Lladdwyd nifer fawr o bobloedd a grwpiau eraill gan y Natsiaid hefyd, yn cynnwys
y Roma, carcharorion rhyfel o'r Undeb Sofietaidd, pobl hoyw, pobl anabl, Tystion
Jehovah ac eraill. Mae rhywfaint o anghytundeb ymysg ysgolheigion a ddylid
cynnwys y rhain yn y term "Holocost", neu a ddylid ei ddefnyddio am yr Iddewon
yn unig.

Dechreuodd yr erlid ar yr Iddewon yn raddol wedi i'r Natsiaid ddod i rym. Ar y
dechrau, cyfyngwyd ar hawliau Iddewon gan ddeddfau megis Deddfau Nuremberg, yna
gorfodwyd Iddewon i symud i getoau ac yn ddiweddarach i wersylloedd. Erbyn y
1940au roedd gwersylloedd difa megis Auschwitz a Treblinka wedi eu sefydlu, lle
lladdwyd miliynau trwy ddefnyddio nwy a dulliau eraill. Credir i 1.4 miliwn o
bobl gael eu lladd yn Auschwitz yn unig, a thuag 800,000 yn Treblinka. Cysylltir
y rhaglen yma yn arbennig â Heinrich Himmler a'r SS.

Er bod y nifer o 6 miliwn o Iddewon a laddwyd yn yr Holocost yn cael ei dderbyn
gan bron bob ysgolhaig, ceir dadlau chwyrn ar adegau pan fo rhywrai un ai'n
gwadu fod yr Holocost wedi digwydd neu'n hawlio fod y nifer a laddwyd yn llawer
llai na'r ffigwr yma. Enghreifftiau adnabyddus o hyn yn y blynyddoedd diwethaf
yw'r awdur o Sais, David Irving a Mahmoud Ahmadinejad, arlywydd Iran.



https://cy.wikipedia.org/wiki/Yemen

Gwlad yn ne-orllewin gorynys Arabia yw Gweriniaeth Iemen neu Iemen (Arabeg:
اليَمَن‎ Al Yaman). Y gwledydd cyfagos yw Sawdi Arabia i'r gogledd ac Oman i'r
dwyrain. Yn y de mae gan y wlad arfordir ar y Môr Coch a Gwlff Aden. Sana'a yw
prifddinas y wlad.

Mae ganddi dros 555,000 km sgwâr o arwynebedd a phoblogaeth o tua 24 miliwn
(2010). Mae ei ffiniau yn cwmpasu dros 200 o ynysoedd, y mwyaf o'r rheiny ydy
Socotra a leolir tua 415 km i'r de o'r tir mawr, ac i ffwrdd o arfordir Somalia.
Hi yw'r unig wlad arabaidd sydd a llywodraeth gweriniaethol.

Mae'r wlad, sydd ag arwynebedd o 527,970 km sgwâr: tua'r un faint â Thailand -
ac ychydig mwy na thalaith California, sy'n ei gwneud y 49fed gwlad mwyaf ei
maint. Hyd at arwyddo cytundeb heddwch Iemen-Sawdi Arabia yng Ngorffennaf 2000,
roedd ei ffiniau'n annelwig gan na all pobl fyw yn y diffeithwch hwn. Gellir
rhannu'r wlad, yn ddaearyddol, yn bedair rhan: gwastatiroedd arfordirol y
gorllewin, ucheldiroedd y gorllewin, ucheldiroedd y dwyrain a Rub al Khali yn y
dwyrain.

Yn dilyn cynnau gwreichionen chwyldro Arabaidd Tiwnisia yn Rhagfyr 2011 a
Gwanwyn 2011 ymledodd y protestiadau drwy nifer o wledydd y Dwyrain Canol gan
gannwys Protestiadau yn Iemen, 2011. Ar yr un pryd gwelwyd chwyldro yn yr Aifft
a llefydd eraill. Ar y cychwyn codwyd llais yn erbyn diweithdra, y cyflwr
economaidd ac yn erbyn llygredd yn llywodraeth Iemen. Cafwyd protestio hefyd yn
erbyn bwriad y llywodraeth i newid cyfansoddiad Iemen. O fewn dyddiau bron,
galwyd am ymddiswyddiad y Prif Weinidog Ali Abdullah Saleh. Trodd llawer o
filwyr a swyddogion y llywodraeth at ochr y protestwyr. Ar y 23 Ebrill cytunodd
Saleh i ymddiswyddo, ond gwrthododd i arwyddo'r cytundebau priodol; gwnaeth hyn
dair gwaith.



https://cy.wikipedia.org/wiki/Y_gosb_eithaf

Y gosb eithaf yw’r term a ddefnyddir am y wladwriaeth yn dienyddio
drwgweithredwr fel cosb am drosedd.

Yn hanesyddol, defnyddid y gosb eithaf i ryw raddau gan bron bob cymdeithas
trwy’r byd. Erbyn hyn mae bron pob gwlad yn Ewrop wedi diddymu’r gosb eithaf, ac
mae hyn hefyd yn wir am lawer o wledydd eraill. Defnyddir y gosb eithaf o hyd yn
yr Unol Daleithiau, China, Japan, India, llawer o wledydd Affrica a’r rhan fwyaf
o wledydd y Dwyrain Canol.

Yn y rhan fwyaf o wledydd sy’n parhau i ddefnyddio cosb marwolaeth, fe’i cedwir
ar gyfer troseddau fel llofruddiaeth neu deyrnfradwriaeth, ond mae rhai
gwledydd, megis China, yn ei defnyddio ar gyfer troseddau eraill, er enghraifft
llygredd.

Yn 2006, dienyddiwyd drwgweithredwyr yn Bahrain, Bangladesh, Botswana, Tsieina,
Yr Aifft, Gini Gyhydeddol, Indonesia, Iran, Irac, Japan, Iorddonen, Gogledd
Corea, Kuwait, Malaysia, Mongolia, Pakistan, Sawdi Arabia, Singapore, Somalia,
Sudan, Syria, Wganda, yr Unol Daleithiau, Fietnam a Yemen.

Yng Nghymru, roedd Cyfraith Hywel yn caniatau dienyddio drwgweithredwr dan rai
amgylchiadau, ond fel rheol gellid osgoi dienyddio am lofruddiaeth, er
enghraifft, trwy dalu galanas. Wedi 1282, defnyddid Cyfraith Lloegr fel cyfraith
droseddol yng Nghymru, a than hon gellid dienyddio am nifer fawr o droseddau.
Gweinyddwyd y gosb eithaf am y tro olaf yng Nghymru ar 6 Mai 1958, pan grogwyd
Vivian Tweed yng Ngharchar Abertawe am lofruddio William Williams.



https://cy.wikipedia.org/wiki/Y_Cynghrair_Arabaidd

Sefydlwyd y Cynghrair Arabaidd (Arabeg: الجامعة العربية‎ al-Jāmiʻa
al-ʻArabiyya), a elwir Cynghrair y Gwladwriaethau Arabaidd (Arabic: جامعة الدول
العربية‎ Jāmiʻat ad-Duwal al-ʻArabiyya) yn swyddogol, er mwyn hyrwyddo undod a
chydweithrediad rhwng y gwledydd Arabaidd. Fe'i sefydlwyd ar 7 Mawrth, 1945, gan
saith o wledydd Arabaidd, sef Yr Aifft, Irac, Gwlad Iorddonen, Libanus, Sawdi
Arabia, Syria ac Iemen. Ar hyn o bryd ceir 22 aelod. Prif nod y Cyngrair yw creu
perthynas agosach rhwng yr aelod-wladwriaethau a threfnu cydweithrediad
rhyngddynt, amddiffyn eu hannibyniaeth a'u sofraniaeth, a thrafod mewn modd
gyffredinol buddianau'r gwledydd Arabaidd a materion sy'n ymwneud â hwy.

Lleolir ei bencadlys yn ninas Cairo yn yr Aifft. Mae tua 316 miliwn o bobl yn
byw yng ngwledydd y Cynghrair, ar diriogaeth sy'n ymestyn o'r Maghreb yn y
gorllewin i'r ffin rhwng Irac ac Iran a de-ddwyrain gorynys Arabia yn y dwyrain.
Mae'r mwyafrif yn Arabiaid ond ceir lleiafrifoedd fel y Berberiaid hefyd. Mae
canran sylweddol o'r boblogaeth yn byw mewn dinasoedd a threfi. Y dinasoedd
mwyaf yw Baghdad, Khartoum, Damascus, Riyadh, Alexandria a Casablanca.



https://cy.wikipedia.org/wiki/William_Jones_(mathemategydd)

Mathemategydd Cymreig oedd William Jones (1675 – 3 Gorffennaf 1749) fathodd y
symbol π ('pai' yn Gymraeg; o'r lythyren Groeg pi) i gynrychioli’r gymhareb
rhwng cylchedd cylch a'i ddiamedr.

Ganwyd a magwyd ef ym mhlwyf Llanfihangel Tre'r Beirdd, ar Ynys Môn cyn symud i
Lanbabo, a chael ei addysg gynnar yn Ysgol Llanfechell.

Roedd e'n ffodus i ennill cefnogaeth y teulu Bulkeley, ac yn hwyrach Iarll
Macclesfield er mwyn cael ei addysgu. Addysgwyd ef yn fathemategydd ar fwrdd
llong o 1695 hyd 1702, ac wedyn bu'n athro Mathemateg yn Llundain. Roedd yn
ffrind agos i Syr Isaac Newton a Syr Edmond Halley. Yn 1712, etholwyd ef yn
frodor o’r Gymdeithas Frenhinol, a bu'n ddirprwy-lywydd y Gymdeithas am gyfnod.
Enwyd ei fab yn William Jones hefyd, a oedd yn ieithydd enwog, yn enwedig am
ddarganfod y teulu Indo-Ewropeaidd o ieithoedd; roedd hefyd yn farchog.

Ei gyfraniad mwyaf fel mathemategydd oedd ei gyflwyniad o'r symbol π (y
llythyren Groeg pai) i gynrychioli’r gymhareb rhwng cylchedd cylch a'i ddiamedr.
Cyhoeddwyd ei lyfr, Synopsis Palmariorum Matheseos, yn 1705, ac yn hwn y gwelir
y symbol π yn ei hystyr parhaol am y tro cyntaf. Anelwyd y llyfr at ddechreuwyr,
ac mae’n cynnwys calcwlws differol a chyfresi diddiwedd. Roedd ganddo ddiddordeb
mewn llywio morol, a’r llyfr A New Compendium of the Whole Art of Navigation
oedd ei gyhoeddiad cyntaf. Yn 1731 cyhoeddodd Discourses of the Natural
Philosophy of the Elements.



https://cy.wikipedia.org/wiki/Virtual_International_Authority_File

Math o ffeil i adnabod pobl drwy ddata unigol, unigryw yw Ffeil Awdurdodi
Rhyngwladol, Rhithwir (Saesneg: Virtual International Authority File (VIAF)).
Mae'n ffrwyth prosiect rhwng pedwar awdurdod ym myd llyfrgelloedd ac yn cael ei
weithredu gan y Ganolfan Lyfrgelloedd Gyfriafiadurol Ar-lein (Online Computer
Library Center (OCLC)). Sbardunwyd y gwaith cychwynol gan y Deutsche
Nationalbibliothek (llyfrgell genedlaethol yr Almaen) a Llyfrgell y Gyngres yn
yr UDA.

Y nod ydy dolennu'r ffeiliau awdurdodedig hyn (megis 'Ffeiliau Enwau
Awdurdodedig yr Almaen') i un ffeil rithwir. Mae'r ffeil newydd hon yn uno nifer
o gronfeydd data o wahanol lefydd mewn un lle. Mae'r cofnod VIAF yn derbyn rhif
data safonol ac mae'n cynnwys cofnodion ar gyfer 'Gweler' a 'Gweler hefyd' -
wedi'u tynnu o'r cofnodion unigol, gwreiddiol. Cyhoeddir y data ar-lein am ddim
a chant eu defnyddio'n helaeth ar gyfer gwaith ymchwilio, cyfnewid a rhannu
data.

Caiff y data eu diweddaru gan sawl parti, drwy brotocol 'Menter yr Archifdy
Agored' (the Open Archives Initiative).

Mae rhifau unigryw'r ffeiliau'n cael eu hychwanegu at erthyglau Wicipedia e.e.
bywgraffiadau, a hynny mewn llawer o ieithoedd gan gynnwys y Gymraeg.



https://cy.wikipedia.org/wiki/Undeb_Ewropeaidd

Mae'r Undeb Ewropeaidd (UE) yn gymuned wleidyddol ac economaidd sydd â
nodweddion goruwchgenedlaethol a rhyng-lywodraethol. Ers 1 Ionawr 2007, mae'n
cynnwys 28 o aelod-wladwriaethau. Sefydlwyd yr UE ym 1993 gan Gytundeb
Maastricht, er i'r broses o integreiddio Ewropeaidd gychwyn gyda'r Gymuned
Economaidd Ewropeaidd (CEE), a luniwyd gan chwe gwlad Ewropeaidd ym 1957.

Creodd yr UE farchnad sengl sy'n ceisio gwarantu'r rhyddid i symud pobl,
nwyddau, gwasanaethau a chyfalaf yn ddirwystr rhwng yr aelod-wladwriaethau.
Mae'r UE yn cynnwys polisïau cyffredin dros fasnach, amaethyddiaeth, pysgodfeydd
a datblygiad rhanbarthol. Ym 1999, cyflwynodd yr UE arian cyfredol cyffredin,
sef yr ewro, a fabwysiadwyd gan 13 aelod-wladwriaeth. Mae hefyd wedi datblygu
rôl mewn materion polisi tramor, a chyfiawnder a materion cartref.

Gyda bron 500 miliwn o ddinasyddion, cynhyrchodd yr UE gynnyrch mewnwladol
crynswth y pen o €11.4 triliwn (£8 triliwn) yn 2007. Mae'n cynrychioli ei
aelodau o fewn Sefydliad Masnach y Byd ac mae'n bresennol fel sylwedydd yn
uwch-gynadleddau'r G8. Mae 21 o aelodau'r UE yn aelodau o NATO. Mae gan yr UE
bum sefydliad swyddogol, sef Senedd Ewrop, Cyngor yr Undeb Ewropeaidd, y
Comisiwn Ewropeaidd, Llys Cyfiawnder Ewrop a Llys Archwilwyr Ewrop, yn ogystal â
gwahanol gyrff eraill, er enghraifft Banc Canolog Ewrop a Phwyllgor y
Rhanbarthau. Mae dinasyddion yr UE yn ethol aelodau Senedd Ewrop bob pum
mlynedd.

Ganwyd yr Undeb Ewropeaidd fel cydffederasiwn o wledydd i ail-adeiladu Ewrop ar
ôl yr Ail Ryfel Byd ac er mwyn rhwystro hunllef rhyfel arall. Cymuned Ewropeaidd
Economaidd, neu Marchnad Gyffredin oedd enw cyntaf yr UE. Newidiwyd yr enw i
Cymuned Ewropeaidd ac wedyn i Undeb Ewropeaidd. Wedi dechrau fel undeb masnach
datblygodd yr UE i fod yn undeb economaidd a gwleidyddol.

Ers 1 Gorffennaf 2013 mae 28 o aelod-wladwriaethau yn yr Undeb Ewropeaidd, ond
dim ond 6 o wledydd sefydlodd y CEE ym 1952/1958:

Cafodd Y Lasynys ymreolaeth gan Denmarc ym 1979 a gadawodd yr UE ym 1985 ar ôl
refferendwm. Gweler hefyd y brif erthygl Ehangu'r Undeb Ewropeaidd.

Mae pum gwlad yn ymgeiswyr swyddogol i fod yn rhan o'r UE: Gwlad yr Iâ,
Cyn-weriniaeth Iwgoslafaidd Macedonia Montenegro, Serbia, a Thwrci. Mae Albania
a Bosnia a Herzegovina yn cael eu ystyried yn swyddogol fel ymgeiswyr potensial.
Rhestrir Cosofo fel ymgesiydd potensial hefyd, ond ni ystyrir Cosofo fel gwlad
annibynnol gan y Comisiwn Ewropeaidd gan nad yw pob gwlad yn cydnabod Cosofo fel
gwlad gwbl ar wahân i Serbia.

Heb fod yn aelod-wladwriaethau o'r UE nac yn ymgeiswyr am aelodaeth , mae
perthynas arbennig â'r UE gan sawl gwlad, e.e. Monaco ac Andorra.

Mae maint holl dirwedd 25 aelod-wladwriaeth yr UE (2004) yn 3,892,685 km².
Petasai'r UE yn un wlad, byddai'n seithfed fwyaf yn y byd. Roedd boblogaeth yr
UE (sef poblogaeth aelod-wladwriaethau'r UE o dan delerau Cytundeb Maastricht)
yn 453 miliwn ym mis Mawrth 2004 ac felly, petasai'n un wlad, yn drydedd ar ôl
India a Tseina.

Sefydliadau gwleidyddol yw'r Senedd, y Cyngor a'r Comisiwn, sy'n dal grym
gweithredol a deddfwriaethol yr Undeb. Mae'r Senedd yn cynrychioli'r
dinasyddion, mae'r Cyngor yn cynrychioli eu llywodraethau, ac mae'r Comisiwn yn
cynrychioli'r budd Ewropeaidd cyffredinol. Y Comisiwn yn unig sydd â'r hawl i
ddrafftio deddfwriaeth. Cyflwynir deddfwriaeth ddrafft i'r Senedd a'r Cyngor, y
mae rhaid iddynt ei chymeradwyo, er bod y weithdrefn benodol yn dibynnu ar bwnc
y ddeddfwriaeth dan sylw. Unwaith wedi'i chymeradwyo ac wedi'i llofnodi, mae'r
ddeddfwriaeth yn dod i rym. Dyletswydd y Comisiwn yw sicrhau y cydymffurfir â
chyfraith yr Undeb.

Mae hefyd nifer o gyrff ac asiantaethau pwysig eraill nad ydynt yn sefydliadau
swyddogol. Mae'r rhain yn cynnwys dau bwyllgor ymgynghorol, sef Pwyllgor y
Rhanbarthau a'r Pwyllgor Economaidd a Chymdeithasol, sy'n rhoi eu cyngor
ynghylch materion rhanbarthol, economaidd a chymdeithasol.

Bydd Cytundeb Lisbon yn gwneud nifer o newidiadau i fframwaith sefydliadol yr
Undeb. Daw'r Cyngor Ewropeaidd a Banc Canolog Ewrop yn sefydliadau llawn, a
chaiff Llys y Gwrandawiad Cyntaf ei ailenwi yn "Lys Cyffredinol".

Dechreuodd yr UE fel grŵp o wledydd yn cydweithredu'n economaidd ar ôl yr Ail
Ryfel Byd. Datblygodd wedyn i gynnwys cydweithredu gwleidyddiol. Fel hynny,
roedd pŵer gwleidyddiol yn symud o'r aelod-wladwriaethau i sefydliadau'r UE.
Beth bynnag, mae hynny'n cael ei cydbwyso gan y ffaith bod gan nifer o
aelod-wladwriaethau draddodiad o lywodraeth gryf yn eu rhanbarthau. Mae
pwysigrwydd rhanbarthau Ewrop yn cynyddu a sefydlwyd Pwyllgor y Rhanbarthau trwy
Gytundeb Maastricht.

Ers blynyddoedd mae unigolion a grwpiau wedi bod yn pwyso ar yr Undeb a
Llywodraeth y Deyrnas Unedig i godi statws swyddogol yr iaith Gymraeg o fewn yr
Undeb.

Ar 20 Tachwedd 2008, gwnaeth Alun Ffred Jones hanes drwy ddefnyddio'r Gymraeg
mewn cyfarfod o Gyngor Gweinidogion Undeb Ewrop am y tro cyntaf erioed.
Siaradodd fel Gweinidog dros Dreftadaeth Cymru yn rhan o ddirprwyaeth y DU i'r
cyfarfod. Cyfieithwyd araith y gweinidog mewn canlyniad i gytundeb rhwng
llywodraethau Cymru a'r DU ac Undeb Ewrop a gytunwyd yng Ngorffennaf 2008.



https://cy.wikipedia.org/wiki/Trefynwy

Cyfesurynnau: 51°48′32″N 2°43′10″W﻿ / ﻿51.80893°N 2.71938°W﻿ / 51.80893;
-2.71938

Trefynwy (Monmouth) yw prif dref Sir Fynwy yn ne-ddwyrain Cymru. Mae'n dref
hanesyddol ar lannau Afon Mynwy, tua 2 filltir (3.2 km) o'r ffin â Lloegr. Saif
y dref 36 milltir (58 km) i'r gogledd-ddwyrain o Gaerdydd a 127 m (204 km) i'r
gorllewin o Lundain. Mae'n fwy na thebyg mai "Aber Mynwy" oedd yr enw gwreiddiol
a cheir cofnod ohonno'n dyddio nôl i 1136 (Aper Myngui ac Aper Mynuy). Yn ôl
Cyfrifiad 2001 roedd y boblogaeth yn 8,547. Ymroella Llwybr Treftadaeth Trefynwy
drwy'r dref. Enw'r papur bro lleol ydy Newyddion Mynwy sy'n cael ei gyhoeddi yn
achlysurol gan Cymdeithas Gymraeg Trefynwy a'r cylch .

Nodweddir Oes Newydd y Cerrig, neu'r cyfnod Neolithig yng Nghymru gan ddechrau
ffermio. Credir fod hyn yn dyddio o tua 4000 CC. Yn 2012, tra'n tyllu mewn ystâd
o dai o'r enw 'Parc Glyndŵr' yng nghanol Trefynwy, darganfu Martin Tuck o
Gymdeithas Archaeoleg Trefynwy olion crannog - tŷ enfawr, hir; mae'r ystâd o dai
hwn ar dir fferm 'Crofft-y-Bwla'. Yn 2015 datgelwyd fod yr olion yn mynd yn ôl
i'r Oes Efydd ac y bu yno waith adeiladu cychod mewn llyn enfawr, sydd wedi
diflannu ers ychydig cyn dyfodiady Rhufeiniaid. Darganfuwyd ffosydd twfn, metr o
led, yn sianeli hirion dros bridd a losgwyd ac a ddyddiwyd i Oes Newydd y Cerrig
gan system dyddio radiocarbon: 5,000 o flynyddoedd yn ôl (2,917 CC). Mae hyn yn
golygu fod y crannog hwn yn Nhrefynwy yn 2,000 o flynyddoedd yn hŷn nag unrhyw
anhediad-llyn drwy Gymru a Lloegr.

Gorweddai Teyrnas Erging, yn bennaf, yn yr hyn sydd erbyn heddiw yn orllewin
Swydd Henffordd yn Lloegr. Canol y deyrnas oedd yr ardal rhwng afonydd Mynwy a
Gwy (Swydd Henffordd), ond ymestynnai hefyd i'r Sir Fynwy fodern ac i'r dwyrain
o afon Gwy lle ceir safle tref Rufeinig Ariconium (yn Weston under Penyard
heddiw); credir fod yr enw 'Erging' yn deillio o enw'r dref honno a oedd, mae'n
bosibl, yn brifddinas y deyrnas fechan.

Roedd gan y Rhufeiniaid gaer yma, a alwyd yn Blestium. Cysylltwyd y dref gyda
plethwaith o ffyrdd i drefi cyfagos: Glefiwm (Caerloyw) ac Isca Augusta (Caer
Rufeinig Caerllion). Credir fod mwyngloddio haearn gerllaw yn Gobaniwm (y Fenni)
ac Ariconiwm (Rhosan ar Wy).

Yn 1067 codwyd castell Normanaidd. Yn y Canol Oesoedd, ffurfiai'r afon un o
ffiniau Rhwng Gwy a Hafren. Yn y cyfnod yma gallai llongau gyrraedd cyn belled a
Threfynwy. Mae Pont Mynwy yn bont sydd wedi'i chryfhau'n filwrol yn unigryw yng
ngwledydd Prydain. Yn ddiweddarach daeth y dref o fewn goruchwyliaeth y
Lancastriaid a hi ydy tref genedigol Harri V, brenin Lloegr (20 Mawrth 1413).

Mae Trefynwy'n ganolfan dwristaidd eitha poblogaidd gan ei bod wed'i lleoli yn
Nyffryn Afon Gwy a ddynodwyd yn Safle o Ddiddordeb Gwyddonol Arbennig. Mae hefyd
yn ardal Gadwraeth Arbennig, yn bennaf oherwydd yr amrywiaeth eithriadol o
blanhigion dŵr a geir yn ei dalgylch. Ceir hefyd amrywiaeth o bysgod, sy'n
cynnwys poblogaeth sylweddol o eogiaid, ac ymhlith y rhywogaethau llai
cyffredin, poblogaeth o'r Gwangen (Alosa fallax). Yn nhalgylch afon Gwy y ceir y
boblogaeth fwyaf o'r Dyfrgi yng Nghymru. Nid oes llawer o broblemau llygredd ar
hyd yr afon.



https://cy.wikipedia.org/wiki/Tour_de_France

Ras seiclo mwyaf poblogaidd y byd yw Le Tour de France ("Taith Ffrainc"). Mae'n
ras ffordd 22 diwrnod, 20 cymal sydd fel arfer yn cael ei rhedeg dros lwybr o
3000 km. Mae'n mynd o amgylch y rhan fwyaf o Ffrainc, a weithiau, drwy wledydd
cyfagos. Torrir y daith yn sawl cymal rhwng un tref a'r llall; mae pob cymal yn
ras wahanol. Mae'r amser mae pob beiciwr yn ei gymryd i gyflawni pob cymal yn
cael ei ychwanegu i wneud cyfanswm cronnus i benderfynu enillydd terfynol y
Tour.

Ynghyd â'r Giro d'Italia (Taith yr Eidal) a Vuelta a España (Taith Sbaen), y
Tour de France ydy un o dair brif ras cam, a'r hwyaf yng nghalendr yr Union
Cycliste Internationale (UCI). Tra bod y ddwy ras arall yn weddol gyfarwydd yn
Ewrop, maent yn gymharol ddi-sôn y tu allan i'r cyfandir, adnabyddir
Pencampwriaethau Byd yr UCI i ddilynwyr seiclo. Mewn cyferbyniad, mae'r Tour de
France wedi bod yn enw mawr ar yr aelwyd ar draws y byd, hyd yn oed i'r rhai
sydd ddim fel arfer â diddordeb mewn seiclo.

Sefydlwyd y Tour fel digwyddiad cyhoeddusrwydd ar gyfer papur newydd L'Auto
(rhagflaenydd papur newydd L'Équipe heddiw) gan ei olygydd, Henri Desgrange, i
fynd gam ymhellach na ras Paris-Brest et retour (a noddwyd gan L'Auto hefyd).
Daeth y syniad o ras daith o amgylch Ffrainc gan brif ohebydd newyddion seiclo
Desgrange, y dyn 26 oed, Géo Lefèvre. Cafodd Desgrange ginio â Lefèvre mewn
bwyty (heddiw 'TGI Friday') ym Montmartre, Paris, ar 20 Tachwedd 1902. Datganodd
L'Auto y ras ar 19 Ionawr 1903. Y cynllun oedd i drefnu taith pum wythnos o 31
Mai hyd 5 Gorffennaf; ond profodd hyn i fod yn rhy beichus. Gan na chafwyd ond
15 o ymgeiswyr, cwtogodd Desgrange ar hyd y ras felly i 19 diwrnod, gan newid y
dyddiadau fel y byddai'r ras yn rhedeg o 1 hyd 19 Gorffennaf a chynnig dogn
dyddiol. Denodd y cynllun newydd 60 o ymgeiswyr, gan gynnwys amaturiaid, rhai yn
ddi-swydd, ac eraill ond yn fentrus. Y cymeriadau hyn a ddaliodd ddychymyg y
cyhoedd. Roedd natur galed y ras (gyda hyd cymhedrol pob 6 cam yn 400 km,
disgwylwyd y reidwyr i seiclo drwy ddechrau'r nos weithiau, a phrofodd i fod yn
boblogaidd. Roedd llwyddiant y ras gymaint fel y cynyddodd cylchrediad y papur,
oedd tua 25,000 cyn Tour 1903, i 65,000 ar ôl y ras. Erbyn 1908, roedd y ras
wedi hybu'r papur at gylchrediad o dros chwarter miliwn, ac yn ystod Tour 1923,
roedd yn gwerthu 500,000 copi y diwrnod. Honodd Desgrange mai 854,000 oedd
record uchaf y cylchrediad, lefel a gyrhaeddwyd yn ystod Tour 1933 Erbyn heddiw,
trefnir y ras gan y Société du Tour de France, rhan atodol o Amaury Sport
Organisation (ASO), sydd yn ei dro yn ran o gwmni cyfryngau L'Équipe.

Prif amcan y reidwyr yw i ennill dosbarthiad cyffredinol y ras, ond mae tri
cystadleuaeth ychwanegol o fewn y ras: y gystadleuaeth bwytiau, mynyddoedd a'r
wobr ar gyfer y reidiwr ifanc gorau. Mae arweinydd pob cystadleuaeth yn gwisgo
crys gwahanol. Pan fydd un reidiwr yn arwain mwy nag un cystadleuaeth mae'n
derbyn pob crys ar ddiwedd y cymal, ond dim ond un crys gaiff ei wisgo y diwrnod
canlynol. Mae'n gwisgo crys y gystadleuaeth pwysicaf (yn y drefn yma - melyn,
gwyrdd, dot polca, gwyn). Mae'r crysau eraill a ddeilir gan y reidiwr yn cael eu
gwisgo gan y reidiwr sy'n ail yn y gystadlauaeth eilradd hwnnw (neu'r trydydd,
pedwerydd reidiwr ayb. fel bo'r angen). Mae lliwiau crysau'r Tour wedi cael eu
mabwysiadu gan rasys eraill ac â ystyr cyffredinol o fewn y byd seiclo. Er
engraifft, mae gan y Tour of Britain grysau melyn, gwyrdd, a dot polca gyda'r un
ystyr a rhai'r Tour. Mae'r Giro d'Italia yn un o'r ychydig sydd yn wahanol, gan
y trefnir gan y La Gazzetta dello Sport, a gaiff ei argraffu ar bapur pinc.

Gwobrwyir y maillot vert (crys gwyrdd) ar gyfer pwytiau sbrint. Ac ar ddiwedd
pob cam, bydd pob beiciwr sy'n gorffen yn gyntaf, yn ail, ayyb yn ennill
pwyntiau. Gwobrwyir pwyntiau uwch ar gyfer camau gwastad, gan fod sbrintiau'n
fwy debygol, a llai ar gyfer camau'r mynyddoedd lle mae dringwyr yn debygol o
ennill.

Mae "Brenin y Mynyddoedd" yn gwisgo crys gwyn gyda smotiau coch (maillot à pois
rouges), a gyfeirir ati fel y "crys dot polka" a ysbrydolwyd gan grys a welodd y
cyn-drefnwr, Félix Lévitan, tra yn nhrac Vélodrome d'Hiver, Paris yn ei
ieuenctid. Penderfynnir y gystadleuaeth gan bwyntiau a wobrwyir i'r reidwyr
cyntaf i gyrraedd copa elltydd a mynyddoedd penodedig, gyda'r nifer mwyaf o
bwyntiau ar gael ar y dringiadau caletaf.

Rhwng 1975 a 1989, ac ers 2000, bu cystadleuaeth ar gyfer y reidiwr ifanc gorau.
Caiff y reidiwr odan 26 oed sydd â'r safle gorau yn y dosbarthiad cyffredinol
wisgo crys gwyn (maillot blanc).

Yn 1983, rhyddhaodd y grŵp Almaeneg, Kraftwerk, sengl o'r enw Tour de France, a
ddisgrifiwyd fel "melding of man and machine" minimalaidd. Yn ddiweddarach
rhyddhawyd y sengl ar record Kraftwerk yn ymroddedig i'r ras, sef albwm Tour de
France Soundtracks, 2003.

Yr enilydd ieuengaf oedd Henri Cornet, yn 19 oed yn 1904. Y nesaf oedd Romain
Maes yn 21 oed yn 1935.

Yr enillydd hynaf oedd Firmin Lambot, yn 36 oed yn 1922. Y hynaf nesaf oedd
Henri Pelissier (1923), Gino Bartali (1948) a Cadel Evans (2011), roedd y ddau
yn 34 oed.

Mae Gino Bartali yn dal y record am yr amser hiraf rhwng buddugoliaethau yn y
Tour, gan ennill ei fuddugoliaeth cyntaf ac olaf yn y Tour 10 mlynedd arwahan
(yn 1938 a 1948).

Reidwyr o Ffrainc sydd wedi ennill y nifer fwyaf o'r Tour (36), gyda Gwlad Belg
yn dilyn (18), Sbaen (11), yr Unol Dalieithau (10), yr Eidal (9), Luxembourg
(5), ac yna'r Swistir a'r Iseldiroedd (2 yr un) ac Iwerddon, Denmarc, Almaen a'r
Awstralia (1 yr un).

Deilydd record y nifer fwyaf o weithiau i reidio'r Tour ydy Joop Zoetemelk, gyda
16 ymddangosiad a heb rhoi i fyny unwaith. Mae tri reidiwr, (Lucien Van Impe,
Guy Nulens a Viatcheslav Ekimov) wedi gwneud 15 ymddangosiad; gorffennodd Van
Impe a Ekimov y Tour yn ystod pob un o'r 15 ymddangosiad, gorffennodd Nulens 13
gwaith a rhoddodd i fynnu ddwywaith.



https://cy.wikipedia.org/wiki/Taoaeth

Traddodiad crefyddol ac athronyddol sy'n pwysleisio byw mewn cytgord â Thao (neu
Dao) ydy Taoaeth (hefyd Daoaeth). Mae'r term Tao yn golygu "ffordd", "llwybr"
neu "egwyddor", a gellir ei darganfod mewn athroniaethau a chrefyddau
Tsieineaidd eraill ar wahân i Daoaeth. Yn Nhaoaeth, fodd bynnag, dynoda Tao y
ffynhonnell a'r grym y tu ôl i bopeth. Yn y diwedd, anhraethadwy ydy hi: "The
Tao that can be told is not the eternal Tao."

Prif destun llenyddol Taoaeth ydy'r Tao Te Ching. Dyma lyfr cryno ac amwys sy'n
cynnwys dysgeidiaeth a briodolir i Laozi (Tsieineeg: 老子; pinyin: Lǎozi;
Wade–Giles: Lao Tzu). Ynghyd ag ysgrifau Zhuangzi, mae'r testunau hyn yn
adeiladu sylfaen athronyddol Taoaeth. Yr enw ar y math o Daoaeth hon ydy Taoaeth
athronyddol, gan ei bod yn unigoliaethol o ran ei natur ac nid yw hi wedi'i
sefydliadu. Datblygodd fathau sefydliadedig dros amser ar ffurf ysgol o
feddyliau gwahanol, gan amlaf yn integreiddio credoau ac arferion sy'n
ôl-ddyddio'r prif destunau – fel, er enghraifft, theorïau Ysgol y Naturiaethwyr,
sy'n cyfosod y cydsyniad o in iang a'r Pum Elfen. Mae ysgol o feddyliau Taoaidd
fel arfer yn parchu Laozi, yr anfarwolion neu'r hynafiaid, ynghyd ag amrywiaeth
o ddarogan a defodau allfwrw, ac arferion er mwyn cyrraedd perlewyg, hirhoedledd
neu anfarwoldeb.



https://cy.wikipedia.org/wiki/Surop

Hylif trwchus a melys yw surop a wneir trwy hydoddi siwgr mewn dŵr berw. Yn y
gegin caiff ei flasu â'i roi ar fwyd, yn enwedig pwdinau a bwydydd melys, neu ei
ddefnyddio i gadw bwyd, gan amlaf ffrwythau. Weithiau defnyddir surop â moddion
ynddo i drin peswch er enghraifft. Gall surop hefyd gyfeirio at sudd crynodedig
ffrwyth neu blanhigyn.

Daw suropau coginio gan amlaf o rawn, ffrwythau, neu sudd planhigion a choed.
Gellir arllwys surop dros fwyd, yn enwedig suropau persawrus megis surop masarn,
neu ei ddefnyddio fel cynhwysyn. Cynhwysyn melys yw surop a ddefnyddir gyda
siwgr, neu yn ei le. Mewn cacen goch, er enghraifft, mae surop yn rhoi iddi
ansawdd llaith a thrwchus. Mewn fflapjacs, mae surop yn pobi â siwgr, menyn a
cheirch i greu cymysgedd sy'n debyg i doffi. Coginir fflapjacs am gyfnod byr i'w
gwneud yn gnoadwy, neu'n hirach i'w gwneud yn galed.

Gwneir triagl (neu driog) trwy goethi siwgr o'r gansen. Mae gan y surop trwchus
a thywyll a elwir yn driagl du flas chwerw yn debyg i licris. Ceir math arall o
driagl, yn drwchus ond yn felyn-aur ei liw ac â blas melys iawn, o'r enw triagl
melyn. Gellir ei arllwys dros fwydydd neu ei ddefnyddio mewn cymysgeddau
teisenni a bisgedi, ac i wneud sawsiau megis menyn caramel.

Daw surop corn o flawd corn, a chanddo flas sydd fymryn yn felys. Cynhyrchir
surop masarn yng Nghanada a gogledd-ddwyrain yr Unol Daleithiau trwy dapio'r
fasarnen am ei sudd, a'i ferwi gan adael surop. Gwneir surop palmwydd, sy'n
boblogaidd yn y Dwyrain Canol, India, a De America, drwy broses debyg. Rhoddir
surop palmwydd mewn siytni yn ogystal â theisenni a bisgedi. Un o'r suropau
mwyaf cyffredin a ddaw o rawn yw surop heiddfrag a gynhyrchir drwy fragu grawn
haidd a'u berwi i greu'r surop tewychedig. Mae ganddo flas brag arbennig, ac
fe'i gymysgir ag ysgytlaethau a diodydd poeth yn ogystal â bwydydd melys.

Ceir hefyd "suropau bar" i wneud diodydd cymysg a choctels. Gwneir surop siwgr
syml trwy hydoddi siwgr mewn dŵr (yn aml dwy ran o siwgr i un ran o ddŵr), a'i
ychwanegu at ddiodydd i'w melysu. Surop di-alcoholig yw grenadin a wneir o
bomgranad, ac fe'i ddefnyddir i liwio coctels a rhoi iddynt flas melys.

Toddiad o siwgr, yn aml swcros, mewn dŵr a ddefnyddir i gludo moddion trwy'r geg
yw surop meddyginiaethol. Mae melysrwydd y hylif yn ei wneud yn haws i gleifion,
yn enwedig plant, i lyncu'r moddion. Yn aml daw moddion dros y cownter i leddfu
peswch ar ffurf surop, ond er ei fod yn boblogaidd iawn, nid oes tystiolaeth
ddigonol bod y math hwn o feddyginiaeth yn effeithiol.



https://cy.wikipedia.org/wiki/Steven_Spielberg

Cyfarwyddwr Ffilm yw Steven Allen Spielberg KBE (ganwyd 18 Rhagfyr 1946,
Cincinnati, Ohio, UDA). Yn 2006, rhestrodd cylchgrawn Premiere ef fel y person
mwyaf pŵerus a dylanwadol ym myd ffilmiau. Rhestrodd cylchgrawn Time ef fel un
o'r 100 o Bobl Mwyaf y Ganrif. Ar ddiwedd yr ugeinfed ganrif, cafodd ei enwi gan
gylchgrawn Time fel un o gymeriadau mwyaf dylanwadol ei genhedlaeth. Mewn gyrfa
sydd wedi ymestyn dros bedwar degawd, mae ffilmiau Spielberg wedi ymdrin â nifer
o themâu gwahanol. Gwelwyd ffilmiau cynharaf Spielberg, sef ffilmiau gwyddonias
ac antur (yn aml yn canolbwyntio ar blant), fel y ddelfryd o ffilmiau mawrion
Hollywood. Yn y blynyddoedd mwy diweddar, dechreuodd ei ffilmiau ymdrin â themâu
fel yr holocost, caethwasiaeth, rhyfel a therfysgaeth.

Enillodd Spielberg Wobr yr Academi am y Cyfarwyddwr Gorau am Schindler's List
(1993) a Saving Private Ryan (1998). Torrodd tair o ffilmiau Spielberg y record
mewn sinemau am faint o arian a wnaethant, sef Jaws (1975), E.T. the
Extra-Terrestrial (1982), a Jurassic Park (1993).

Ganwyd Spielberg yn Cincinnati, Ohio, i deulu Iddewig. Perchennog bwyty a
phianydd oedd ei fam, Leah Adler, tra bod ei dad Arnold Spielberg yn beirianydd
trydanol a weithiai yn datblygu cyfrifiaduron. Treuliodd ei blentyndod yn Haddon
Heights, New Jersey a Scottsdale, Arizona, un o faesdrefi mawr Phoenix. Trwy
gydol ei arddegau, creodd Spielberg ffilmiau 8mm amatur gyda'i ffrindiau.
Ffilmiwyd y cyntaf o'r ffilmiau hyn ym mwyty Pinnacle Peak Patio yn Scottsdale.
Cododd dâl o 25 cent i weld ei ffilmiau tra byddai ei chwaer yn gwerthu popcorn.

Ym 1958, daeth Spielberg yn scowt a derbyniodd fathodyn anrhydedd am greu ffilm
8mm naw munud o hyd o'r enw The Last Gunfight. Mewn cyfweliad ag ef flynyddoedd
yn hwyrach, cofiodd Spielberg yn ôl at y cyfnod a dywedodd, "My dad's
still-camera was broken, so I asked the scoutmaster if I could tell a story with
my father's movie camera. He said yes, and I got an idea to do a Western. I made
it and got my merit badge. That was how it all started." Pan yn 13 oed, enillodd
Spielberg wobr am ffilm ryfel 40 munud o hyd o'r enw Escape to Nowhere. Ym 1963,
pan oedd yn 16, ysgrifennodd a chyfarwyddodd Spielberg ei ffilm annibynnol
gyntaf, ffilm antur gwyddonias 140-munud o'r enw Firelight (a oedd wedi
ysbrydoli Close Encounters yn ddiweddarach). Dangoswyd y ffilm, a wnaed ar
gyllideb o UDA$500, yn ei sinema leol a gwnaeth elw o $1.00. Gwnaeth nifer o
ffilmiau o'r Ail Ryfel Byd hefyd yn seiliedig ar hanesion rhyfel ei dad.



https://cy.wikipedia.org/wiki/Sodiwm

Elfen gemegol yn y tabl cyfnodol ydy sodiwm ac mae'n cael ei dynodi gan y symbol
Na (o'r Lladin natrium) a rhif atomig 11. Mae sodiwm yn elfen gyffredin mewn
cyfansoddion diwidiannol e.e. sodiwm clorid neu halen; sodiwm carbonad (i wneud
gwydr); sodiwm hydrogencarbonad ('bicarbonad'); sodiwm hypoclorit (cannydd) a
sodiwm hydrocsid (soda costig). Mae modd adnabod yr elfen yn y cyfansoddion trwy
ei llosgi, a gwelir fflam felen.

Metel arianaidd, meddal yw sodiwm. Mae'n adweithiol iawn, felly mae'n troi'n bŵl
mawn aer wrth iddo adweithio gyda'r ocsigen sydd ynddo. Cedwir y metel mewn
paraffin er mwyn atal yr ocsigen gymysgu a'r anwedd dŵr sydd yn yr aer.

Os ydych yn ei gyfuno gyda dŵr, mae'n adweithio'n gyflym ac mae'r gwres yn
ddigon i'w ymdoddi. Mae'n rhyddhau'r nwy hydrogen ac yn ffurfio'r alcali sodiwm
hydrocsid. Os cyfyngir y sodiwm yn ystod yr adwaith, gall y gwres achosi'r nwy
hydrogen cynnau a llosgi gyda fflam felen.

Ceir llawer o sodiwm yn y môr ar ffurf hydoddiant sodiwm clorid a halidau sodiwm
eraill. Yn yr hydoddiant mae'r sodiwm yn bodoli ar ffurf ïonau (symbol cemegol
Na+) dyfrllyd.



https://cy.wikipedia.org/wiki/Sant_Pedr

Un o'r deuddeg Apostol oedd Sant Pedr, hefyd Simon Pedr, Simon fab Jonah, Cephas
a Keipha, enw gwreiddiol Shimon neu Simeon. Ceir ei hanes yn y Testament Newydd.
Roedd yn frodor o Galilea ac yn bysgotwr ar Fôr Galilea pan alwyd ef a'i frawd
Andreas gan Iesu fel un o'i ddeuddeg disgybl. Yn ôl nifer o awduron yr Eglwys
Fore, er enghraifft Sant Irenaeus, ef oedd arweinydd y disgyblion. Yn
ddiweddarach, dywedir iddo ddod yn Esgob Rhufain.

Ei ddydd gŵyl yw 29 Mehefin. Yn yr Annuario Pontificio rhoir 64 neu 67 fel
blwyddyn ei farwolaeth yn Rhufain. Yn ôl traddodiad, cafodd ei groeshoelio a'i
ben i lawr. Mae traddodiad iddo ffoi o Rufain i osgoi cael ei ddienyddio, ond
iddo gael gweledigaeth o Iesu ar y ffordd. Gofynnodd Pedr iddo "Quo Vadis" ("I
ble rwyt ti'n mynd?"), ac atebodd Iesu "I Rufain, i gael fy nghroeshoelio eto,
yn dy le di". Trodd Pedr a dychwelyd i Rufain.

Ystyrir Pedr fel y Pab cyntaf gan yr Eglwys Gatholig, ac mae traddodiad ei fod
wedi ei gladdu oddi tan Basilica Sant Pedr yn Rhufain. Yn ôl y traddodiad cafodd
yr Eglwys ei sefydlu gan yr Iesu ei hun, pan newidiodd ef enw Simon i Pedr, a
dywedodd mai ar y graig hon y byddai'n sefydlu ei Eglwys. Yn y Groeg, mae hyn yn
chwarae ar eiriau: Πέτρος (Petros; "Pedr") a πέτρα (petra: "craig" neu
"carreg"). Yn yr iaith Aramaeg, kepha fyddai'r gair am y ddau.

Priodolir dau lyfr yn y Testament Newydd iddo, Llythyr Cyntaf Pedr ac Ail Lythyr
Pedr, er bod amheuaeth wedi bod ynglŷn ag awduraeth Ail Lythyr Pedr o gyfnod
cynnar. Awgrymwyd bod Groeg y ddau lyfr yn rhy dda i fod yn waith pysgotwr o
Galilea oedd wedi dysgu Groeg fel ail neu drydedd iaith, ond dywed yr awdur ei
hun ei fod yn defnyddio ysgrifennydd.



https://cy.wikipedia.org/wiki/Rhyfel_Cartref_Lloegr

Ymladdwyd Rhyfel Cartref Lloegr rhwng 1642 a 1651. Mewn gwirionedd roedd yn dri
rhyfel cartref: Rhyfel Cartref Cyntaf Lloegr (1642–6), Ail Ryfel Cartref Lloegr
(1648–9) a Trydydd Rhyfel Cartref Lloegr Rhyfel (1650–51). Roedd y rhyfeloedd yn
Lloegr yn ran o gyfres o ryfeloedd a elwir yn Ryfeloedd y Tair Teyrnas, yn
cynnwys Rhyfel Cartref yr Alban (1644–1645) a Rhyfel Cyngheiriaid Iwerddon
(1642–9). Roedd Cymru wedi ei hymgorffori yn nheyrnas Lloger ar y pryd, o
ganlyniad i Ddeddfau Uno 1536 a 1543, ac ystyrir yr ymladd yng Nghymru yn rhan o
Ryfel Cartref Lloegr.

Roedd y rhyfeloedd yn ganlyniad anghydfod rhwng y brenin Siarl I o Loegr a'r
Alban a'i ddeiliaid, ynghylch crefydd ac ynghylch hawliau'r brenin. Ymladdwyd y
rhyfel rhwng plaid y brenin a phlaid y Senedd. Y canlyniad oedd buddugoliaeth y
blaid Seneddol yn Lloegr, dan Oliver Cromwell yn y pen draw, dros y Brenhinwyr
yn Lloegr, yna yn yr Alban ac Iwerddon hefyd.

Ymladdwyd hwn rhwng 1642 a 1646, rhwng plaid y brenin a phlaid y Senedd. Y prif
frwydrau oedd Brwydr Edgehill, Brwydr Marston Moor a Brwydr Naseby. Wedi i'w
fyddin gael ei dinistrio gan y Seneddwyr yn Naseby a Langport, ffôdd y brenin at
y fyddin Albanaidd yn Southwell, Swydd Nottingham ym mis Mai 1646, a daeth y
Rhyfel Catref Cyntaf i ben.

Ymladdwyd yr ail ryfel cartref yn 1648–1649, eto rhwng plaid y brenin a phlaid y
Senedd. Dechreuodd hwn yng Nghymru yng ngwanwyn 1648, pan newidiodd milwyr y
Senedd, oedd heb gael eu talu, i gefnogi'r brenin. Gorchfygwyd hwy gan y Cyrnol
Thomas Horton ym Mrwydr San Ffagan (8 Mai), ac ildiodd yr arweinwyr i Oliver
Cromwell ar 11 Gorffennaf ar ôl gwarchae Penfro. Dienyddiwyd Siarl I ar 30
Ionawr 1649.

Ymladdwyd y trydydd rhyfel cartref rhwng 1649 a 1651, rhwng cefnogwyr Siarl II o
Loegr a'r Alban a'r Senedd. Diweddodd gyda Brwydr Caerwrangon yn 1651, pan fu'r
Senedd yn fuddugol.

Roedd Cymry ar y cyfan yn cefnogi plaid y Brenin, er bod ambell eithriad megis
John Jones, Maesygarnedd, brawd-yng-nghyfraith Oliver Cromwell, a'r llenor
Morgan Llwyd. Ni fu unrhyw frwydrau ar raddfa fawr ar dir Cymru yn ystod y
Rhyfel Cartref Cyntaf, ond roedd cyfran helaeth o fyddin y brenin yn rhai o'r
brwydrau yn Lloegr yn Gymry; gelwid Cymru yn "fagwrfa gwŷr traed y brenin".



https://cy.wikipedia.org/wiki/Rhuthun

Mae Rhuthun yn dref fach, oedd â phoblogaeth o 5,218 yn 2001 (47% gwryw, 53%
benyw, oed cyfartaledd 43.0). Hi yw tref sirol Sir Ddinbych, ac fe'i lleolir ar
lan Afon Clwyd yn ne Dyffryn Clwyd. Cyfeirnod OS: SJ 12417 58306. Mae'r A494 a'r
A525 yn rhedeg drwyddi.

Mae gan y dref hen gastell, a adeiladwyd tuag 1280, ond cafodd ei ddymchwel ar
ôl y Rhyfel Cartref, ac fe'i ail-adeiladwyd fel gwesty mawr yn y 19eg ganrif.
Arferai fod yn brif dref Dogfeiling yn yr Oesoedd Canol Cynnar, a fu yn
ddiweddarach yn un o ddau gwmwd a ffurfiai cantref Dyffryn Clwyd. Mae stryd yn y
dref yn dal i gael ei galw'n "Dog Lane" (neu "Stryd Dogfael") ar ei ôl. Mae Maen
Huail yn garreg o flaen Banc Barclays ac sy'n coffau torri pen brawd Gildas, yn
ôl y chwedl.

Mae Rhuthun wedi ei hefeillio â thref Brieg, Llydaw. Ceir dwy ysgol uwchradd:
Ysgol Brynhyfryd a Ysgol Rhuthun (neu Ruthin School) sy'n ysgol breifat. Yr enw
lleol ar yr ysgol breifat ydy "Ysgol y Capie Cochion".

Dafydd ap Gruffudd (1238 - 1283) a gododd y castell cyntaf i gael ei gofnodi ar
y safle hwn, er bod tystiolaeth fod yma gastell cyn hyn. Cryfhawyd y castell yn
helaeth gan Edward I o Loegr tua'r flwyddyn 1280. Enw gwreiddiol y Dref oedd
'Castell Coch yng Ngwern-fôr, oherwydd y tywodfaen coch yn waliau'r castell.

Ar 16 Medi, 1400, llosgodd Owain Glyndŵr dref Rhuthun yn ulw, heblaw'r castell.
Mae plac yn nodi'r ffaith hon ar fanc y Nat West, yr adeilad o flaen yr un
presennol a losgwyd gyntaf gan Owain. Ar y plac mae dyfyniad o waith y prifardd
Robin Llwyd ab Owain: 'Yn dy galon di... Glyn Dŵr!' Ymunodd llawer o drigolion
Rhuthun gydag Owain gan ymosod wedyn ar Ddinbych, Rhuddlan ac yna Fflint.

Gall y cyhoedd hefyd ymweld â'r Hen Garchar a adferwyd yn ddiweddar. Dyma'r
carchar a enwogwyd yn y gerdd:

Yn ôl yr hanesydd Peter Smith, 'Tan y 18fed ganrif roedd y rhan fwyaf o drefi
Cymru yn frith o dai du a gwyn (megis Tŷ Nantclwyd y Dre). Bellach, dim ond
Rhuthun sydd ar ôl. Dylid ei gwarchod yn ofalus fel cofeb genedlaethol, fel yr
atgof olaf sydd gennym...' . Capel hynaf y dref yw Pendref.

Agorwyd drysau Tŷ Nantclwyd (neu Nantclwyd y Dre) i'r cyhoedd ar droad y
mileniwm, adeilad hynod, sy'n dyddio nôl i oddeutu 1445. Hwn yw'r tŷ trefol
ffrâm bren hynaf yng Nghymru.

Cynhaliwyd Eisteddfod Genedlaethol yn Rhuthun ym 1973. Am wybodaeth bellach
gweler:



https://cy.wikipedia.org/wiki/Ptolemi

Mathemategydd, seryddwr a daearyddwr Groegaidd o'r Aifft oedd Ptolemi, enw llawn
Claudius Ptolemaeus (Groeg: Κλαύδιος Πτολεμαῖος Klaúdios Ptolemaĩos; ar ôl 83 -
wedi 161 OC).

Roedd yn byw yn nhref Ptolemais Hermiou yn y Thebaid yn yr Aifft, a oedd bryd
hynny yn rhan o'r Ymerodraeth Rufeinig, ac mae'n debyg ei fod yn enedigol o'r
dref honno. Bu farw yn Alexandria.

Roedd yn awdur nifer o draethodau gwyddonol, a bu tri o'r rhain yn eithriadol o
bwysig. Un oedd yr Almagest (Groeg: Η Μεγάλη Σύνταξις, "Y Traethawd Mawr", yn
wreiddiol Μαθηματικἠ Σύνταξις, "Traethawd Mathemategol"). Yr ail yw'r
Geographia, trafodaeth fanwl ar ddaearyddiaeth y byd Groeg a Rhufeinig. Y
trydydd yw'r traethawd Tetrabiblos ("Pedwar llyfr") sy'n ymgais i gymhwyso
sêr-ddewiniaeth at athroniaeth naturiol Aristotelaidd.

Yn 833 cyhoeddodd Muhammad ibn Mūsā al-Khwārizmī ei Kitāb ṣūrat al-Arḍ ("Llyfr
ymddangosiad y ddaear"), fersiwn wedi ei ddiweddaru a'i gwblhau o'r Geographia.



https://cy.wikipedia.org/wiki/Pablo_Picasso

Arlunydd o Sbaen oedd Pablo Picasso (25 Hydref 1881 – 8 Ebrill 1973), a aned ym
Málaga yn Andalucía. Roedd yn beintiwr, cerflunydd, printiwr, cynllunydd
llwyfan, bardd a dramodydd a dreuliodd y rhan fwyaf o'i fywyd fel oedolyn yn
Mougins ac yn y Provence-Alpes-Côte d'Azur yn Ffrainc.

Dangosodd dalent enfawr yn ifanc iawn ac fe ddechreuodd hyfforddiant artistig
ffurfiol yn 7 oed gan beintio mewn arddull realistig, yn ystod ei blentyndod a'i
arddegau. Yn ystod blynyddoedd cyntaf yr 20g newidiodd ei steil yn aml wrth iddo
arbrofi gyda thechnegau a syniadaeth wahanol.

Heb amheuaeth, dyma un o'r peintwyr enwocaf a mwyaf dylanwadol yr 20g. Mae
Picasso'n ennyn parch am ei dechneg feistrolgar a chreadigrwydd athrylithgar -
a'r nodweddion yma'n cyfuno i greu artist chwyldroadol. Cofir Picasso hefyd am
ail-ddyfeisio'i hun o hyd, yn newid ei arddull cymaint fel bod gwaith ei fywyd
yn ymddangos i fod yn gynnyrch pump neu chwe arlunydd mawr yn hytrach na dim ond
un.

Bu'n gyfrifol am gyd-sefydlu'r mudiad ciwbiaeth (cubism) a dyfeisiodd
gerfluniaeth luniadol (constructed sculpture), cyd-ddyfeisiodd y collage a
chaiff ei gofio am ddatblygu ac ymchwilio i amrywiaeth eang o arddulliau eraill.

Mae Picasso, Henri Matisse a Marcel Duchamp yn cael eu cyfrif fel y tri artist a
ddiffiniodd y newidiadau chwyldroadol yn y byd celf yn ystod degawdau cyntaf y
20g. Ymhlith ei waith mwyaf adnabyddus mae: Les Demoiselles d'Avignon (1907), a
Guernica (1937).

Roedd yn hynod o gynhyrchiol drwy gydol ei oes. Amcangyfrifir iddo greu cyfanswm
o tua 50,000 o wahanol eitemau: 1,885 peintiad, 1,228 cerflun, 2,880 darn o
serameg, dros 12,000 o luniadau (drawings) a miloedd o brintiadau - a llawer o
waith tapestri a rygiau.

Ar ôl y Rhyfel Byd Cyntaf (1914-18), dychwelodd Picasso i arddulliau mwy
traddodiadol gan symud i ffwrdd o Giwbiaeth a ddyfeisio fersiwn unigryw o
glasuriaeth a defnyddio delweddau yn seiliedig ar anifeiliaid a bwystfilod fel
Minotor (bwystfil gyda phen tarw ar gorff dyn) a nymffau (duwies hardd noeth) o
gelf glasurol. Tua diwedd y 1920au arbrofodd gyda delweddau a thechnegau wedi'u
dylanwadu gan swrealaeth (surraelism) a oedd yn fudiad gelf newydd ar y pryd er
iddo beidio ymuno'n ffurfiol a'r mudiad ei hun. Yn Noeth yn sefyll wrth y môr,
1929 mae Picasso'n defnyddio ffigwr o ferch mewn yn sefyll gyda'i breichiau uwch
ei phen fel darlun clasurol ond ei chorff wedi'i ail-drefnu'n llwyr ganddo.

Yn ystod Yr Ail Ryfel Byd, arhosodd Picasso ym Mharis, er i'r Natsiaidd ystyried
gelf fodern yn 'dirywiedig' (degenerate) gan ladd nifer o arlunwyr cyfoes.
Dihangodd llawer o arlunwyr eraill i'r Unol Daleithiau i arbed eu bywydau. Yn
wyrthiol roedd y Natsiaidd yn gyndyn i'w arestio oherwydd ei enwogrwydd, ond
fe'i ymwelwyd nifer o weithiau gan y Gestapo. Yn ystod un archwiliad o'i fflat
gwelodd Almaenwr ffoto o Guernica, gofynnodd i Picasso Chi wnaeth hwnna?. Na
atebodd Chi wnaeth

Ym 1944 fe'i ymunodd a'r Blaid Gomiwnyddol ac fe arhosodd yn aelod o'r blaid tan
ei farwolaeth

Un o weithiau mwyaf adnabyddus Picasso yw ei ddarlun o fomio pentref Gernika,
Gwlad y Basg yn ystod Rhyfel Cartref Sbaen ar 26 Ebrill 1937. Mae'r cynfas mawr
yn cynrychioli creulondeb, dioddefaint ac anobaith rhyfel. Pan ofynnwyd iddo
egluro’r gwaith fe ddywedodd Picasso:

Ei gariad fawr gyntaf oedd Fernande Olivier (1881-1966) a gyfarfu ym 1904, yn
gariadon nes 1911. O 1911 cafodd perthynas gyda Eva Gouel (1885-1915) nes iddi
farw o ddiciâu (tuberculosis) ym 1915.

Gwraig gyntaf Picasso oedd Olga Khokhlova (1891-1954) nes iddynt wahanu ym 1935.
O 1927 roedd Picasso hefyd yn gweld yn gudd Marie-Thérèse Walter (1909-1977),
cawsant ferch Maia ym 1935. Fe gyflawnodd Olga hunanladdiad ym 1977. Rhwng
1936-1944 roedd Dora Maar (1907-1997) ei brif gariad, wedyn rhwng 1944-1953
Françoise Gilot (1921 - ) y cwpl yn cael dau o blant: Claude a Paloma.

Ail wraig Picasso oedd Jacqueline Roque (1927-1986), a briododd ym 1961. Fe
saethodd ei hun ym 1986.



https://cy.wikipedia.org/wiki/Orgraff

System sillafu gonfensiynol (neu safonol) yw orgraff. Defnyddir arwyddion
gweledig - llythrennau - i geisio cyfleu'r seiniau llafar; gelwir cyfanswm yr
arwyddion hyn yn wyddor, e.e. yr wyddor Ladin.

Mae orgraff unrhyw un iaith yn tueddu i amrywio o gyfnod i gyfnod yn hanes yr
iaith honno. Dim ond yn bur ddiweddar y ceisiwyd safoni orgraff yn yr ieithoedd
Ewropeaidd; cyn i eiriaduron ddod yn gyffredin roedd orgraff yn tueddu i fod yn
fympwyol. Gwelir hyn yn achos y Gymraeg. Er i orgraff Cymraeg Canol fod yn bur
sefydlog (er bod sillafiad gair yn amrywio), yng nghyfnod y Dadeni ceisiodd y
Dyneiddwyr fel William Salesbury ac, yn ddiweddarach, Gruffydd Robert,
ddiwygio'r orgraff a chreu arwyddion newydd i gynrychioli seiniau'r iaith.
Cafwyd sawl ymgais arall ond doedd gan Gymru ddim prifysgol na sefydliad arall a
allasai safoni'r orgraff ac mewn canlyniad arosodd orgraff yr iaith Gymraeg yn
fympwyol a dadleuol hyd ddechrau'r 20fed ganrif. Brithir llenyddiaeth Gymraeg y
19eg ganrif â geiriau gwneud yn orgraff ryfedd William Owen Pughe, er
enghraifft. Cyhoeddodd Syr John Morris-Jones ei lyfr Orgraff yr Iaith Gymraeg yn
1928, sail Cymraeg ysgrifenedig safonol heddiw, sy'n gosod allan argymhellion
Pwyllgor Llên Bwrdd Gwybodau Celtaidd Prifysgol Cymru ar orgraff yr iaith.



https://cy.wikipedia.org/wiki/Olwyn

Dyfais gron sy'n medru troi ar echel yw olwyn. Fe'i defnyddir ar gyfer
trafnidiaeth ac mewn peiriannau ar gyfer gwahanol dasgau. Gelwir crefftwr sy'n
gwneud olwynion pren traddodiadol yn saer troliau.

Credir fod yr olwyn wedi ei defnyddio gyntaf ym Mesopotamia yn y 4edd mileniwm
CC.. Ar ochr ogleddol mynyddoedd y Caucasus, cafwyd hyd i feddau yn dyddio o tua
3700 CC lle roedd pobl wedi eu claddu ar wagenni neu gerti.

Roedd yr olwyn wedi cyrraedd Ewrop a Gwareiddiad Dyffryn Indus erbyn diwedd y
4edd mileniwm CC. Yn China, cofnodir cerbyd gydag olwynion yn dyddio o tua 1200
CC, a chred rhai ysgolheigion ei bod wedi cyrraedd China erbyn tua 2000 CC. Nid
oes sicrwydd ai mewn un lle y darganfuwyd yr olwyn, a bod y wybodaeth amdani
wedi ymledu, ynteu a gafodd ei darganfod yn annibynnol mewn sawl lle. Ni
ddarganfuwyd yr olwyn gan wareiddiadau America, er i wareiddiad yr Olmec ddod yn
agos.

Datblygwyd y syniad o olwyn yn troi ar echel yn ddiweddarach; ceir yr
enghreifftiau cynharaf y gwyddir amdanynt yn niwylliant Andronovo tua 2000 CC.
Yn fuan wedyn, datblygwyd y cerbyd rhyfel, a datblygodd y Celtiaid y syniad o
roi haearn ar ymyl yr olwyn.



https://cy.wikipedia.org/wiki/Nefyn

Tref fechan a chymuned ar arfordir gogleddol Penrhyn Llŷn yng Ngwynedd yw Nefyn,
gyda phoblogaeth o tua 2,500. Filltir i lawr y ffordd i'r gorllewin mae Morfa
Nefyn a Phortin-llaen, ar lan Bae Caernarfon. I'r dwyrain o Nefyn ar y ffordd i
gyfeiriad Gaernarfon mae pentref Pistyll a bryniau Yr Eifl. Heblaw Nefyn ei hun,
mae cymuned Nefyn yn cynnwys pentrefi Morfa Nefyn ac Edern.

Er bod Nefyn yn boblogaidd gydag ymwelwyr oherwydd bod yma draeth tywodlyd,
mae'n un o gadarnleoedd yr iaith Gymraeg gyda bron 95% o'r trigolion yn ei
medru. Mae'r ffordd A497 yn gorffen ynghanol y dref.

Mae nifer o safleoedd cynhanesyddol yn yr ardal, yn cynnwys bryngaer Garn Boduan
o Oes yr Haearn. Yn Oes y Tywysogion Nefyn oedd safle llys cwmwd Dinllaen, oedd
yn ei dro yn rhan o gantref Llŷn. Glaniodd Gruffudd ap Cynan yn Nefyn yn 1094 i
godi byddin; hwyliodd oddi yno i ymosod ar gastell Aberlleiniog ar lan Afon
Menai. Ymwelodd Gerallt Gymro â'r dref yn 1188, ac mae'n cofnodi'r hanes yn ei
lyfr Hanes y Daith Trwy Gymru. Treuliodd Gerallt a'i gydymaith Baldwin,
Archesgob Caergaint noswyl Sul y Blodau yno ar ôl siwrnai hir o Ardudwy.
Pregethodd Baldwin y Drydedd Groesgad a dywedir fod nifer wedi ymrwymo iddi.
Cynhaliwyd twrnamaint yma gan Edward I yn 1284 i ddathlu ei fuddugoliaeth dros
deyrnas Gwynedd. Yr oedd Nefyn yn dref farchnad bwysig ar y pryd. Yn 1355 fe'i
gwnaed yn Fwrdeisdref Rydd.

Mae'r môr wedi bod yn fywoliaeth i drigolion Nefyn erioed. Yr oedd pysgota yn
bwysig, yn enwedig pysgota penwaig, ac mae "penwaig Nefyn" yn ddiarhebol.
Dangosir tri penogyn ar arfbais y dref. Yn 1635 roedd canran uchel o boblogaeth
Nefyn o 60 o ddynion yn gweithio fel pysgotwyr, ac yn 1771 daliwyd penwaig
gwerth £4,000. Yn 1910 roedd deugain cwch yn pysgota penwaig. Daeth y pysgota
penwaig i ben adeg y Rhyfel Byd Cyntaf ac erbyn hyn nid yw'r penwaig yn niferus
yn yr ardal.

Yr oedd Nefyn hefyd yn fagwrfa bwysig iawn i longwyr a chapteiniaid llongau yn
oes y llongau hwylio, gyda chanran uchel iawn o fechgyn y dref yn mynd i'r môr.
Yr oedd adeiladu llongau yn ddiwydiant pwysig yma hefyd. Cofnodir adeiladu cryn
nifer o longau rhwng 1760 a 1880, pan lansiwyd y llong olaf a adeiladwyd yna, y
sgwner Venus.

Ychydig i'r de mae Castell Madryn, unwaith yn gartref Syr Love Jones-Parry oedd
yn un o arloeswyr Y Wladfa ym Mhatagonia. Ar ôl y Madryn yma yr enwyd Porth
Madryn yn Ariannin, ac mae Nefyn yn efeilldref Porth Madryn.

Mae clwb pêl-droed yn Nefyn ac mae wedi cael llawer o dymhorau da, a fel bob tim
arall wedi cael rhai sal. Ond mae tymor 2008-09 yn edrych yn addawol. Hefyd mae
y timau ieuenctid yn cael tymor da iawn.



https://cy.wikipedia.org/wiki/Mumbai

Prifddinas dalaith Maharashtra yng ngorllewin India a phrif borthladd a
chanolfan economaidd India yw Mumbai (Marathi: मुंबई, Mumbaī, IPA:[ˈmumbəi], hen
enw: Bombay). Dyma'r ddinas fwyaf poblog yn India a'r ail ddinas fwyaf poblog yn
y byd, gyda phoblogaeth amcangyfrifedig o 13 miliwn. Lleolir Mumbai ar arfordir
gorllewinol India a cheir yno harbwr sy'n naturiol ddwfn. Mae Mumbai yn ymdrin â
dros hanner cargo morol yr India.

Mae'n borthladd pwysig iawn ac yn ddinas sydd wedi gweld tyfiant economaidd
aruthrol yn ystod y degawdau diwethaf; serch hynny anwastad yw dosbarthiad y
buddiannau economaidd a nodweddir y ddinas gan gyferbyniaethau trawiadol rhwng y
da eu byd a'r tlodion niferus.

Mae gan y ddinas nifer o adeiladau bric coch o gyfnod y Raj, e.e. y brif orsaf
reilffordd yng nghanol y ddinas. Mae "Porth India", yr heneb a godwyd i nodi
ymweliad y brenin Siôr V ym 1911, yn symbol o'r ddinas.

Dros y dŵr ym Mae Mumbai mae nifer o henebion Bwdhaidd hynafol i'w cael ar Ynys
Elephanta.



https://cy.wikipedia.org/wiki/Mosgito

Pryfed bychan o deulu'r Culicidae yw mosgitos. Mae ganddynt adenydd cennog,
corff main a chwech coes hir. Mae'r gwrywod yn bwydo ar neithdar yn unig ond,
mewn llawer o rywogaethau, mae'r benywod yn ectoparasit sy'n bwydo ar waed
hefyd, drwy ddefnyddio rhan o'u gec sydd wedi'i ffurfio'n diwb hir. Drwy sugno
gwaed a theithio o un anifail i'r llall mae benyw miloedd o rywogaethau'n
trosglwyddo clefydau megis malaria, y feirws Zika, gwibgymalwst a'r dwymyn felen
ond ceir rhai ohonyn nhw sy'n gwbwl ddiniwed. Mae rhai awdurdodau'n dadlau mai'r
mosgito ydy'r anifail mwyaf peryglus i ddyn ar y blaned.

Ceir dros 3,500 rhywogaeth ledled y byd a gwnant niwed i filiynau o bobl yn
flynyddol. Mae gwaed amrywiaeth eang o anifeiliaid yn cael eu sugno ganddynt,
gan gynnwys: fertebratau (gan gynnwys mamaliaid, adar, ymlusgiaid, amffibiaid a
rhai mathau o bysgod.

Canfuwyd mosigito gydag anatomeg digon tebyg i'r math a geir heddiw mewn gwefr
(neu 'ambr') 79-miliwn o flynyddoedd oed (y cyfnod Cretasaidd), yng Nghanada. Yn
Myanmar, canfuwyd perthynas hŷn - 90-100-miliwn o flynyddoedd cyn y presennol
(CP). Ychydig iawn o newid a fu ym morffoleg y mosgito dros y milenias, yn
enwedig o gymharu'r rhywogaetha presennol gyda'r rhai a oedd yn byw 46-miliwn o
flynyddoedd CP. Ffosiliau o fosgitos yw'r rhai hynaf i gynnwys tystiolaeth o
waed yn yr abdomen. Er na ddarganfuwyd ffosiliau o fosgitos a oedd yn byw cyn y
cyfnod Cretasaidd, dengys ymchwil gwyddonol diweddar iddynt wahanu o fathau
eraill oddeutu 226-miliwn o flynyddoedd CP.



https://cy.wikipedia.org/wiki/Milan

Mae Milan (Lombardeg: Milan; Eidaleg: Milano) yn un o ddinasoedd mwyaf Yr Eidal
a phrifddinas talaith Lombardi. Mae gan y ddinas ei hun (Comune di Milano)
boblogaeth o 1,308,735, tra roedd gan Milan Fwyaf (La Grande Milano), boblogaeth
o 4,280,820 yn 2006. Saif y ddinas yng ngogledd yr Eidal.

Sefydlwyd y ddinas tua 400 CC gan lwyth Celtaidd yr Insubres. Concrwyd yr ardal
gan y Rhyfeiniaid yn 222 CC; yr adeg yma Mediolanum oedd enw'r ddinas.
Cyhoeddwyd Milan yn brifddinas yr Ymerodraeth Rufeinig yn y gorllewin gan yr
ymerawdwr Diocletian yn 293 OC.. Symudwyd y brifddinas i Ravenna yn 402 pan oedd
y Fisigothiaid yn gwarchae ar Milan. Cipiwyd y ddinas gan yr Hyniaid yn 452 a
gan yr Ostrogothiaid yn 539. Wedi sefydlu Cynghrair Lombardi yn 1167, daeth
Milan i arwain y cynghrair, a daeth yn Ddugiaeth yn 1183.

Mae un o'r dinasoedd cyfoethocaf yn yr Undeb Ewropeaidd ac yn adnabyddus fel
canolfan ffasiwn. Mae'n gartref Cyfnewidfa Stoc yr Eidal ac yn leoliad pencadlys
llawer o gwmniau enwog megis Alfa Romeo, Giorgio Armani, Gucci, Prada a Gianni
Versace. Yr eglwys gadeiriol, y Duomo di Milano yw'r ail-fwyaf yn y byd. Adeilad
pwysig arall yw Teatro alla Scala neu "La Scala", un o ganolfannau Opera mawr y
byd. Mae dau dîm peldroed enwog yn y ddinas, A.C. Milan ac Internazionale (Inter
Milan).



https://cy.wikipedia.org/wiki/Meinwe

Casgliad neu grŵp o gelloedd ydy meinwe. Mae meinweoedd i gyd yn tarddu o'r un
lle, ond er eu bod wedi eu creu o'r un math o gell yn wreiddiol, maent yn newid
eu siap a'u pwrpas drwy arbenigo mewn rhyw fodd neu'i gilydd. Er mwyn
gweithredu, mae sawl cell o whanol siapiau yn cyfuno i greu meinwe arbenig, unir
y gwahanol feinweoedd i greu organ.

Histoleg ydy'r enw ar yr astudiaeth o'r feinwe. Defnyddir y meicrosgop a'r bloc
paraffîn yn draddodiadol wrth eu hastudio. Mae datblygiadau technegol y dau
ddegawd diwethaf, yn enwedig gyda'r meicrosgop electron a'r defnydd o feinwe
wedi'i rhewi, yn golygu y gellir gweld llawer mwy o fanylder o fewn y feinwe.
Mae hyn yn golygu y gallwn adnabod afiechydon yn llawer cynt, a chreu ateb i
lawer o broblemau yn ymwneud ag afiechydon.

Mewn planhigion, mae tri math: Mae engreifftiau o feinweoedd mewn organebau
amlgellog eraill yn cynnwys meinwe fasgiwlar mewn planhigion, megis xylem a
phloem. Caiff meinweoedd planhigion eu dosbarthu yn fras yn tri fath: yr
epidermis, y feinwe ddaear, a'r feinwe fasgiwlar. Cyfeirir atynt ar y cyd fel
biomas.



https://cy.wikipedia.org/wiki/Marathon_(ras)

Ras redeg hirbell yw marathon gyda phellter o 42.195 km (26 milltir a 385 llath)
ac sydd fel arfer yn cael ei rhedeg ar dir caled. Caiff y ras ei henwi ar ôl y
Groegwr Pheidippides a oedd, yn ôl y chwedl, yn negeswr ym Mrwydr Marathon yn
490 CC ac a redodd yr holl ffordd i Athen.

Daw'r enw "marathon" o chwedl Pheidippides, negesydd Groegaidd. Yn ôl y chwedl,
cafodd ei ddanfon o faes y gad Brwydr Marathon i Athens er mwyn cyhoeddi fod y
Persiaiaid wedi'u trechu yn Mrwydr Marathon (lle y bu'n ymladd), a gynhaliwyd yn
Awst neu Fedi, 490 BC. Dywedir iddo redeg yr holl daith heb stopio unwaith, gan
fynd i mewn i'r neuadd gan gyhoeddi νενικήκαμεν (nenikekamen, "rydym wedi
ennill"), cyn syrthio'n farw. Ymddengys yr hanes am y daith o Marathon i Athens
am y tro cyntaf yn "On the Glory of Athens" gan Plutarch yn y ganrif gyntaf OC,
a dyfynna un o weithiau coll Heraclides Ponticus, sy'n rhoi'r enwau Thersipus o
Erchius neu Eucles i'r rhedwr. Adrodda Lucian o Samosata (yr ail ganrif OC) yr
hanes hefyd, ond rhydd yr enw Philippides (ac nid Pheidippides) i'r chwedl.



https://cy.wikipedia.org/wiki/Mao_Zedong

Mao Zedong (hefyd Mao Ze-dong neu Mao Tse-tung) (Tsieineeg 毛泽东 neu 字润之
 ynganiad ) (26 Rhagfyr, 1893 – 9 Medi, 1976) oedd arweinydd y Chwyldro
Tsienëaidd ac arlywydd Gweriniaeth Pobl China.

Cafodd ei eni i rieni gwerinol yng nghefn gwlad Hunan. Erbyn 1920 roedd yn
proffesu Marcsiaeth a helpodd sefydlu Plaid Gomiwnyddol Tsieina yn 1921. Erbyn
diwedd y 1920au roedd yn arweinydd herwfilwrol yn ymladd yn erbyn y Guomindang
(Plaid Genedlaethol Tsieina), oedd dan arweinyddiaeth Chiang Kai-Shek.

Yn 1931 daeth yn gadeirydd sofiet Jianxi. Pan orfodwyd y Comiwnyddion i ffoi o
Jianxi yn 1934 fe'u harweinwyd gan Mao ar yr Orymdaith Hir. Rhoddwyd pris o
$250,000 ar ei ben gan y llywodraeth. Pan gyrhaeddodd Yan'an yn 1935 roedd yn
cael ei gydnabod fel un o arweinyddion pennaf y Blaid Gomiwnyddol.

Ar ôl i'r blaid honno ymuno â'i hen elynion y Guomindang i ymladd yn erbyn
lluoedd Siapan yn ystod Rhyfel Tsiena a Siapan (1937 - 1945), a elwir weithiau
"Y Rhyfel Gwladgarol Mawr", a gorchfygu'r goresgynwyr, ail-gychwynodd y rhyfel
cartref. Dan arweinyddiaeth Mao ac eraill gorchfygwyd y Guomindang a ffoasant i
Daiwan i ffurfio llywodraeth mewn alltudiaeth ar yr ynys honno.

Yn 1949 cyhoeddodd Mao, a oedd erbyn hynny'n Gadeirydd y Blaid Gomiwnyddol,
Weriniaeth Pobl Tsieina. Roedd ysgrifau gwleidyddol Mao yn cael eu derbyn fel
sylfaen athronyddol y wladwriaeth newydd a'i llywodraeth gomiwnyddol ac ar eu
sail sefydlwyd comiwnau a'r Naid Fawr Ymlaen.

Ymddiswyddodd Mao fel cadeirydd swyddogol y blaid yn 1958, ond mewn gwirionedd
bu iddo gadw llawer o rym. Daeth yn ffigwr canolog yn y Chwyldro Diwylliannol yn
ystod y 1960au pan welid ei lun a'i Lyfr Coch Bach ymhob man.

Pan fu farw yn 1979 ceisiodd ei drydedd wraig Jiang Qing ("Madam Mao") a'i
chefnogwyr gymryd drosodd y blaid a'r wlad ond roeddent yn aflwyddianus a
chymerodd Hua Guo Feng le Mao fel arweinydd.



https://cy.wikipedia.org/wiki/Malaria

Afiechyd a achosir gan yr organeb Plasmodium yn y corff yw Malaria. Caiff yr
organebau eu trosglwyddo gan barasitiaid protosoaidd fel y mosgito Anopheles.

Ceir malaria yn y rhan fwyaf o wledydd yn y Trofannau, yn cynnwys rhannau o
Asia, Affrica ac America. Pob blwyddyn mae rhwng 350-500 miliwn o bobl yn
datblygu'r clefyd, a rhwng un a thri miliwn yn marw ohono, y mwyafrif ohonynt yn
blant ieuainc yn Affrica i'r de o'r Sahara. Gwelir 90% o farwolaethau sy'n
gysylltiedig â malaria yn Affrica Is-Sahara. Yn aml, cysylltir yr afiechyd â
thlodi ac mae'r clefyd yn un o'r ffactorau pwysicaf sy'n atal datblygiad
economaidd mewn rhai gwledydd yn y rhanbarth yma.

Malaria yw un o'r afiechydon heintus mwyaf cyffredin ac mae'n creu problem
iechyd ddifrifol. Gall pedair rhywogaeth o organebau yn y genws Plasmodium
achosi malaria mewn pobl; y rhywogaethau sy'n achosi'r math mwyaf difrifol o'r
clefyd yw Plasmodium falciparum a Plasmodium vivax, ond gall Plasmodium ovale a
Plasmodium malariae hefyd achosi malaria. Serch hynny, nid yw'r rhywogaethau yma
o'r organebau yn achosi marwolaeth mewn pobl fel arfer. Ceir pumed rhywogaeth
o'r organebau sef Plasmodium knowlesi. Gall hwn achosi malaria mewn macacos ond
gall heintio pobl hefyd. Gan amlaf, cyfeirir at y rhywogaeth Plasmodim
pathogenig-dynol hwn fel parasitiaid malaria.

Trosglwyddir yr organebau Plasmodium pan mae mosgito Anopheles benywaidd yn cnoi
ac yn bwydo ar waed dynol. Dim ond y mosgito benywaidd Anopheles sy'n medru
trosglwyddo'r afiechyd a rhaid fod y mosgito wedi bwydo ar waed person
heintiedig yn flaenorol. Pan fo mosgita yn cnoi person sy'n dioddef o malaria,
cymer y mosgito ychydig o waed, sy'n cynnwys parasitiaid malaria meicrosgopig.
Tua wythnos yn ddiweddarach, pan fydd y mosgito'n bwydo am y tro nesaf,
cymysga'r parasitiaid hyn gyda gwaed y mosgito a chant eu chwystrellu i mewn i'r
person sy'n cael ei gnoi. Lluosa'r parasitiaid hyn yng nghelloedd coch y corff,
gan achosi symptomau fel anemia (penysgafnder, diffyg anadl, calon-guriad cyflym
a.y.y.b.), yn ogystal â symptomau cyffredinol eraill fel twymyn, oerfel, cyfog,
salwch yn debyg i'r ffliw, ac mewn achosion difrifol coma a marwolaeth.

Ar un adeg, roedd malaria i gael yn ambell fan yng Nghymru. Mae Evan Isaac yn
Coelion Cymru yn rhoi hanes Gwrach Cors Fochno; credid ei bod yn achosi afiechyd
oedd yn creu cryndod yn y dioddefwyr. Ymddengys mai malaria oedd yr afiechyd.



https://cy.wikipedia.org/wiki/MI6

MI6 yw'r enw arferol a roddir ar y Gwasanaeth Gwybodaeth Gyfrinachol (Saesneg:
Secret Intelligence Service neu'r (SIS)), un o asiantaethau diogelwch y Deyrnas
Unedig. Y Gwasanaeth Gwybodaeth Gyfrinachol yw asiantaeth cudd-ymchwil allanol y
Deyrnas Unedig, sy'n rhan o gymuned cudd-ymchwil y wladwriaeth honno. Mae'n
cyd-weithio â'r Gwasanaethau Diogelwch (MI5), Pencadlys Cyfathrebu'r Llywodraeth
a'r Gweithlu Cudd-ymchwil Amddiffyn o dan gyfarwyddyd y Pwyllgor Cudd-ymchwil ar
y Cyd (y Joint Intelligence Committee (JIC)). Syr John Scarlett yw'r pennaeth
presennol.

Ers 1995, lleolir pencadlys y Gwasanaeth Gwybodaeth Gyfrinachol yn Vauxhall
cross ar lan ddeheuol yr afon Tafwys, yn Llundain.

Wrth i UDA a'r DU baratoi i oresgyn Irac in 2003, gweithredodd MI6 "Operation
Mass Appeal", sef ymgyrch i blannu straeon ffug yng nghyfryngau gwledydd Prydain
am arfau dinistriol torfol (WMD) ym meddiant Irac er mwyn cefnogi'r
llywodraethau hynny, a oedd yn ceisio defnyddio'r honiad am y WMDau fel esgus
cyfreithiol dros y rhyfel yn y Cenhedloedd Unedig. Cafodd yr ymgyrch cudd yma ei
ddatguddio gan y Sunday Times yn Rhagfyr 2003. Mae honiadau gan y cyn-swyddog
MI6 Scott Ritter yn awgrymu fod yr asiantaeth yn gyfrifol am ymgyrchoedd
propaganda cyffelyb yn erbyn Irac ers y 1990au cynnar. Mae Ritter yn dweud bod
MI6 wedi ei recriwtio yn 1997 i cynorthwyo'r ymgyrch propaganda. Dywed: "The aim
was to convince the public that Iraq was a far greater threat than it actually
was." Mae gweithgareddau o'r fath yn mynd yn erbyn rheolau gweithredol MI6 ei
hun, am nad yw'n fod i ymyryd ym materion mewnol y DU.



https://cy.wikipedia.org/wiki/Llygoden

Mamal bychan yw llygoden (enw benywaidd; lluosog: llygod), sy'n perthyn i urdd y
cnofilod, ac sy'n hawdd ei hadnabod oherwydd ei chynffon main, di-flew, pwt o
drwyn a chlustiau crwm. Y mwyaf cyffredin yw'r Mus musculus a chaiff ei magu fel
anifail dof (anifail anwes). Mewn rhai cynefinoedd mae llygoden y maes hefyd yn
gyffredin iawn. Mae'n ysglyfaeth i rai adar mawr eu maint megis y cudyll, y
dylluan a'r eryr a mamaliaid eraill megis y gath a'r neidr. Ar adegau maent yn
dod i fewn i dai pobl a gallant lochesu oddi fewn i hen waliau.

Gallant ar adegau fod yn bla, gan fwyta a difetha cnyda'r amaethwr gan achosi
cryn golled a lledaenu afiechydon drwy'r parasitiaid sy'n byw arnynt a thrwy eu
hysgarthiad. Yng Ngogledd America, mae anadlu llwch sy'n cynnwys eu hysgarthiad
wedi'i gysylltu gyda hantavirus, a all, yn ei dro, achosi Hantavirus Pulmonary
Syndrome (HPS).

Anifail nosol ydynt yn bennaf sy'n dibynnu ar eu clyw yn hytrach na'u golwg. Mae
eu synnwyr arogli hefyd wedi'i fireinio'n arbennig iawn, yn enwedig er mwyn
canfod bwyd a lleoli helwyr fel cathod.



https://cy.wikipedia.org/wiki/Llyffant

Grŵp o amffibiaid yn perthyn i'r urdd Anura (o'r Groeg 'an' neu 'dim' ac 'aoura'
sef 'cynffon') yw'r llyffant neu froga. Mae tua 4,800 o rywogaethau sy'n byw
ledled y byd, yn enwedig mewn mannau llaith yn y trofannau, sef dros 85% o
ymlusgiaid. Mae ganddynt gorff tew a byr, pen mawr a choesau ôl hir ac maent yn
gigysyddion. Does gan yr oedolyn ddim cynffon.

Mae'r ffosil hynaf sydd wedi'i ganfod o lyffant yn ffosil o 'broto-lyffant' a
ymddangosodd yn yr epoc y Triasic cynnar, a hynny ym Madagasgar, ond credir fod
eu tarddiad yn llawer hŷn: y cyfnod Permaidd, 265 miliwn o flynyddoedd yn ôl.

Nodweddir corff y llyffant gan lygaid mawr sy'n ymestyn allan o'r corff, tafod
hir, coesau sy'n plygu'n daclus a diffyg cynffon. Er mai pyllau dŵr a thir
gwlyb, ydy cynefin y rhan fwyaf o frogaod, gall oedolion ambell rywogaeth fyw o
dan y ddaear neu ar goed. Mae ei groen yn chwarenog, gyda secretiad cas,
drewllyd neu angheuol. Ceir cryn amrywiaeth o ran lliw'r croen, gyda chuddliw'n
chwarae rhan bwysig yn hyn o beth: gall amrywio o frown i lwyd i wyrdd ac ar
adegau lliwiau ffyrnig megis coch neu felyn neu ddu i ddychryn ei ysglyfaeth.

Yn gyffredinol, mewn dŵr mae'r llyffant yn dodwy ei wyau, a elwir yn grifft, ac
maent yn deor yn y dŵr fel penaubyliaid bychan gyda chynffonau hir a thagellau
mewnol a chegau ar gyfer bwyta llysdyfiant yn hytrach na chig. Cwbwlheir y cylch
bywyd pan drawsnewidiant i ffurf oedolyn. Ar dir mae ambell rywogaeth yn dodwy
ei wyau ac eraill yn hepgor y cyfnod penbwl. Er mai cigysyddion ydy'r rhan fwyaf
o rywogaethau, mae rhai'n hollysol ac mae rhai'n gwledda ar ffrwyth.

Mae poblogaeth llyffantod yn gyffredinol wedi gostwng yn eithriadol ers y
1950au. Mae dros treuan ohonyn nhw, bellach, dan fygythiad, gyda dros 120 wedi
darfod ers 1980. Maen nhw'n cael eu difa gan lawer o afiechydon modern megis
chytridiomycosis, a hynny drwy'r byd ac maent yn ffefryn i'w bwyta gan lawer o
rywogaethau gan gynnwys dyn.

Ceir dwy rywogaeth gyffredin o lyffant yng Nghymru: Bufo bufo, y llyffant
dafadennog, a Rana temporaria a elwir broga yn Ne Cymru a llyffant melyn neu
lyffant cyffredin yng Ngogledd Cymru.



https://cy.wikipedia.org/wiki/Lithiwm

Metel alcalïaidd gwyn eithaf meddal yw lithiwm (tarddiad: Groeg: λίθος lithos,
"carreg"); mae'n elfen gemegol yn y tabl cyfnodol ac fe'i gynrychiolir gan y
symbol Li a'r rhif atomig 3. Dyma'r metel ysgafnaf ac fel pob un o'r grwp mae'n
adweithio'n sydyn ac mae'n fflamadwy iawn. Oherwydd hyn, caiff ei storio fel
arfer mewn olew. Pan gaiff ei dorri, mae'n lliw metalig, ond mae'r lliw'n pylu'n
sydyn pan ddaw i gyffyrddiad gyda'r aer o'i gwmpas, gan droi'n ddu.

Oherwydd ei adweithiad uchel, nid yw ar gael mewn ffurf naturiol ar y blaned,
dim ond mewn yn rhan o gymysgedd o fetalau eraill, a'r rheiny fel arfer yn
eionig. Fe'i ceir hefyd yn nŵr y môr a gellir ei gynaeafu ohono ac o glai. Mewn
diwydiant defnyddir electrolysis i'w insiwleiddio (ei wahanu) oddi wrth
cymysgedd o lithiwm clorid a potasiwm clorid.

Defnyddir tri chwarter y lithiwm a gynhyrchir yn fydeang ar gyfer batris lithiwm
a batri lithiwm-ion. Defnyddir y rhain yn gynyddol i yrru ceir trydan fel rhai
Tesla, ffonau clyfar a thabledi digidol. Mae un o'r chwareli mwyaf sy'n
echdynnu'r metalau o'r ddaear yng Ngogledd Mecsico.



https://cy.wikipedia.org/wiki/Leonardo_da_Vinci

Arlunydd, dyfeisiwr, cerddor ac athrylith cyffredinol oedd Leonardo da Vinci (15
Ebrill, 1452 - 2 Mai, 1519). Mae Leonardo yn enwocaf am beintiadau maestrolgar
megis y Mona Lisa a'r Swper Olaf ac am ei ddyfeisiadau sydd yn rhagflaenwyr ar
gyfer technoleg modern.

Cafodd Leonardo ei eni mewn ffermdy ger pentref bychan Anchiano, tua 3 km o dref
Vinci yn yr Eidal. Roedd yn blentyn gordderch i gyfreithiwr ifanc o'r enw Ser
Piero da Vinci a, mae'n debyg, merch gwerin o'r enw Caterina. Tyfodd Leonardo i
fyny gyda'i dad yn Fflorens lle dechreuodd dynnu lluniau a peintio, wedi'i
ysbrydoli gan natur a thirwedd ardal Toscana. Roedd ei luniau cynnar o ansawdd
mor uchel dechreuodd ei aprentisiaeth gyda'r peintiwr a cherfluniwr Andrea del
Verrocchio yn 14 mlwydd oed.

Y peintiad cyntaf y gallwn fod yn sicr bod Leonardo wedi cyfrannu ato yng
ngweithdy Verrocchio oedd Bedydd Crist [1]. Cyfraniad Leonardo oedd yr angel ar
y chwith, sydd yn fwy real na phrif gymeriadau'r llun, sef Iesu Grist a Ioan
Fedyddiwr, a'u peintiwyd gan ei athro. Yn ôl y chwedl, ni fentrodd Verrocchio
beintio byth eto ar ôl i dalent ei ddisgybl ragori ar ei allu ei hunan.

Dechreuodd ei brentisiaeth ffurfiol mewn anatomi wrth draed Andrea del
Verrocchio, ei athro a fynnodd fod pob un o'i ddisgyblion yn astudio anatomi cyn
mynd ati i ddysgu arlunio. Daeth da Vinci'n feistr ar anatomi gweledol gan
ymarfer y cyhyrau, y tendonau a ffurfiau eraill y corff.

Oherwydd ei lwyddiant fel arlunydd, cafodd yr hawl i weithio ar gyrff marw yn
Ysbyty Santa Maria Nuova yn Florence, Milan a Rhufain, gan agor y cyrff i weld
sut roedd y cyhyrau ac organau mewnol yn gorwedd ac yn gweithio. Gweithiodd gyda
meddyg (Marcantonio della Torre) rhwng 1510 a 1511 gan gydlunio papur ar anatomi
a oedd yn cynnwys dros 200 o'i luniau. Fe'i cyhoeddwyd yn 1680 (161 blwyddyn
wedi'i farwolaeth).

Yn ystod ei oes, roedd leonardo'n cael ei barchu'n fawr fel peiriannydd galluog
iawn. Mewn llythyr at Ludovico il Moro honodd y gallai greu pob math o
beiriannau i ymosod ac i amddiffyn tref. Pan ddihangodd i Fenis yn 1499 cafodd
waith fel peiriannydd i gynllunio amddiffynfeydd i'r ddinas, rhag ymosodiadau.
Mae ei bapurau'n orlawn o bob math o ddyfeiadau a oedd o flaen eu hamser ac sy'n
cynnwys offerynau cerdd newydd, y pwmp hydrolig, cannon a weithiau gyda stem a'r
hofrenydd.



https://cy.wikipedia.org/wiki/Kabul

Kabul yw prifddinas Affganistan. Fe'i lleolir yng ngogledd-ddwyrain y wlad,
1830m (6000 troedfed) uwchben lefel y môr ar lannau Afon Kabul.

Mae Kabul yn ddinas hynafol iawn. Mae ei hanes yn dechrau 3000 o flynyddoedd yn
ôl ac mae wedi cael ei dinistrio a'i hailgodi nifer o weithiau. Mae lleoliad y
ddinas ar y groesffordd rhwng de a gogledd y wlad a'i safle strategaidd yn
gwarchod y mynedfa i Fwlch Khyber a'r ffordd hynafol i is-gyfandir India yn
golygu fod pob goresgynydd yn ceisio ei meddianu a'i hamddiffyn. Dyna fu ei
thynged pan safai yn llwybr Alecsander Mawr o Facedon a Genghis Khan, er
enghraifft.

Am gyfnod Kabul oedd prifddinas Ymerodraeth y Mogwliaid (1504 - 1738) cyn iddi
gael ei symud i Ddelhi. Daeth yn brifddinas Affganistan yn 1773.

Bu'n dyst i ymyrraeth yr Undeb Sofietaidd yn y wlad ar ddiwedd y 1970au ac yn
bencadlys i lywodraeth ffwndamentalaidd y Taleban. Dioddefodd rhannau o'r ddinas
gryn ddifrod pan ymsododd lluoedd yr Unol Daleithiau arni i ddymchwel
llywodraeth y Taleban yn 2001.



https://cy.wikipedia.org/wiki/Ioga

Disgyblaethau traddodial meddyliol a chorfforol sy'n tarddu o India yw ioga
(Sansgrit, Pāli: योग yóga). Mae ioga hefyd yn un o chwe ysgol uniongred (āstika)
athroniaeth Hindŵ, ac at y gôl y mae'r ygol hwnnw yn anelu ati. Mae hefyd yn
cyfeirio at y swm o'r holl weithgareddau meddyliol, llafar a chorfforol yn
Jainiaeth.

Mae prif ganghennau ioga yn athroniaeth Hindŵ yn cynnwys Ioga Raja, Ioga Karma,
Ioga Jnana, Ioga Bhakti, a Ioga Hatha. Caiff Ioga Raja ei grynhoi yn Swtrâu Ioga
Patanjali, ac adnabyddir yn syml fel Ioga yng nghyd-destun athroniaeth Hindŵ, ac
mae'n ran o draddodiad Samkhya Mae nifer o destunau Hindŵ yn trafod agweddau o
ioga, gan gynnwys Upanishads, y Bhagavad Gita, y Pradipika Ioga Hatha, y Shiva
Samhita ac amryw o dantrâu.

Mae gan y gair Sansgrit "ioga" sawl ystyr, ac mae'n tarddu o'r gwraidd Sanskrit
yuj, sy'n golygu "i reoli", "i ieuo" neu "i uno". Mae cyfeiithiadau'n cynnwyr
"ymuno", "cyfuno", "undeb", "cysylltair", a "modd". Yn gyffredinol tu allan i
India, mae'r term ioga yn cael ei gysylltu â Ioga Hatha a'i asanas (ymddaliadau)
neu fel ffurf o ymarfer corff. Gelwir un sy'n ymarfer ioga neu'n dilyn
athroniaeth ioga yn iogi.



https://cy.wikipedia.org/wiki/Hormon

Cemegolion sy'n cael eu cynhyrchu a'u gollwng gan gelloedd mewn rhannau eraill
o'r corff yw hormon (a ddaw o'r gair Groeg ὁρμή - sef 'sbarduno'). Mae nhw'n
cael eu hastudio gan y byd meddygol fel rhan o anatomeg ddynol. Mymryn lleiaf
erioed sydd ei angen i newid metaboledd cell. Negesydd cemegol ydyw mewn
gwirionedd, sy'n cludo negesau o gell i gell.

Mae pob anifail, yn wir, mae pob organeb byw sydd â mwy nag un gell yn cynhyrchu
ac yn defnyddio hormonau, sy'n rhan o'r System endocrinaidd. Mewn anifail, mae'r
negeswyr hyn yn cael eu cludo o gwmpas y corff drwy gylchrediad y gwaed. Gall y
gell ymateb i un math arbennig o hormon pan fo gan y gell hwnnw 'dderbynnydd'
pwrpasol. Mae'r hormon yn clymu ei hun i brotin y derbynnydd sy'n sbarduno rhyw
weithgaredd neu'i gilydd yn y gell.

Mae moleciwlau o'r hormon endocrin yn cael eu chwysu (neu eu 'secretu') i'r
gwaed; mae ecsocrin (neu 'ectohormones') yn cael ei ollwng yn uniongyrchol i'r
ddwythell ('duct') ac oddi yno i'r gwaed; weithiau mae nhw'n llifo o gell i gell
drwy drylediad ('diffusion') mewn proses a elwir yn 'negesu paracrin'.



https://cy.wikipedia.org/wiki/Heather_Jones

Cantores Cymreig ydy Heather Jones (ganwyd 1950, Caerdydd), a chyn-wraig Geraint
Jarman. Bu'n aelod o fand Meic Stevens am flynyddoedd. Mynychodd ysgolion
cynradd Caerdydd ac Ysgol Uwchradd Cathays. Dysgodd Gymraeg fel ail-iaith ac mae
wedi bod yn flaengar yn y sîn cerddoriaeth gwerin yn y Gymraeg a'r Saesneg ers
yr 1970au.

Roedd hefyd yn un o'r Joneses a dorodd record y byd Jones Jones Jones am gasglu
ynghyd y nifer fwyaf o bobl yn rhannu’r un cyfenw yng Nghanolfan Mileniwm Cymru
yn 2006, gan fod yn un o 1,224 Jones a gymerodd rhan.

Rhyddhawyd ei hunangofiant, Gwrando ar fy Nghan gan wasg y Dref Wen ym mis
Tachwedd 2007 (ISBN 9781855967793), ysgrifenwyd ar y cyd gyda Caron Wyn Edwards.

Tra yn yr ysgol, roedd hi'n aelod o'r grŵp canu ysgafn Y Meillion. Rhyddhawyd ei
record gyntaf, yr EP Caneuon Heather Jones, ym 1968 ar Welsh Teldisc. Blwyddyn
yn ddiweddarach rhyddhawyd sengl Ddoi Di i Cambrian, a ffurfiodd Y Bara Menyn
gyda'i darpar-ŵr Geraint Jarman a Meic Stevens. Rhyddhawyd dwy EP ar Dryw.

Ar ôl i'r grŵp chwalu rhyddhawyd EP Heather ar label Newyddion Da. Ym 1971 ac
1972 recordiwyd dwy EP ar Sain, gyda'r grŵp roc James Hogg: Colli Iaith a Cwm
Hiraeth. Ym 1972 enillodd Cân i Gymru gyda 'Pan Ddaw'r Dydd', cân a ysgrifennwyd
gan Geraint.

Blwyddyn yn ddiweddarach, ddaeth y cyfle gan Sain i recordio ei halbwm cyntaf,
Mae'r Olwyn Yn Troi. Recordiwyd yr albwm dros gyfnod o dri mis yn Stiwdio
Rockfield gyda James Hogg. Hon, heb os nac oni bai, yw albwm gorau Heather.
Mae'r albwm ar gael yn ei chyfanrwydd ar Goreuon Heather Jones.

Ym 1974 chwaraeodd rhan Nia yn yr opera roc Nia Ben Aur a llwyfannwyd yn ystod
Eisteddfod Genedlaethol Caerfyrddin. Yn yr un flwyddyn recordiodd Young Folk In
Worship ar label y BBC, sef albwm o ganeuon Cristnogol.

Yn sgil llwyddiant Mae'r Olwyn Yn Troi, ffurfiwyd y grŵp Neli gyda Catrin
Edwards, Helen Bennett a Bethan Miles ond ni recordiwyd unrhyw ganeuon.

Ym 1976 rhyddhawyd Jiawl - casgliad o ganeuon cryf. Mae'n cynnwys teyrnged
Heather i Janis Joplin, sef 'Cân i Janis'. Wedyn ymunodd Heather â grŵp jazz
arbrofol Red Brass. Cantores arall y grŵp yr un pryd oedd neb llai nag Annie
Lennox!

Ym 1982 ffurfiwyd y grŵp canu gwerin Hin Deg gyda Mike Lease (gynt o'r Hwntws) a
Jane Ridout, ond roedd rhaid aros tan 1991 cyn i'r grŵp rhyddhau Lisa Lân, ei
albwm cyntaf.

Roedd Petalau Yn Y Gwynt (Sain, 1990) yn albwm aeddfed iawn, tipyn mwy canol y
ffordd, ond roedd 'na uchafbwyntiau. Mae 'Hiraeth Bregus' yn fersiwn gwych o gân
Meic Stevens, ac mae'r gân serch 'Rwy'n Cofio Pryd' yn hyfryd.

Ym 1991, newidiodd cwrs yn gerddorol, ac ymunodd gyda'r grŵp rêf Tŷ Gwydr er
mwyn recordio'r albwm Effeithiol. Mae'r casét yn cynnwys fersiwn dawns o 'Colli
Iaith'.

Recordiwyd Hwyrnos yn 2000 yn Stiwdio Albany, Caerdydd gyda rhai o gerddorion
gwerin gorau Cymru: Dave Burns, Danny Kilbride a Stephen Rees ymysg eraill.

Mae Enaid (2006) yn cynnwys 'Beth Sydd I Mi' a sgrifennwyd gan Geraint Jarman. Y
gân hon enillodd gystadleuaeth y gân bop yn Eisteddfod Genedlaethol Yr Urdd
Caerfyrddin i Heather ym 1967. Mae'r albwm hefyd yn cynnwys teyrnged dyner i'r
diweddar Tich Gwilym, sef 'Anthem Tich'.

Cyhoeddwyd ei CD ddiweddaraf Dim Difaru gan Recordiau'r Graig,. Cafodd ei
chynhyrchu gan Tudur Morgan yn stiwdio Simon Gardner, Llandudno ac mae'n cynnwys
recordiad newydd o 'Colli Iaith'.



https://cy.wikipedia.org/wiki/Hanes_yr_Unol_Daleithiau

Dechreua hanes yr Unol Daleithiau gyda Rhyfel Annibyniaeth America, a elwir
hefyd y Chwyldro Americanaidd, rhwng byddin Prydain Fawr a'r 13 talaith yng
Ngogledd America oedd wedi gwneud cynghrair a'i gilydd i hawlio annibyniaeth.
Dechreuodd y rhyfel yn 1775, pan gymerodd y gwrthryfelwyr feddiant o lywodraeth
pob un o'r tair talaith ar ddeg. Yn 1776, cyhoeddasant eu hannibyniaeth gyda
Datganiad Annibyniaeth yr Unol Daleithiau. Yn 1777, llwyddodd y gwrthryfelwyr i
gymeryd byddin Brydeinig yn garcharorion ym Mrwydr Saratoga, ac o ganlyniad,
ymunodd Ffrainc a'r rhyfel at ochr y gwrthryfelwyr yn gynnar yn 1778.

Yn dilyn buddugoliaeth llynges Ffrainc dros lynges Prydain ym Mrwydr y
Chesapeake, bu raid i fyddin Brydeinig arall ildio i'r gwrthryfelwyr yn Yorktown
yn 1781. Diweddwyd y rhyfel gan Gytundeb Paris yn 1783, gyda'r llywodraeth
Brydeinig yn derbyn annibyniaeth yr Unol Daleithiau. Daeth George Washington,
oedd wedi bod yn un o brif gadfridogion y gwrthryfelwyr yn ystod y rhyfel, yn
Arlywydd cyntaf y wlad.

Ymladdwyd Rhyfel Cartref America (1861 - 1865) rhwng llywodraeth yr Unol
Daleithiau ac unarddeg talaith yn y de oedd yn dymuno gadael yr Unol Daleithiau.
Dechreuodd y rhyfel yn dilyn etholiad Abraham Lincoln yn Arlywydd yr Unol
Daleithiau yn 1861. Prif asgwrn y gynnen oedd caethwasiaeth; yr oedd pob un o'r
taleithiau oedd yn dymuno gadael yr Undeb yn rhai lle roedd caethwasiaeth yn
elfen bwysig. Tra nad oedd Lincoln wedi bygwth dileu caethwasiaeth, ystyrid ef
yn elyn i'r gyfundrefn. Dewisodd y gwrthryfelwyr Jefferson Davis fel Arlywydd.

Dechreuodd yr ymladd ar 12 Ebrill, 1861, pan ymosododd y gwrthryfelwyr ar Fort
Sumter yn nhalaith De Carolina. Erbyn 1862 yr oedd brwydro ar raddfa eang wedi
datblygu, gyda niferoedd mawr yn cael eu lladd. Ym mis Medi 1862, cyhoeddodd
Lincoln ryddid y caethion. Erbyn hyn yr oedd y de wedi darganfod cadfridogion o
athrylith yn Robert E. Lee a "Stonewall" Jackson, ac enillasant nifer o
fuddugoliaethau dros yr Undebwyr. Lladdwyd Jackson mewn camgymeriad gan ei
filwyr ei hun ym mrwydr Chancellorsville ym Mai 1863, a gorchfygwyd Lee ym
Mrwydr Gettysburg yn nhalaith Pennsylvania ym mis Gorffennaf 1863. Yn y
gorllewin, cipiodd byddin dan Ulysses S. Grant Vicksburg yn nhalaith
Mississippi, a thrwy hynny enillodd yr Undebwyr reolaeth ar Afon Mississippi.

Erbyn 1864 yr oedd y diwedd yn nesau, wrth i fanteision yr Undeb o ran
poblogaeth fwy ac ecomomi gryfach ddechrau cael effaith. Bu brwydro ffyrnig
rhwng Grant a Lee yn nhalaith Virginia yn ystod haf 1864 a chipiodd William
Tecumseh Sherman Atlanta, Georgia. Yn 1865, ildiodd Lee ei fyddin i Grant yn
Appomatox a daeth y rhyfel i ben. Rhyddhawyd y caethion i gyd.



https://cy.wikipedia.org/wiki/Gymraeg

Aelod o'r gangen Frythonaidd o'r ieithoedd Celtaidd a siaredir yn frodorol yng
Nghymru, gan Gymry a phobl eraill ar wasgar yn Lloegr, a chan gymuned fechan yn
Y Wladfa, yr Ariannin yw'r Gymraeg (hefyd Cymraeg /kəmˈrɑːɨɡ/ heb y fannod).

Yng Nghyfrifiad y DU (2011), darganfuwyd fod 19% (562,000) o breswylwyr Cymru
(tair blwydd a throsodd) yn gallu siarad Cymraeg. O'r ffigwr hon, darganfuwyd
fod 77% (431,000) yn gallu siarad, darllen, ac ysgrifennu'r iaith; dywedwyd 73%
o breswylwyr Cymru (2.2 miliwn) fod dim sgiliau yn y Gymraeg ganddynt. Gellir
cymharu hwn â chyfrifiad 2001, a ddarganfu fod 20.8% o'r boblogaeth yn gallu
siarad Cymraeg, gyda 57% (315,000) o'r ffigwr hon yn dweud eu bod yn rhugl yn yr
iaith.

Mae'r Gymraeg yn un o'r 55 o ieithoedd i gael eu cynnwys fel cyfarchiad ar
Record Aur y Voyager er mwyn cynrychioli'r Ddaear yn rhaglen Voyager NASA a
lansiwyd ym 1977. Mae pob cyfarchiad yn unigryw i'r iaith, a dywed y Gymraeg
"Iechyd da i chwi yn awr ac yn oesoedd".

Mae Mesur y Gymraeg 2011 (Cymru) yn rhoi statws swyddogol i'r Gymraeg yng
Nghymru, lle mai'r Gymraeg yw'r unig iaith Geltaidd sydd yn swyddogol de jure
mewn unrhyw ran o'r Deyrnas Unedig.

Tarddodd y Gymraeg o'r Frythoneg yn y 6ed ganrif, hynafiad cyffredin y Gymraeg,
Llydaweg, Cernyweg, a'r iaith farw, Cymbrieg.

Tarddodd yr enw Saesneg ar yr iaith, sef Welsh, fel ecsonim a roddwyd i'w
siaradwyr gan yr Eingl-Sacsoniaid, sy'n golygu "iaith estron" (gweler Walha). Yr
enw brodorol ar yr iaith yw Cymraeg, a'r enw brodorol ar y wlad yw Cymru ar
gyfer "Wales."

[[Delwedd:Ffigur 1 % y boblogaeth yn gallu siarad Cymraeg,
1911–2001.PNG|bawd|Graff o ganran y boblogaeth a oedd yn gallu siarad Cymraeg,
1911–2001.] Gellir disgrifio’r tueddiadau o 1891 hyd at 1971 yn weddol syml:
gydag ychydig o eithriadau, gostyngodd y ganran oedd yn siarad Cymraeg ymhob
grŵp oedran o’r naill gyfrifiad i’r llall. Cynyddodd y nifer absoliwt o
siaradwyr o 1891 i gyrraedd bron i filiwn (977,366) yn 1911.

[[Delwedd:Wales.cardiff.slow.jpg|bawd|chwith|200px|Marciau ffyrdd dwyieithog ar
bwys Maes Awyr Rhyngwladol Caerdydd, Bro Morgannwg]] Ceir dadansoddiad
cynhwysfawr o sefyllfa'r Gymraeg yng Nghymru yn adroddiad 5-mlynedd Comisiynydd
y Gymraeg, ""Sefyllfa’r Iaith Gymraeg 2012–2015", sy'n gwneud defnydd o arolwg
"Y Defnydd o'r Gymraeg yng Nghymru, 2013-2015" ynghyd â ffynhonellau eraill. Yn
ôl Cyfrifiad 2011 roedd 19.0% yn gallu siarad Cymraeg, gostyngiad o 1.8% ers
Cyfrifiad 2001, ond yn uwch na'r 18.7% ym 1991. Dangosodd cyfrifiad 2011 y
ganwyd tua 25% o breswylwyr Cymru y tu allan i Gymru. Nid oes ystadegau ar faint
o bobl sy'n siarad Cymraeg yng ngweddill Prydain ond adroddodd Cyfrifiad 2011
fod 8,248 o bobl (3 oed a throsodd) yn Lloegr a oedd yn ystyried y Gymraeg yn
brif iaith iddynt. Ym 1993, cyhoeddodd S4C ganlyniadau arolwg ar faint o bobl
all siarad neu ddeall Cymraeg. Darganfu'r arolwg yma fod tua 133,000 o siaradwyr
Cymraeg yn byw yn Lloegr, gyda thua 50,000 ohonynt yn byw yn Llundain Fawr.
Amcangyfrifodd Bwrdd yr Iaith Gymraeg fod 110,000 o bobl yn 2001 a oedd yn gallu
siarad Cymraeg ar ddyddiad cynharach yn byw yn Lloegr.[1]

Yn sgil mudo a thwf yn nylanwad ieithoedd eraill ar fröydd Cymraeg, cafwyd
lleihad yn y nifoeroedd sy'n siaradwyr uniaith Cymraeg. Bellach nid oes
siaradwyr uniaith y Gymraeg i gael. Ar y cyfan, mae siaradwyr Cymraeg hefyd yn
siarad y Saesneg (yn Nhalaith Chubut, yr Ariannin, Sbaeneg yw iaith y mwyafrif -
gweler Y Wladfa). Serch hynny, mae llawer o siaradwyr Cymraeg iaith gyntaf yn
fwy cyffyrddus yn mynegi eu hunain drwy gyfrwng y Gymraeg na'r Saesneg. Gall yr
iaith y mae siaradwyr yn ei dewis amrywio yn ôl yr angen, pwnc, cyd-destun
cymdeithasol, ac o fewn mynegiant (a elwir yn ieithyddiaeth yn cyfnewid côd).

Caiff y Gymraeg ei siarad yn iaith gyntaf yng Ngogledd a Gorllewin Cymru yn
bennaf, yng Ngwynedd, Conwy, Sir Ddinbych, Ynys Môn, Sir Gâr, gogledd Sir
Benfro, Ceredigion, ardaloedd ym Morgannwg, a gogledd-ddwyrain a de-ddwyrain
eithafol Powys, ond canfyddir siaradwyr iaith gyntaf a siaradwyr rhugl ar draws
Cymru gyfan.

Yr ydys wedi bod yn poeni am ddyfodol y Gymraeg ers amser. Adeg Eisteddfod
Genedlaethol Cymru Pwllheli 1925 trefnodd y Cymmrodorion sesiynnau yng Nghapel
Penlan i drafod "Cadwriaeth yr Iaith". Roedd y Parchedig Ddr. G Hartwell
Jones,Elfed a Phedrog yn pwysleisio creu ewyllys da tuag at y Gymraeg tra oedd
Thomas Gwynn Jones a J.H. Jones, golygydd Y Brython, yn mynnu nad oedd gobaith
ei chynnal heb wleidyddiaeth ymosodol o'i phlaid.

Yr oedd Syr John Morris-Jones yn cyfiawnhau darlithio i'w fyfyrwyr yn Saesneg am
ei fod am weld y Cymry yn genedl ddwyieithog ac nad oedd ar y Gymraeg angen
termau ar gyfer trafod y byd cyfoes. Mynnai Prosser Rhys, Edward Morgan
Humphreys a'r Parch D. Tecwyn Evans y dylid hyrwyddo'r Gymraeg mewn storiau
poblogaidd i'r ifanc, mewn drama a ffilm a rhaglenni radio.

Er mai iaith leiafrifol ydyw'r Gymraeg, cynyddodd gefnogaeth iddi yn ystod ail
hanner y 20fed ganrif, ynghyd â chynnydd mewn sefydliadau megis y blaid
wleidyddol genedlaethol, Plaid Cymru ers 1925, a Chymdeithas yr Iaith Gymraeg
ers 1962.

Yn ôl Deddf yr Iaith Gymraeg 1993 a Deddf Llywodraeth Cymru 1998, y mae'n rhaid
i'r sector gyhoeddus drin y Gymraeg a'r Saesneg yn gyfartal, cyn belled ag y mae
hynny'n rhesymol ac ymarferol. Y mae'n rhaid i gyrff cyhoeddus ysgrifennu
Cynllun yr Iaith Gymraeg y mae'n rhaid ei gymeradwyo ymlaen llaw, sy'n nodi
ymrwymiad i drin y Gymraeg yn gyfartal. Anfonir y drafft hwn am ymgynghoriad
cyhoeddus am gyfnod o dair mis, lle gellir cynnwys sylwadau awgrymedig yn y
fersiwn derfynol. Wedyn, y mae angen ar Fwrdd yr Iaith ei gymeradwyo cyn iddo
gael ei dderbyn yn derfynol gan y cwmni dan sylw. Ar ôl hynny, y mae'n rhaid i'r
corff cyhoeddus weithredu ei rwymedigaethau yn unol â'i Gynllun.

Ar 7 Rhagfyr 2010, cymeradwyodd y Cynulliad yn unfrydol set o fesurau i'w
defnyddio er mwyn datblygu defnydd y Gymraeg yng Nghymru. Ar 9 Chwefror 2011,
derbyniodd y mesur hwn Gydsyniad Brenhinol a chafodd ei gymeradwyo, felly yn
gwneud y Gymraeg yn iaith a gydnabyddir yn swyddogol yng Nghymru. Y mae Mesur y
Gymraeg (Cymru) 2011 yn:

O ganlyniad i gymeradwyo'r mesur hwn, y mae'n rhaid i gyrff cyhoeddus a rhai
cwmnïau preifat ddarparu gwasanaethau Cymraeg, ond ni wyddys eto'r pa gwmniau a
fydd yn gorfod cydymffurfio. Meddai’r Gweinidog Treftadaeth, Alun Ffred Jones,
"Mae’r Gymraeg yn destun balchder i bobl Cymru, p’un a ydynt yn ei siarad neu
beidio ac rwy’ wrth fy modd felly bod y Cynulliad Cenedlaethol wedi cymeradwyo’r
Mesur. Rwy’n falch fy mod wedi cael llywio’r ddeddfwriaeth trwy’r Cynulliad sy’n
cadarnhau statws swyddogol yr iaith; sy’n creu eiriolydd cryf dros siaradwyr y
Gymraeg ac a fydd yn cynyddu’n sylweddol nifer y gwasanaethau fydd ar gael trwy
gyfrwng y Gymraeg. Rwy’n credu dylai pawb sydd eisiau derbyn gwasanaethau drwy
gyfrwng y Gymraeg, gael y cyfle i wneud hynny, a dyna beth mae’r llywodraeth yma
wedi bod yn gweithio tuag ato. Mae’r ddeddfwriaeth hon yn gam pwysig a
hanesyddol ymlaen i’r iaith, eu siaradwyr ac i’r genedl." Ni dderbyniwyd y mesur
gan bawb; ysgogdd Bethan Williams, cadeirydd Cymdeithas yr Iaith Gymraeg, ymateb
cymysg, gan ddweud, "Through this measure we have won official status for the
language and that has been warmly welcomed. But there was a core principle
missing in the law passed by the Assembly before Christmas. It doesn't give
language rights to the people of Wales in every aspect of their lives. Despite
that, an amendment to that effect was supported by 18 Assembly Members from
three different parties, and that was a significant step forward."

Ar 5 Hydref 2011, penodwyd Meri Huws, Cadeirydd Bwrdd yr Iaith Gymraeg, yn
Gomisiynydd newydd dros y Gymraeg. Mewn datganiad a ryddhawyd ganddi, dywedodd
ei bod "wrth ei bodd" i gael ei phenodi i'r "rôl bwysig bwysig," hon, gan
ychwanegu, "Bydda i'n adeiladu ar y gwaith da sydd eisoes wedi'i wneud gan Fwrdd
yr Iaith Gymraeg ac eraill er mwyn cryfhau'r Gymraeg a sicrhau ei bod yn parhau
i ffynnu." Dywedodd Carwyn Jones, Prif Weinidog Cymru, y byddai Meri yn
"eiriolwr ardderchog dros y Gymraeg," ond roedd pryderon gan ambell i berson;
dywedodd Bethan Jenkins o Blaid Cymru, "I have concerns about the transition
from Meri Huws's role from the Welsh Language Board to the language
commissioner, and I will be asking the Welsh government how this will be
successfully managed. We must be sure that there is no conflict of interest, and
that the Welsh Language Commissioner can demonstrate how she will offer the
required fresh approach to this new role." Cychwynnodd Meri ei gwaith fel
Comisiynydd Iaith ar 1 Ebrill 2012.

Defnyddia cynghorau lleol a Chynulliad Cenedlaethol Cymru y Gymraeg yn iaith
lled-swyddogol, gan ddosbarthu deunydd llenyddol a hyrwyddol yn y Gymraeg yn
ogystal â'r Saesneg (e.e., llythyron at rieni o'r ysgol, gwybodaeth
llyfrgelloedd, gwybodaeth cynghorau ac ati) ac mae'r mwyafrif o arwyddion ffyrdd
yng Nghymru yn y Gymraeg a'r Saesneg, gan gynnwys enwau lleoedd. Serch hynny,
defnyddir yr enw Saesneg yn unig mewn rhai mannau sydd ar leoedd yn Lloegr sydd
o fewn ffiniau Cymru, er bod enwau Cymraeg arnynt ers llawer dydd (e.e. London:
Llundain; The [English] Midlands: Canolbarth Lloegr).

Er bod arwyddion ffyrdd dwyieithog yng Nghymru, mae geiriad arian o hyd yn
uniaith Saesneg. Yr unig eithriad i hwn ydy'r allwedd ar bunnoedd Cymru o 1985,
1990, a 1995, sy'n dweud, Pleidiol wyf i'm gwlad o anthem genedlaethol Cymru,
Hen Wlad Fy Nhadau. Ni fydd y Gymraeg ar yr arian Prydeinig newydd (2008
ymlaen), er gwaethaf iddi gael ei dylunio gan Ogleddwr ac yn cael ei bathu yn y
Bathdy Brenhinol yn Llantrisant, De Cymru. Er bod llawer o siopau yn dangos
arwyddion dwyieithog, prin ydy defnydd o'r Gymraeg ar ddeunydd pacio a
chyfarwyddiadau.

Mae geirfa Gymraeg yn tarddu o eiriau'r Frythoneg yn bennaf (megis wy a carreg),
gydag ambell i air-fenthyg o'r Lladin (megis ffenestr < Lladin fenestra a gwin <
Lladin vinum), a'r Saesneg (megis silff a gât). Mae'r Gymraeg, fel ieithoedd
eraill y byd, yn benthyca geirfa oddi wrth ieithoedd eraill. Benthyciwyd i'r
Gymraeg o'r Lladin, yr Wyddeleg, y Ffrangeg, a'r Saesneg yn bennaf. Ceir rhai
geiriau Cymraeg yn tarddu o'r Hen Norseg, y Roeg, a'r Hebraeg. Ar hyn o bryd,
o'r Saesneg y benthycir fwyaf, ac o ieithoedd eraill y byd drwy'r Saesneg.

Ysgrifennir y Gymraeg gyda gwyddor Lladin, sydd defnyddio 28 llythyren yn
draddodiadol, lle bo wyth ohonynt yn ddeugraffau (dwy lythyren a drinnir yn un)
ar gyfer coladiad:

Defnyddir y llythyren "j" mewn geiriau benthyg o'r Saesneg, megis jam, jôc, a
garej. Prin iawn yw'r defnydd o "k", "q", "v", "x", a "z", ond fe'u defnyddir o
fewn rhai o gyd-destunau technegol, megis kilogram, volt a zero, ond defnyddir
amnewidiadau Cymraeg fel arfer: cilogram, folt a sero. Yr oedd y llythyren "k"
yn gyffredin hyd y 16eg ganrif, ond fe'i collwyd adeg cyhoeddi'r Testament
Newydd yn y Gymraeg, fel yr eglurodd William Salesbury: "C for K, because the
printers have not so many as the Welsh requireth". Nid oedd y newid yma yn
boblogaidd ar y pryd.

Yr acen grom yw'r deiacritig fwyaf cyffredin, sy'n gwahaniaethu llafariaid hir,
fel arfer gyda homograffau yn bennaf, lle bo'r llafariad yn fyr mewn un gair ac
yn hir yn y llall: e.e., man a mân.

Nodweddir ffonoleg y Gymraeg gan nifer o synau nad ydynt yn bodoli yn y Saesneg
ac sy'n deipolegol brin mewn ieithoedd Ewropeaidd. Mae'r acen bwys fel arfer yn
disgyn ar y goben (y sillaf olaf ond un) mewn geiriau amlsillafog.

Aethpwyd ati i ysgrifennu Cymraeg yn gynnar o’i chymharu ag ieithoedd eraill
canolbarth a gogledd Ewrop (heblaw am Ladin a Groeg), efallai cyn gynhared ag OC
600, er nad oes ysgrifau wedi goroesi o’r adeg honno. Ar garreg yn Eglwys Sant
Cadfan, Tywyn y ceir y geiriau Cymraeg cynharaf i oroesi, carreg a naddwyd tua’r
flwyddyn OC 700.

Gan fod datblygiad Cymraeg Fodern ysgrifenedig yn lled araf mae gagendor eang
wedi agor rhyngddi a Chymraeg llafar. Yn wir mae rhai o'r gwahaniaethau rhwng yr
ysgrifenedig a'r llafar yn hen iawn. Ysgrifennir ffurf trydydd person lluosog y
ferf yn –ânt ond fe'i hyngenir yn –ân. Dengys barddoniaeth y 12fed ganrif, lle
odlid geiriau'n diweddu ag –ant gyda rhai yn diweddu ag –ân, bod y gwahaniaeth
hwn eisoes yn bodoli bryd hynny. Dim ond yn ddiweddar y cydnabuwyd llawer o'r
newidiadau yn yr iaith lafar yn y Gymraeg ysgrifenedig newydd a elwir yn Gymraeg
Cyfoes.

Yr iaith Gymraeg fel y mae'n cael ei siarad yn hytrach na'i hysgrifennu yw
Cymraeg llafar. Mae'n wahanol i'r iaith ysgrifenedig o ran geirfa, gramadeg a
morffoleg. Ceir o'i mewn sawl cywair ieithyddol tra gwahanol, a sawl tafodiaith.

Credir bod tua 90% o boblogaeth Cymru yn Gymry Cymraeg ddechrau'r 19g a rhyw 70%
yn Gymry uniaith. Erbyn 2001, mae rhyw 20.5% o bobl yn siarad Cymraeg (un mewn
pump), sef rhyw 580,000 o bobl yn ôl y cyfrifiad.

Mae cymuned fechan o ddisgynyddion i Gymry Cymraeg wedi goroesi yn y Wladfa, ym
Mhatagonia, yr Ariannin. Siaradir Cymraeg ym Mhatagonia ers 1865 pan aeth grŵp o
ymsefydlwyr o Gymru yno i fyw, gan chwilio am fywyd gwell.

Adeg twf yr eglwysi anghydffurfiol yn ystod y 19g, daethant yn ganolbwynt bywyd
Cymraeg. Ymysg y llu o weithgareddau cymdeithasol a drefnwyd gan y capeli ceid
eisteddfodau, corau a theithiau gwib. Ond erbyn diwedd y 19eg ganrif roedd
poblogaeth ddiwydiannol ag arian yn eu pocedi nawr yn gallu talu am adloniant.
Darparwyd difyrrwch ar gyfer unigolion gan fusnesau, yn theatr, yn drefi
gwyliau, ac yna'n ffilm, radio a theledu. Tanseiliwyd lle'r eglwysi Cymraeg wrth
wraidd cymdeithas gan yr adloniant newydd hudolus. Ers dechrau'r ugeinfed ganrif
cyrhaeddai diwylliant Eingl-Americanaidd bob cwr o'r ddaear drwy ffilm, radio a
theledu gan gystadlu ag adloniant a diwylliant traddodiadol y cartref a'r
gymuned leol.

Sefydlwyd rhai mudiadau cenedlaethol Cymraeg eu cyfrwng yn ystod yr 20g, sydd i
raddau yn llenwi'r bwlch a adawyd wrth i weithgaredd cymdeithasol yr eglwysi
ddihoeni. Mudiad yr Urdd a ffurfiwyd ym 1922 yw'r pwysicaf o'r rhain. Mae
Merched y Wawr a'r Ffermwyr Ifainc hefyd yn fudiadau o bwys yn cynnal
gweithgaredd trwy gyfrwng y Gymraeg. Ceir nifer o fudiadau cenedlaethol eraill
Cymraeg megis Undeb Cenedlaethol y Cymdeithasau Cymraeg, Cymdeithas Edward
Llwyd, a'r Gymdeithas Wyddonol. Sefydlwyd Anrhydeddus Gymdeithas y Cymmrodorion
ym 1751 gan Forrisiaid Môn yn gymdeithas lenyddol i amddiffyn y Gymraeg.

Mae gan eisteddfodau le canolog yn niwylliant Cymru a'r Gymraeg. Wedi nychdod yr
hen gyfundrefn eisteddfodol yn y canrifoedd wedi'r Deddfau Uno adnewyddwyd yr
eisteddfod gyda chyfarfodydd taleithiol yn ystod y 19eg ganrif. Sefydlwyd yr
Eisteddfod Genedlaethol yn y 1860au ond defnyddiwyd mwy a mwy o Saesneg yn yr
Eisteddfod Genedlaethol gyda threigl y blynyddoedd. Erbyn 1931 Saesneg oedd prif
iaith y llwyfan, y beirniadaethau a seremonïau gorsedd y Beirdd, sefyllfa
annerbyniol i lawer. Gwnaethpwyd y Gymraeg yn iaith swyddogol yr Eisteddfod ym
1937 ond parhau gwnaeth y defnydd o'r Saesneg ar lwyfan yr eisteddfod ym 1952
pan gyflwynwyd y Rheol Gymraeg yn caniatáu defnyddio'r Gymraeg yn unig ar lwyfan
yr Eisteddfod (heblaw mewn rhai anerchiadau gan westeion gwadd). Mae'r Rheol
Gymraeg hithau'n bwnc llosg sydd wedi peri i rai awdurdodau lleol atal eu
cyfraniad ariannol tuag at yr Eisteddfod Genedlaethol. Beirniedir yr Eisteddfod
Genedlaethol am safon anwastad y llenyddiaeth a wobrwyir. Ar y llaw arall
clodforir yr Eisteddfod am ei bod yn ŵyl ddiwylliannol i'r werin, am roi llwyfan
cenedlaethol i artistiaid, am feithrin barddoni, ac am hybu dysgu Cymraeg.

Trefnir eisteddfodau gan gymdeithasau megis yr Urdd, Mudiad y Ffermwyr Ifainc,
ac Undeb Cenedlaethol y Glowyr. Cynhelir rhai eisteddfodau taleithiol o hyd,
megis eisteddfod Pontrhydfendigaid ac ambell i eisteddfod drefol neu bentrefol,
ond nid oes cymaint o fri ar y rhain ag a fu ac nid yw'r capeli'n trefnu
eisteddfodau fel ag y buont ychwaith.

Cafwyd cyhoeddi llyfrau printiedig Cymraeg yn gynnar o gymharu â llawer o
ieithoedd eraill Ewrop nad oeddent yn ieithoedd gwladwriaeth. Ychydig o lyfrau a
gâi eu cyhoeddi, cyfanswm o 116 rhwng 1546 a 1670. Crefydd oedd pwnc mwyafrif y
llyfrau hyn. Yna tyfodd nifer y llyfrau a gyhoeddwyd i gyfartaledd o 4 y
flwyddyn rhwng 1670 a 1700 a 14 y flwyddyn rhwng 1700 a 1730, yn rhannol drwy
nawdd y Welsh Trust a'r SPCK. Erbyn y 18fed ganrif roedd pris llyfr wedi disgyn
yn sylweddol, ac o fewn cyrraedd y werin. Ymhlith y llyfrau a gyhoeddwyd yr oedd
rhai o glasuron y dadeni dysg a llenyddiaeth grefyddol Cymru: Cannwyll y Cymry
gan y Ficer Prichard (1681) a Gweledigaetheu y Bardd Cwsc gan Ellis Wynne
(1703). Yr oedd y twf mawr mewn llythrennedd yn ystod y 18fed ganrif yn esgor ar
dwf yn y galw am lyfrau o bob math, yng Nghymru fel ag yn Lloegr. Sefydlwyd
argraffdai yma ac acw yng Nghymru i gyflenwi'r farchnad newydd am lyfrau.
Cyhoeddwyd dros 2,500 o lyfrau Cymraeg yn ystod y 18fed ganrif.

Heddiw cyhoeddir 500-600 llyfr Cymraeg yn flynyddol, llawer ohonynt yn llyfrau i
blant. Ymysg y cyhoeddwyr pennaf mae Gwasg Gomer, Gwasg Prifysgol Cymru a'r
Lolfa (rhestr gyflawn o gyhoeddwyr llyfrau Cymraeg). Ariennir y gwaith o
gyhoeddi llawer o lyfrau Cymraeg a Chymreig gan y llywodraeth drwy Gyngor
Llyfrau Cymru a sefydlwyd fel y Cyngor Llyfrau Cymraeg ym 1961. Mae Cyngor
Llyfrau Cymru hefyd yn dosbarthu llyfrau Cymraeg a Chymreig.

Ceir casgliad helaeth o lawysgrifau, cyfnodolion a llyfrau Cymraeg yn Llyfrgell
Genedlaethol Cymru. Un o swyddogaethau Llyfrgell Genedlaethol Cymru yw rhoi ar
gadw copi o bob llyfr gaiff ei gyhoeddi ym Mhrydain. Yn ogystal â deunydd ar
bapur cesglir yno ddeunydd ar gyfryngau sain a llun.

Mae'r Gymraeg wedi bod yn elfen flaenllaw yn yr ymwybyddiaeth o'r hunaniaeth
Gymreig. Y mae'r ymwybyddiaeth hon yn treiddio gwaith llenorion Cymru, yn
Gymraeg ac yn Saesneg. Efallai mai'r man amlycaf y crybwyllir y Gymraeg yw yn yr
anthem genedlaethol 'Hen Wlad fy Nhadau': 'a bydded i'r heniaith barhau.' Y
mae'r Gymraeg, Cymreictod a cholli iaith yn thema i nifer o weithiau llenyddol.
Ymhlith y mwyaf amlwg o'r rhain mae nofel Islwyn Ffowc Elis Wythnos yng Nghymru
Fydd, a cherddi Gerallt Lloyd Owen gan gynnwys 'Etifeddiaeth', cerdd Gwyneth
Lewis Y Llofrudd Iaith, cerddi Jac Glan-y-gors 'Dic Siôn Dafydd', a cherddi
Waldo Williams 'Yr Heniaith' a 'Cymru a Chymraeg'. Dylid hefyd grybwyll cerdd
arall gan Waldo Williams, 'Cofio', sy'n alarnad i ieithoedd a phobloedd golledig
y ddaear gyfan.

Yn ogystal â cherddi moliant i'r Gymraeg neu weithiau yn galaru amdani neu'n
ymgyrchu trosti, ceir hefyd gweithiau yn mynegi'r profiad o fod yn Gymro
Cymraeg. Mae'r profiad hwn yn annatod glwm wrth ddylanwad cenedligrwydd,
cenedlaetholdeb, galar, y cymhlyg israddoldeb, rhamant y gorffennol, gwawd y
Sais, yr ymgecru ymysg y Cymry, y perthyn i draddodiad hir a gwerthfawr, a'r
perthyn i fro.

Ceir ymateb cymhleth i'r Gymraeg a'r ymwybyddiaeth o Gymreictod hefyd yng
ngweithiau rhai llenorion Cymreig yn ysgrifennu yn Saesneg yn enwedig o'r 1930au
ymlaen. Yn eu plith mae gweithiau Caradoc Evans, Cymro Cymraeg, megis My People,
gweithiau R. S. Thomas a ddysgodd Gymraeg (megis 'Reservoirs' yn ei Collected
Poems 1945-1990), a Gwyn Thomas, yn Gymro di-Gymraeg o'r union genhedlaeth na
fagwyd yn Gymry Cymraeg. Rhoddwyd mynegiant am y tro cyntaf i ymdeimlad o
Gymreictod di-Gymraeg gan rai o'r llenorion hyn. Ffenomenon yn perthyn i Gymru'r
20fed ganrif yw'r diwylliant Cymreig di-Gymraeg a dyfodd yn sgil y mewnlifiad
mawr i'r cymoedd diwydiannol yn ystod y ddau ddegawd cyntaf o'r ganrif. Diddorol
sylwi bod T Llew Jones, a hanai o'r un ardal â Caradoc Evans, wedi galw ei
hunangofiant o fwriad yn Fy Mhobol I ; ynddo mae'n trafod Caradoc Evans, yn
ymateb i ymateb Evans i'r Gymraeg fel petai.

Er mai digon gelyniaethus oedd rhai o'r llenorion Cymraeg a Saesneg ar
ddechrau'r 20fed ganrif, erbyn diwedd y ganrif cymodi yn hytrach nag ymgecru
oedd fwyaf amlwg. Llwyddwyd i gyhoeddi casgliad o farddoniaeth yn The Oxford
Book of Welsh Verse in English ym 1977 a gynhwysai gerddi Saesneg a cherddi a
gyfieithwyd o'r Gymraeg mewn un gyfrol. Ym 1986 cyhoeddwyd Cydymaith i
Lenyddiaeth Cymru ar y cyd â The Oxford Companion to the Literature of Wales.
Erbyn hyn ceir nifer o gyfrolau a gyhoeddir yn Saesneg a Chymraeg ar y cyd,
megis llyfrau yn adrodd hanes bro neu'n dathlu digwyddiad hanesyddol.

Yn gyffredinol mae datblygiadau technolegol yn y cyfryngau cyfathrebu wedi
hyrwyddo'r Saesneg yng Nghymru, fel ag yn y byd yn gyffredinol. Galluogai'r
dechnoleg newydd, yn bapur newydd ac yna'n radio, teledu a'r rhyngrwyd, i'r
Saesneg dreiddio i aelwydydd Cymraeg, lle na chlywsid erioed Saesneg gynt.
Dylanwadai'r radio a'r teledu, a gyrhaeddai aelwydydd Prydain gyfan, ar agwedd
ac arferion gwrandawyr a gwylwyr.

Yn ystod y 19g tyfodd diwydiant papur newydd ffyniannus yng Nghymru. Erbyn 20au
a 30au'r 20g, fodd bynnag, roedd y farchnad papurau newydd drwy Brydain yn
canoli fwyfwy dan bwysau'r farchnad a nifer y papurau newydd yn disgyn. Peidiodd
Y Darian ym 1934, traflyncwyd Y Genedl Gymreig gan gwmni'r Herald ym 1932, a
pheidiodd Y Faner ym 1992.

Heddiw mae nifer o bapurau a chylchgronau Cymraeg wythnosol neu fisol ar gael
megis Golwg, Y Cymro a Barn ond dim un papur dyddiol. Cafwyd ymdrech i lansio
papur wythnosol o'r enw 'Y Byd' ond yn 2007 rhoddwyd gorau i'r syniad oherwydd
diffyg nawdd cyhoeddus. Noddir nifer o gylchgronau arbenigol gan Gyngor Llyfrau
Cymru. Erbyn heddiw mae'r galw am newyddion lleol trwy gyfrwng y Gymraeg yn cael
ei ddiwallu gan y papurau bro. Mae'r papurau bro yn aelodau o'r Gymdeithas
Papurau Bro, ac yn derbyn nawdd o'r llywodraeth i ariannu'r papurau hyn. Mae dau
gylchgrawn ar gyfer dysgwyr ar gael - Lingo (Golwg) ac Acen ar gyfer dysgwyr ar
y lefelau isaf.

Yn ôl ymchwil diweddar, postiwyd y neges gyntaf ag unrhyw destun Cymraeg ynddi
ar Usenet ar 15 Awst 1989 Ar 13 Tachwedd 1992, agorwyd y rhestr e-bost WELSH-L,
sef y Welsh Language Bulletin Board. Hwn oedd y man trafod cyntaf penodedig ar
gyfer yr iaith Gymraeg. Ers hynny, gwelwyd defnydd o'r Gymraeg mewn nifer fawr o
feysydd ar y rhyngrwyd, ac yn arbennig felly ar y we.

Yn sgil goblygiadau Deddf Iaith 1993, mae'r sector gyhoeddus yng Nghymru yn
cynhyrchu gwefannau dwyieithog. Mae rhai busnesau a chymdeithasau, yn enwedig y
rhai mawrion a'r rhai sy'n ymwneud yn uniongyrchol â'r Gymraeg hefyd yn
cynhyrchu gwefannau dwyieithog, yn ôl eu polisi iaith unigol eu hunain.

O ran y cyfryngau cymdeithasol Cymraeg, mae dros 300 o flogiau Cymraeg erbyn
hyn, a dros 4,500 o gyfrifon yn defnyddio Cymraeg ar Twitter. Nid yw'n glir beth
yn union yw'r defnydd o Facebook, ond adnabu ymchwil a gynhaliwyd yn 2008 bod
238 grŵp Facebook lle roedd defnydd o'r Gymraeg.

Mae llenyddiaeth Gymraeg wedi hawlio ei le ar y we hefyd. Yn 1996 rhoddwyd holl
farddoniaeth y Prifardd Robin Llwyd ab Owain ar y we fyd eang dan yr enw Rebel
ar y We; dyma oedd y gyfrol gyntaf yn y Gymraeg ar y rhyngrwyd. Bu Gwasg y
Lolfa, Cymdeithas yr Iaith Gymraeg a'r Llyfrgell Genedlaethol hefyd yn flaenllaw
iawn yn y dyddiau cynnar hyn.



https://cy.wikipedia.org/wiki/Gwynt

Nwyon yn symud drwy'r atmosffer ydy gwynt, a hynny ar raddfa anferthol. Mae
meteorolegwyr yn diffinio gwynt fel aer sy'n symud yn llorweddol a gelwir
symudiad aer fertigol yn gerrynt. Ceir hefyd wynt solar, sef symudiad gronynnau
wedi'u gwefru sy'n dod allan o haul. Gellir astudio yr hyn sy'n achosi gwyntoedd
yn ogystal a mesur eu cyfeiriad, eu cryfder ayb. Gelwir chwa fechan o wynt yn
'awel' a gall gwyntoedd uchel mewn trowyntoedd godi i hyd at 200 mya sy'n ddigon
i ddifa adeiladau cyfan.

Mae gwyntoedd y byd wedi cael effaith ar ddatblygiad dyn a'i symudiad, a'i
ymlediad dros wyneb y Ddaear. Mae gallu dyn i deithio ers milenia wedi dibynnu
ar y gwynt i lenwi hwyliau cychod a llongau hwylio gan ei yrru i ynysoedd a
chyfandiroedd newydd. Yn y ddau gan mlynedd diwethaf, harnesodd y gwyddonydd y
gwynt gan ei ddefnyddio fel ffynhonnell trydan a phwer i wneud gwaith
mecanyddol.

Achosir gwynt gan wahanol wasgeddau aer mewn ardaloedd gwahanol. Achosir hyn gan
amrywiad yng nghryfder pelydredd'r haul dros wahanol ardaloedd oherwydd
ffactorau fel gorchudd cwmwl, lleithder aer, agwedd a lledred. Y ddau brif achos
o gylchdro atmosfferig ar raddfa fawr ydyw'r gwahaniaeth enfawr yn nhymeredd y
cyhydedd a'r pegynau ynghyd â chylchdro'r blaned (yr effaith Coriolis). Mae
gwyntoedd lleol ar yr arfordir yn diffinio'r gwynt lleol, a gall ffurfwedd
mynyddoedd a dyffrynoedd hefyd ddifinio'r patrwm lleol.



https://cy.wikipedia.org/wiki/Gwas_neidr

Pryf gydag adenydd dwbwl sy'n perthyn i urdd Odonata yw gwas neidr (hefyd: gwas
y neidr) (lluosog: gweision neidr). Mae'n byw ger llynnoedd, nentydd a gwernydd
ac maen nhw'n bwyta mosgitos, gwybed, clêr, gwenyn, gloynnod byw a phryfed
eraill. Nid ydynt yn brathu nac yn pigo pobl. Mae'r gair Groeg Anisoptera yn
golygu "adenydd anwastad" gan fod yr adain cefn yn lletach na'r rhai blaen.

Un o brif nodweddion y gwas neidr yw ei lygaid cyfansawdd enfawr, dau bâr o
adenydd a chorff hir sy'n eu galluogi i weld bron i 360 gradd - i bob cyfeiriad.
Fel pob pryfyn arall mae ganddyn nhw chwe choes; ond nid ydy'r rhan fwyaf ohonyn
nhw, bellach, yn medru cerdded. Mae'r gwas y neidr ymhlith y pryfaid a all
hedfan gyflymaf ac am gyfnod hir e.e. ar draws y cefnforoedd. Gallant hedfan i 6
chyfeiriad: ymlaen, yn ôl, i fyny, i lawr, i'r chwith ac i'r dde. Mae'r
Ymerawdwyr yn medru hedfan ar gyflymder uchaf o 10–15 metr yr eiliad (22–34
mya).

Ceir oddeutu 3000 math gwahanol o weision neidr ac mae tua 5,900 o rywogaethau
yn yr urdd Odonata gan gynnwys y mursennod.

Mae'r gwas y neidr yn hen grŵp a cheir ffosiliau o weision neidr mawr o gyfnod y
Meganisoptera (tua 300-325 miliwn o flynyddoedd cyn y presennol. Mae gan y
ffosiliau hyn faint adenydd o 750 mm (30 mod). Yn y grŵp hwn mae'r
Meganeuropsis, sef y pryf mway ei faint ar wyneb y Ddaear. Ceir tua 3,000
rhywogaeth o Anisoptera ar y Ddaear heddiw. Mae'r rhan fwyaf yn drofanol.

Ceir 57 o rywogaethau'r Odonata yng ngwledydd Prydain: mae 21 ohonynt yn
fursennod (is-urdd Zygoptera) a 36 ohonynt yn weision neidr (is-urdd suborder
Anisoptera). Ond ymwelwyr yw rhai o'r rhain ac mae rhai ar y rhestr wedi hen
farw o'r gwledydd hyn. Y niferoedd sy'n parhau i baru ar yr ynysoedd hyn (yn
2015) yw 42, sef 17 o fursennod a 25 o weision neidr. Caiff y rhestr hon ei
diweddaru ar adegau gan Odonata Records Committee a ffurfiwyd yn 1998.

Ar lafar, ac yn gyffredinol gelwir y mursennod hefyd yn weision neidr, er nad yw
hyn yn hollol gywir. Dyma'r prif grwpiau:

Yng Nghymru roedd 37 o rywogaethau o Urdd yr Odanata yn paru rhwng 2010 a 2015:
22 o fursennod (Zygoptera) a 15 o weision neidr (Anisoptera).



https://cy.wikipedia.org/wiki/Gordon_Brown

Cyn-Brif Weinidog y Deyrnas Unedig yw James Gordon Brown (ganwyd 20 Chwefror,
1951 yn Govan, Glasgow, yr Alban). Cymerodd y swydd ar 27 Mehefin, 2007, tridiau
ar ôl dod yn arweinydd y Blaid Lafur. Yn gynt fe wasanaethodd fel Canghellor y
Trysorlys dan Tony Blair o 1997 tan 2007, y cyfnod hwyaf i Ganghellor wasanaethu
ers Nicholas Vansittart ar ddechrau'r 19eg ganrif. Mae'n aelod blaenllaw o
Cyfeillion Llafur Israel.

Mae gan Brown radd Doethur mewn hanes o Brifysgol Caeredin a threuliodd ei yrfa
gynnar yn gweithio fel newyddiadurwr teledu. Cafodd ei ethol yn Aelod Seneddol
dros Ddwyrain Dunfermline yn 1983 ac yn AS dros Kirkcaldy a Cowdenbeath yn 2005;
ymdeolodd fel AS cyn Etholiad Cyffredinol, 2015 pan gipiodd yr SNP'r sedd.

Fel Prif Weinidog, bu Brown hefyd yn dal swyddi Prif Arglwydd y Trysorlys a
Gweinidog dros y Gwasanaeth Sifil. Nodwyd cangelloriaeth Brown gan ddiwygiadau
arwyddocaol mewn polisi ariannol a chyllidol Prydain, yn cynnwys trosglwyddiad
pwerau gosod cyfraddau llog i Fanc Lloegr, gan ehangu a dwysau grymoedd y
Trysorlys. Ei weithredoedd mwyaf dadleuol oedd diddymu cymorth Blaendreth
Corfforaeth (ACT) yn ei gyllideb gyntaf – gweithred a gafodd ei beirniadu am ei
heffaith ar gronfeydd pensiwn – a dileu'r cyfradd treth 10c yn ei gyllideb
derfynol yn 2007.

Yn ystod ei gyfnod fel Prif Weinidog wynebodd Brown ôl-effeithiau'r argyfwng
economaidd a gwladoliad cysylltiedig Northern Rock ayb, y ddadl dros y gyfradd
treth 10c, cynnydd mewn prisiau olew a phetrol, a chwyddiant cynyddol. Mae Brown
hefyd wedi dioddef o ganlyniad i ymchwiliadau i mewn i gyhuddiadau o roddion
anweddus i'w blaid, brwydr wleidyddol ddrud dros gadw terfysgwyr honedig o dan
glo am 42 niwrnod, a threchiadau sylweddol mewn is-etholiadau, megis Dwyrain
Glasgow, 2008. Er i boblogrwydd Brown a'r Blaid Lafur gynyddu ar gychwyn ei
brifweinidogaeth, mae'u safiadau mewn polau piniwm ers hynny wedi gostwng yn
sylweddol. Yn ystod haf 2008 bu sôn am her bosib i arweinyddiaeth Brown, ond
enciliodd fygythiad cystadleuaeth ym mis Hydref yn dilyn Cynhadledd y Blaid
Lafur a gwaethygiad yr argyfwng economaidd. Ymddiswyddodd fel Prif Weinidog ar
11 Mai, 2010.

Fel Canghellor y Trysorlys mae wedi llywyddu'r "cyfnod hwyaf o dwf a welodd y
wlad erioed", gwneud Banc Lloegr yn annibynnol a chyflwyno cytundeb ar dlodi a
newid hinsawdd yn 31ain Uwchgynhadledd yr G8 yn 2005.

Pwysleiddiodd Brown 'Prydeindod', yn enwedig pan oedd yn Brif Weinidog ac yn
ystod Refferendwm annibyniaeth i'r Alban, 2014. Yn Ionawr 2006 rhoddodd araith i
Gymdeithas y Ffabiaid yn galw am "Ddiwrnod Prydeinig" i ddod yn ŵyl flynyddol.
Yn Ebrill yn yr un flwyddyn dywedodd ei fod eisiau gweld "baner (Jac yr Undeb)
yn hedfan ym mhob gardd yn y wlad" ar y diwrnod hwnnw Awgrymwyd gan feirniaid
Gordon Brown fod hyn yn ymateb i wrthwynebiad rhai Saeson i gael Albanwr yn Brif
Weinidog, ond mewn gwirionedd cafwyd sawl datganiad gan Brown yn pwysleisio
Prydeindod cyn iddo gymryd yr awennau o ddwylo Blair yn 2007. Gweithiodd Brown
yn frwd i sefydlu'r "Diwrnod y Lluoedd Arfog" newydd hefyd. Bydd y 'diwrnod'
hwnnw yn ymestyn dros benwythnos ac yn cynnwys gorymdeithiau milwrol,
cyflwyniadau i ysgolion, a tattoos milwrol ar feysydd pêl-droed.



https://cy.wikipedia.org/wiki/Gordie_Howe

Chwaraewr hoci iâ o Ganada oedd Gordon "Gordie" Howe, OC (31 Mawrth 1928 – 10
Mehefin 2016). O 1946 hyd 1980, chwaraeodd 26 o dymhorau yn y National Hockey
League (NHL) a chwe thymor yn y World Hockey Association (WHA); treuliodd ei 25
o dymhorau cyntaf gyda'r Detroit Red Wings. Ei lysenw oedd "Mr. Hockey", a fe'i
ystyrir yn un o'r chwaraewyr hoci iâ gorau erioed. Chwaraeodd fel un o sêr
gornest gyfeillgar yr NHL 23 o weithiau. Bu'n dal nifer o recordiau hoci iâ nes
i Wayne Gretzky eu torri yn y 1980au. O hyd mae'n dal recordiau'r NHL am y nifer
fwyaf o gemau a thymhorau a chwaraeid.

Cafodd Howe ei recriwtio gan y Red Wings a chychwynnodd chwarae yn yr NHL ym
1946. Ef oedd y prif sgoriwr pob blwyddyn o 1950 hyd 1954, ac eto o 1957 hyd
1963. Roedd ganddo safle yn y deg sgoriwr uchaf am 21 mlynedd yn olynol, ac ym
1953 gosododd record am y nifer uchaf o bwyntiau mewn tymor (95). Enillodd Cwpan
Stanley gyda'r Red Wings pedair gwaith, enillodd Dlws Hart chwe gwaith (hynny
yw, chwaraewr mwyaf werthfawr y gynghrair), ac enillodd Dlws Art Ross chwe
gwaith (hynny yw, y prif sgoriwr).

Ymddeolodd Howe ym 1971 a chafodd ei ynydu i'r Hockey Hall of Fame y flwyddyn
olynol. Dychwelodd i'r gêm ym 1973 gan ymuno â'i feibion Mark a Marty ar dîm y
Houston Aeros yng nghynghrair y WHA. Er yr oedd yn ddyn canol oed, sgoriodd dros
100 o bwyntiau dwywaith mewn chwe mlynedd. Dychwelodd i'r NHL am dymor ym
1979–80, gan chwarae i'r Hartford Whalers, cyn iddo ymddeol yn 52 oed. Roedd ei
gysylltiad â'r WHA yn ganolog i lwyddiant y gynghrair honno cyn iddi gyfuno â'r
NHL, ac o ganlyniad gorfododd yr NHL i recriwtio chwaraewyr Ewropeaidd ac
ehangu'r farchnad.

Roedd Howe yn enwog am ei fedr sgorio, ei gryfder, a hir oes ei yrfa ac
ailddiffiniodd nodweddion delfrydol y blaenwr. Ef yw'r unig chwaraewr i gystadlu
yn yr NHL mewn pum gwahanol ddegawd (o'r 1940au i'r 1980au). Cafodd y Gordie
Howe hat trick ei enwi ar ei ôl: sgorio gôl, cynorthwyo sgorio gôl, ac ymladd yn
yr un gêm (er i Howe wneud hyn dim ond dwywaith yn ystod ei yrfa). Ef oedd y
cyntaf i dderbyn Gwobr Cyrhaeddiad Oes yr NHL yn 2008.



https://cy.wikipedia.org/wiki/Gl%C3%B6yn_byw

Pryf gydag adenydd lliwgar sy'n perthyn i urdd y Lepidoptera yw glöyn byw
(hefyd: pili-pala, iâr fach yr haf neu blyfyn bach yr haf). Wedi deor o'i ŵy mae
glöyn byw yn lindysyn sy'n bwyta llawer o ddail, ac yn morffio'n chwiler cyn dod
allan o'r chwiler ar ôl rhai wythnosau gydag adenydd.

Mae'n perthyn i'r dosbarth Lepidoptera. Yn aml, mae ganddynt adenydd liiwgar,
cymharol fawr. Yn y grŵp hwn ceir gwir loynnod byw (neu uwchdeulu / superfamily,
sef Papilionoidea), y sgipwyr (uwchdeulu Hesperioidea) a'r gwyfyn-loynnod
(uwchdeulu Hedyloidea). prin iawn y ceir ffosiliau, gan fod eu hadennydd mor
denau a bregus, ond mae'r hyna'n mynd yn ôl i 40–50 miliwn o flynyddoedd CP.

Mae rhai gloynnod yn fudol h.y. yn teithio filoedd o filltiroedd dros yr haf; er
enghraifft, Glöyn y llaethlys. Oherwydd eu gallu i forffio o un ffurf i ffurf
arall, ac oherwydd harddwch eu lliw a'i ehediad, maent yn ddelwedd boblogaidd
mewn llenyddiaeth. Ystyrir rhai ohonyn nhw'n bla gan eu bod yn bwyta llysiau ar
gyfer y bwrdd bwyd, dro arall, mae'r lindys yn lladd rhywogaethau sy'n blâu.

Mewn ymchwiliad gan NERC (Natural Environment Research Council) yn 2004
datgelwyd fod gostyngiad o 71% wedi bod yn niferoedd y gloynnod byw yng
ngwledydd Prydain rhwng 1983 a 2003.

Cofnodwyd y gair yn gyntaf yng Ngeiriadur Syr Thomas Wiliems 'Thesaurus Linguae
Latinae Cambrobritannicae' (1604-7). Y gair cyn hynny oedd 'Glöyn Duw', fel a
geir yng ngwaith Dafydd ap Gwilym yn y 14eg ganrif.

Un o brif diriogaethau'r glöyn byw yng Ngogledd Cymru ydy Craig Euarth: rhwng
Craig-adwy-wynt a Phwllglas 4 a hanner cilometr i'r de o Ruthun (Rhif cyfeirnod
map OS Map: SS 122 542) lle gwelir 32 allan o'r 34 mathau sydd yng ngogledd
Cymru. Tiriogaeth pwysig arall yw 'Caeau Ffos Fach' ger Cross Hands, Sir
Gaerfyrddin.



https://cy.wikipedia.org/wiki/Gaeleg_yr_Alban

Mae Gaeleg yr Alban neu Gaeleg (Gaeleg: Gàidhlig [ˈgaːlikʲ]) yn iaith Geltaidd
sy'n frodorol i'r Alban. Mae'n gangen Goidelig o'r ieithoedd Celtaidd.
Datblygodd Gaeleg yr Alban, fel Gwyddeleg a Manaweg, o Wyddeleg Canol, ac felly
mae'n tarddu o Hen Wyddeleg.

Data cyfrifiad yw ffigurau 1755–2001 a ddyfynnir gan MacAuley. Daw ffigurau
siaradwyr Gaeleg 2011 o dabl KS206SC Cyfrifiad 2011 a ffigurau'r boblogaeth
gyfan o dabl KS101SC. Sylwer mai ffigurau am rai 3 oed a throsodd yw rhai'r
siaradwyr a chyfrifir y canrannau gan ddefnyddio'r boblogaeth oed 3 a throsodd.

Dangosodd Cyfrifiad y Deyrnas Unedig 2001 fod 58,652 (1.2% o boblogaeth yr
Alban, tair oed a throsodd) o bobl yn y Alban yn medru'r Aeleg i ryw raddau bryd
hynny, Ynysoedd Allanol Heledd yw cadarnle'r iaith. Yn ôl y cyfrifiad, bu
gostyngiad o 7,300 yn siaradwyr yr Aeleg ers 1991. Mae ymdrechion i wella'r
sefyllfa ac mae'r nifer o bobl ifanc sy'n medru'r iaith wedi codi.

Nid yw'r Aeleg yn iaith swyddogol yn yr Undeb Ewropeaidd, nac yn y Deyrnas
Unedig ychwaith, lle nad oes iaith swyddogol de jure hyd yn oed. Serch hynny,
cydnabyddir yr iaith yn iaith frodorol yn ôl y Siarter Ewropeaidd ar gyfer
Ieithoedd Rhanbarthol neu Ieithoedd Lleiafrifol (European Charter for Regional
or Minority Languages), sydd wedi'i gadarnhau gan Lywodraeth y DU. Yn ogystal,
mae Deddf Gaeleg yr Alban (Yr Alban) 2005 yn rhoi cydnabyddiaeth swyddogol i'r
iaith, drwy hynny yn sefydlu corff datblygu iaith swyddogol, sef Bòrd na
Gàidhlig (Bwrdd Gaeleg yr Alban).

Tu allan i'r Alban, mae tafodieithoedd o'r iaith, a elwir yn Aeleg Canada yn
bodoli yng Nghanada ar Ynys Cape Breton ac ardaloedd arunig yn Nova Scotia. Mae
gan yr amrywiad yma ryw 2,000 o siaradwyr, sy'n cyfrannu at 1.3% o boblogaeth yr
Ynys.

Ond am Gaeleg yr Alban, gellir cyfeirio at yr iaith hefyd yn Gaeleg. Yn yr
Alban, yngenir y gair Gaelic, wrth gyfeirio at Aeleg yr Alban yn benodol, yn
ˈgalɪk (galyg), ond tu allan i'r Alban, yngenir y gair fel arfer yn ˈɡeɪlɨk
(geilyg).

Ni ddylid cymysgu Gaeleg yr Alban gyda Sgoteg, sy'n cyfeirio at fath o'r Saesneg
a siaredir yn draddodiadol yn Iseldiroedd yr Alban. Cyn y 15fed canrif,
cyfeiriwyd at y math o iaith yma yn Inglis ("Saesneg/English"), a chyfeiriwyd at
Aeleg yr Alban yn Scottis ("Gaeleg yr Alban/Scottish"). Ond ers y 15fed canrif
hwyr, daeth yn fwyfwy cyffredin i gyfeirio at Aeleg yr Alban yn Erse
("Gwyddeleg/Irish") ac iaith "frodorol" Iseldiroedd yr Alban yn Scottis. Heddiw,
cydnabyddir Gaeleg yr Alban yn iaith wahanol i Wyddeleg, felly na ddefnyddir y
gair Erse wrth gyfeirio at Aeleg yr Alban ragor.

Mae gan y mwyafrif o dafodieithodd Gaeleg rhwng wyth a naw prif lafariad ([i e ɛ
a o ɔ u ɤ ɯ]), a all fod naill ai'n hir neu'n fur. Hefyd, dwy lafariad wannach
sydd, ([ə ɪ]), a fydd yn fyr bob tro. Er bod rhai llafariaid yn drwynol iawn,
mae trwynoldeb gwahaniaethol yn brin. Mae rhyw naw deusain ac ambell deirsain.

Mae gan y rhan fwyaf o gytseiniaid ffurfiau daflodol a didaflodi, gan gynnwys
system doreithiog o seiniau tawdd, trwynol a chrych (tair sain "l" gyferbyniol,
tair "n" gyferbyniol a thair "r" gyferbyniol). Mae'r ffrwydrolion [b d̪ ɡ], a
fu'n lleisiol, wedi colli eu lleisio felly mae'r cyferbyniad erbyn hyn yn un
anadlu, rhwng [p t̪ k]dianadl a [pʰ t̪ʰ kʰ] anadlog. Mewn llawer o
dafodieithoedd, caiff y ffrwydrolion hyn eu lleisio drwy ynganu eilaidd ar ôl
gytsain drwynol, e.e. doras ('drws') [t̪ɔɾəs̪] ond an doras ('y drws') as [ən̪ˠ
d̪ɔɾəs̪] neu [ə n̪ˠɔɾəs̪].

Mewn rhai ymadroddion sefydlog, collwyd y ffurfiau cysefin, fel an-dràsta
('nawr') o an tràth-sa "yr amser".

Ynghanol ac ar ddiwedd gair, mae'r ffrwydrolion anadlog yn rhaganadlog yn
hytrach nag anadlog.

Yn debyg i'r Gymraeg a'r ieithoedd Celtaidd eraill, mae gan Aeleg yr Alban nifer
o nodweddion teipolegol diddorol:

Nid yw'r orgraff yn dangos treiglad meddal l, n nac r, ac nid yw'n effeithio ar
eiriau sy'n dechrau â llafariad nac ar eiriau sy'n dechrau ag sg, sm, sp, nac
st.

Ar y llaw arall, mae meinhau neu daflodoli yn newid cytsain ar ddiwedd gair drwy
ysgrifennu'r llythyren i o'i blaen, fel arfer:

Nid yw meinhau'n effeithio ar eiriau sy'n gorffen â llafariad (e.g. bàta "boat")
neu ar gytseiniaid sydd eisoes yn fain (e.g. sràid "street").

Gellir esbonio y rhan fwyaf o achosion o feinhau cytsain yn hanesyddol fel
dylanwad taflodol llafariad blaen (megis -i) o flaen y gytsain yng nghyfnodau
cynnar yr iaith. Er bod y llafariad hon wedi diflannu erbyn hyn, mae'r effaith
ar y gytsain ar ei hôl yn parhau. Yn yr un modd y câi cytsain gychwynnol ei
threiglo'n feddal gan lafariad olaf y gair blaenorol, ond nid yw hon yn dal i
fod yn yr iaith fodern.

Mae llawer o gytseiniaid ar ddiwedd geiriau wedi diflannu yn natblygiad Gaeleg
yr Alban hefyd, ac mae olion y cytseiniaid hyn i'w gweld wrth ychwanegu
llythrennau megis n-, h- a t- at eiriau ar ôl y fannod a'r rhagenwau meddiannol,
er enghraifft, athair "tad", a h-athair "ei thad", ar n-athair "ein tad", an
t-athair "y tad".



https://cy.wikipedia.org/wiki/Gabon

Gweriniaeth yng ngorllewin Canolbarth Affrica yw Gweriniaeth Gabon neu Gabon
(Ffrangeg: La République gabonaise). Mae'r boblogaeth yn isel iawn yn nhermau
gwledydd Affrica. Y gwledydd cyfagos yw Gini Gyhydeddol, Camerŵn a Gweriniaeth y
Congo. Mae'n wlad sy'n llawn o goedwigoedd trofaol sy'n gorwedd ar arfordir
Gwlff Gini. Mae ganddi fauna a flora cyfoethog ac erys ei hamgylchedd heb ei
difetha llawer. Roedd gynt yn drefedigaeth Ffrengig. Ers ei annibyniaeth ar
Ffrainc yn 1960, mae hi dan reolaeth arlywyddion awtocratig, ond mae system
bleidol a chyfansoddiad ganddi newydd ers y 1990au.

Ychydig sy'n hysbys am hanes cynnar y wlad. Gwelwyd tonnau olynol o ymsefydlu yn
y wlad, hyd at y 19g, gan bobloedd Pygmi i ddechrau ac yna ar raddau mwy
sylweddol gan y Bantu, sy'n ffurfio mwyafrif y boblogaeth erbyn heddiw. Yn ystod
y mudo hyn daeth yr Ewropeiaid cyntaf, y Portiwgaliaid, i lannau Gabon yn y 15g.
Daw'r enw 'Gabon' o'r enw Portiwgaleg Gabão "penrhyn", oherwydd siâp yr aber lle
saif Libreville heddiw. Cipiodd Ffrainc y wlad oddi ar Portiwgal yn 1855. Cafodd
y wlad ei hannibyniaeth 17 Awst, 1960.

Mae gan Gabon system arlywyddol. Arlywydd cyntaf Gweriniaeth Gabon oedd Léon
Mba. Yr ail arlywydd, o 1967 hyd 2009, oedd Omar Bongo Ondimba.

Ffrangeg yw'r brif iaith a'r unig iaith swyddogol ond sieredir sawl iaith
brodorol yn ogystal.

Gyda'i chymydog Camerŵn mae Gabon yn gartref i ddiwylliant y Ffangiaid, grŵp
ethnig sy'n adnabyddus am ei dawnsiau a'i chelf dradoddiadol, yn arbennig ei
masgiau trawiadol.



https://cy.wikipedia.org/wiki/Ffredrig_II,_brenin_Prwsia

Brenin teyrnas Prwsia o 1740 hyd ei farwolaeth oedd Ffredrig II, a adwaenir
hefyd fel Ffredrig Fawr neu ei lysenw der Alte Fritz (24 Ionawr 1712 – 17 Awst
1786).

Roedd yn aelod o deulu'r Hohenzollern, yn bedwerydd plentyn i Ffredrig Wiliam I,
brenin Prwsia a'i wraig Sophia Dorothea o Hannover. Priododd Elisabeth Christine
van Brunswijk-Bevern, ond ni chawsant blant, ac olynwyd ef gan ei nai, Ffredrig
Wiliam II.

Roedd Ffredrig yn gadfridog disglair, ac hefyd yn wladweinydd galluog. Yn Rhyfel
Olyniaeth Awstria, cipiodd diriogaeth Silesia, gan gynyddu poblogaeth ei deyrnas
o tua 50%. Roedd Maria Theresia, ymerodres Awstria, yn ei gasau oherwydd hyn, a
bu hyn yn un o achosion y Rhyfel Saith Mlynedd. Yn wyneb ymosodiadau Awstria a
Rwsia, enillodd Ffredrig nifer o fuddugoliaethau syfrdanol, ond gan fod adnoddau
Awstria a Rwsia gymaint mwy na'i eiddo ef, roedd ar fin cael ei orchfygu.
Achubwyd ef pan fu farw tsarina Rwsia, Elisabeth I yn 1761. Roedd ei holynydd,
Pedr III, yn edmygu Ffredrig yn fawr, a gwnaeth gytundeb heddwch ag ef. Wedi i
Pedr gael ei lofruddio, olynwyd ef gan Catrin II, oedd hefyd yn gyfeillgar â
Ffredrig.

Roedd Ffredrig yn hoff iawn o gerddoriaeth, ac nid yn unig yn noddi cyfansoddwyr
ond yn cyfansoddi ei hun. Ei gyfansoddiadau yn cynnwys Der Hohenfriedberger
Marsch (c.1745).



https://cy.wikipedia.org/wiki/Ffotosynthesis

Proses fiocemegol sy'n newid egni solar yn egni cemegol mewn planhigion gwyrdd,
algâu a rhai bacteria yw ffotosynthesis.

Mae planhigion yn cynhyrchu eu bwyd eu hunain drwy droi carbon deuocsid a dŵr yn
gyfansoddion organig fel glwcos a phroteinau. Mae'r planhigion yn cael carbon
deuocsid trwy eu dail a'r dŵr drwy eu gwreiddiau. Gan mai adwaith endergonig
ydyw, mae angen mewnbwn mawr o egni; ffynhonnell yr egni yw'r haul. Fel cynnyrch
gwastraff mae'r planhigion yn cynhyrchu ocsigen. Mae rhai planhigion yn troi
glwcos yn swcros i'w storio, e.e. cansen siwgr neu betys siwgr, ond wedyn mae
llawer o blanihigion yn troi'r glwcos yn starts i storio ynni, e.e. tatws neu
faip.

Mewn planhigion gwyrdd ac algae, mae'r cloroffyl y tu mewn i'r cloroplastau yn
amsugno'r egni golau.

Ond mae'n bwysig cofio mai cyfres o dros 70 adwaith ocsideiddio-gostyngiad yw
ffotosynthesis.

Mae angen mewnbwn o tua 2801 kJ o egni i bob môl o glwcos a gynhyrchir. Daw’r
egni hwn o’r haul. Gellir gwahanu’r broses yn ddau ran:

Mae yna systemau cynhaeafu golau yn thylacoidau’r cloroplastau sy’n cynnwys
carotenau a chloroffyliau. Ynghanol y system mae yna foleciwl o gloroffyl A. Pan
mae dau ffoton yn cael eu hamsugno gan y system gynhaeafu, mae dau electron o'r
moleciwl cloroffyl A yn cael eu hybu i lefelau egni uwch a’u derbyn gan
dderbynnydd electron.

Cai’r electronau a gollwyd gan y system gynhaeafu eu hadleoli gan ffotolysis; y
broses o hollti dŵr i electronau (e-), protonau (H+) ac ocsigen (O2). Credir
mai’r system gynhaeafu ei hun sy’n gyfrifol am y broses. Ar ôl iddi golli
electronau, fe ddaw’n ocsidydd cryf iawn; yr ocsidydd biolegol cryfaf a wyddys;
yn ddigon cryf i dorri moleciwl mor sefydlog â dŵr. Gellir crynhoi’r broses fel
y ganlyn:

Cai’r protonau eu rhyddhau yn y stroma ac mae’r electronau yn adleoli'r rhai a
gollwyd gan y system gynhaeafu. Rhyddheir yr ocsigen i’r atmosffêr fel cynnyrch
gwastraff.

Mae’r derbynnydd electron yn pasio’r electronau egni uchel i system o gludwyr ar
lefelau egni is. Mae’r gyfres o adweithiau ocsideiddio-gostyngiad yn rhyddhau
meintiau bach o egni sy’n pweru’r cludiant actif o brotonau ar draws pilen y
thylacoid i mewn i’r lwmen. Mae hyn yn creu graddiant electrocemegol ar daws y
bilen gyda chrynodiad uchel o brotonau y tu mewn i’r lwmen a chrynodiad isel yn
y stroma. Yn y bilen mae yna ronynnau protein sy’n cynnwys yr ensym ATP synthas.
Llif y protonau o'r lwmen i'r stroma drwy’r gronynnau hyn sy’n pweru’r synthesis
o ATP:

Ar ddiwedd y gadwyn o gludwyr electronau mae yna system gynhaeafu arall sy’n
ail-hybu’r electronau i lefelau egni uwch gan amsugno dau ffoton. Mae hyn yn
rhoi digon o egni i'r electronau ostwng NADP i NADPH2.

Mae ocsideiddio dŵr (ffotolysis) yn helpu cadw crynodiad uchel o brotonau yn y
lwmen, ac mae gostyngiad NADP i NADPH2 yn helpu cadw crynodiad isel o brotonau
yn y stroma.

Mae’r broses olau yn cynhaeafu egni solar, a’i storio fel egni cemegol yn ffurf
ATP a NADPH2. Y broses dywyll yw’r broses o ddefnyddio’r egni yma i ostwng
carbon deuocsid i gyfansoddion organig fel glwcos a phroteinau. Mae angen mwy na
50 moleciwl o ATP i ffurfio un moleciwl o glwcos.

Darganfuwyd y broses hon gan Melvin Calvin gan ddefnyddio isotopau carbon felly
fe’i gelwir yn gylchred Calvin:



https://cy.wikipedia.org/wiki/Ffenicia

Ffenicia yw’r enw a ddefnyddir am diriogaeth a gwareiddiad Semitaidd, yn
wreiddiol o lannau dwyreiniol y Môr Canoldir, yn cyfateb yn fras i Libanus
heddiw. Galwai’r bobl eu hunain yn kna'ani neu ben kna'an, yn cyfateb i’r
Cananeaid yn y Beibl, ond defnyddir y term “Ffeniciaid” am eu disgynyddion oedd
yn byw o gwmpas y glannau hyd at Dor (Israel heddiw) ac Arados, neu Arwad (Syria
heddiw), rhwng 1200 CC a choncwest y rhanbarthau hyn gan Islam

Roedd y Ffeniciaid yn ddylanwadol iawn o gwmpas Môr y Canoldir; er enghraifft
datblygodd yr wyddor a ddefnyddir trwy ran helaeth o’r byd heddiw o’r wyddor
Ffeniciaidd. Roedd yr wyddor Ffeniciaidd yn cynnwys 22 symbol, pob un yn dynodi
sain arbennig. Nid oedd llafariaid yn cael eu cynnwys. Benthyciwyd y syniad i’r
gwyddorau Groeg a Hebraeg, a datblygodd gwyddorau eraill o’r rhain. Ymhilth eu
dinasoedd pwysicaf roedd Biblos, Tyrus a Sidon. Oddi yno sefydlwyd gwladychiadau
pwysig ar ynys Cyprus ac yn arbennig ddinas Carthago yng ngogledd Affrica, a
ddaeth yn un o bwerau mawr Môr y Canoldir.

Fel marsiandiwyr yr oedd y Ffeniciaid yn fwyaf enwog, a sefydlasant rwydwaith
masnachol o gwmpas Mor y Canoldir a thu hwnt. O ran crefydd, yr oedd pantheon
pob dinas yn amrywio, ond y prif dduwiau oedd Baal, Astarte, Dagon, Resef, Tanit
a Melqart.



https://cy.wikipedia.org/wiki/Eisteddfod_Genedlaethol_Cymru

Gŵyl ddiwylliannol bwysicaf Cymru yw Eisteddfod Genedlaethol Cymru, gyda
chystadlu mewn llenyddiaeth, cerddoriaeth a drama yn elfen bwysig. Ymhlith y
cystadlaethau pwysicaf mae cystadleuaeth am y Gadair am awdl, y Goron am
bryddest a'r Fedal Ryddiaith am waith rhyddiaith. Ceir hefyd y Rhuban Glas i'r
canwr unigol gorau a chyflwynir Medal Syr T.H. Parry-Williams ers 1975 i
gydnabod gwasanaeth gwirfoddol nodedig ymhlith pobl ifanc. Ers 1952, trefnir a
llywodraethir yr Eisteddfod gan Lys yr Eisteddfod Genedlaethol. Yn gyffredinol,
ers 1997, mae'r niferoedd sy'n ymweld â hi'n gostwng.

Er bod traddodiad yr eisteddfod yn ganrifoedd oed, ni chynhaliwyd yr Eisteddfod
Genedlaethol gyntaf tan 1861, yn Aberdâr. Daeth y gyfres flynyddol honno i ben
oherwydd diffyg cyllid yn 1868. Yn 1880 sefydlwyd Cymdeithas yr Eisteddfod
Genedlaethol a dan nawdd y gymdeithas hon cynhaliwyd Eisteddfod Merthyr Tudful
yn 1881 a chynhaliwyd eisteddfod yn ddifwlch wedyn ar wahân i 1914 a 1940.

Roedd Iolo Morganwg wedi sefydlu Gorsedd Beirdd Ynys Prydain yn 1792. Fel y
tyfodd yr Eisteddfod Genedlaethol daeth yr orsedd i'w chysylltu fwy-fwy gyda hi,
gan gychwyn gydag Eisteddfod Caerfyrddin 1819, nes datblygu yn rhan o
seremonïau'r eisteddfod fwy neu lai fel y mae heddiw. Yr orsedd sydd yn gyfrifol
am seremonïau cadeirio a choroni'r bardd yn ogystal â chyflwyno'r Fedal
Ryddiaith. Ailwampiodd yr Archdderwydd Geraint Bowen tipyn ar y seremonïau, er
enghraifft diddymu Seremoni'r Cymry Ar Wasgar' a dod â'r brodyr Celtaidd i mewn
i rai o'r prif seremonïau. Mae aelodau'r orsedd yn rhannu'n dri grŵp gyda lliw
gwahanol i wisg bob un.

Caiff yr Eisteddfod Genedlaethol ei chynnal bob blwyddyn yn ystod wythnos lawn
gyntaf mis Awst, yn y de a'r gogledd bob yn ail. Ond ceir Seremoni'r Cyhoeddi
tua 13 mis cyn yr Eisteddfod. pryd y bydd Gorsedd y Beirdd a'i chefnogwyr yn
gorymdeithio drwy'r dref i Gylch yr Orsedd. Ar ôl y seremoni cyflwynir rhestr o
destunau'r Eisteddfod i'r Archdderwydd.

Yn y gorffennol, roedd Saesneg yn rhan o'r gweithgareddau a chlywid hi hyd yn
oed ar lwyfan yr Eisteddfod ei hun. Nododd y cyfansoddiad newydd ym 1952 mai
iaith swyddogol yr eisteddfod oedd y Gymraeg yn unig, ac roedd Cynan yn
flaenllaw yn y gwaith o gadw'r eisteddfod yn uniaith Gymraeg.

Ymhlith eisteddfodau eraill Cymru mae: Eisteddfod Genedlaethol yr Urdd,
Eisteddfod Ryngwladol Llangollen, Eisteddfod Pantyfedwen, Eisteddfod Powys ac
Eisteddfod Môn. Ceir hefyd nifer o eisteddfodau llai ledled Cymru, megis
Eisteddfod Pwll-glas.



https://cy.wikipedia.org/wiki/Eglwys_San_Silyn,_Wrecsam

Eglwys plwyf a leolir yn Wrecsam ydy Eglwys San Silyn ('Eglwys Sant Giles' yn ôl
Gwyddoniadur Cymru (t. 707). Mae addoldy wedi sefyll ar y safle ers y 13eg
ganrif o leiaf, ond codwyd y mwyafrif o'r adeilad bresennol yn y 15fed ganrif.
Mae'n debyg mai'r arglwyddes Margaret Beaufort, mam Harri Tudur a gwraig i
Thomas Stanley, Iarll Derby, a noddodd yr adeilad newydd. Os felly, mae'r eglwys
yn un o nifer yng ngogledd-ddwyrain Cymru a noddwyd gan y teulu Stanley, sy'n
cynnwys eglwysi plwyf Gresffordd a'r Wyddgrug a Ffynnon Gwenffrewi yn
Nhreffynnon.

Caiff Eglwys San Silyn ei hystyried yn reolaidd fel un o gampweithiau
pensaernïol Cymru, ac yn ôl yn y rhigwm Saesneg o'r 18fed ganrif, mae ei thŵr yn
un o Saith Rhyfeddod Cymru. Mae'r eglwys yn enwog yn ryngwladol am fod Elihu
Yale, a roes ei enw i Brifysgol Yale yn yr Unol Daleithiau, wedi'i gladdu yn y
fynwent.

Daw'r cyfeiriad cynharaf at eglwys yn Wrecsam o 1220, pan rhoddwyd haner incwm
degymau'r eglwys honno i Abaty Glyn y Groes gan Reyner, Esgob Llanelwy. Ceir
cyfeiriad arall ati yn ym 1247 pan rhoddwyd rhagor o ddegymau'r eglwys i'r abaty
gan Madog ap Gruffydd, tywysog Powys. Ar 15 Tachwedd 1330 chwythodd y clochdy i
lawr ac ail-adeiladwyd yr eglwys yn gyfangwbl. Y gred boblogaidd oedd bod Duw
wedi cosbi'r dref am gynnal marchnad ar y Sul, a symudwyd diwrnod marchnad
Wrecsam i ddydd Iau o ganlyniad i hyn.

Llosgodd yr eglwys o'r 14eg ganrif gan mlynedd wedi iddi gael ei hadeiladu, ac
fe'i hail-godwyd yn yr arddull Gothig hwyr a elwir yn "Berpendiciwlar", efallai
dan nawdd yr arglwyddes Margaret Stanley. Dyma un o'r eglwysi mawr olaf a'u
hadeiladwyd yn y deyrnas cyn y Diwygiad Protestannaidd.

Adeiladwyd y clochdy, a elwir yn "Dŵr Iâl", yn negawdau cynnar yr 16eg ganrif.
Fe'i priodolir i'r saer William Hort neu Hart o Fryste. Mae'n seiliedig ar dŵr
canolog Eglwys Gadeiriol Caerloyw, ac mae'n bosib bod y saer naill ai wedi
gweithio ar adeiladu'r gadeirlan honno neu wedi teithio i Gaerloyw i'w hastudio.
Mae nifer o gerfluniau wedi goroesi ar y tŵr, ond nid yw'n glir faint o'r rhain
sy'n rhai gwreiddiol.

Uwchben bwa'r gangell y mae'r unig beintiad canoloesol o Ddydd y Farn sydd wedi
goroesi yng Nghymru. Mae'n bosib fod hyn gan yr un arlunydd a beintiodd y murlun
o Sant Cristoffer yn Eglwys Sant Saeran, Llanynys, am fod yr arddull yn debyg.
Mae'r cerfluniau pren o angylion yn canu offerynnau yn dyddio'n ôl i'r 15fed
ganrif, a'r ddarllenfa bres ar ffurf eryr i tua 1524.

Cyfrannodd Elihu Yale yn hael at addurno'r eglwys yn y 18fed ganrif cynnar;
talodd am galeri (nad sydd wedi goroesi) ym 1707, ac mae'n debyg bod sgrîn
haearn y gangell gan aeod o'r teulu Davies, sy'n enwog am eu gwith haearn, yn
rhodd ganddo hefyd. (Un gwaith sydd yn sicr gan Robert Davies yw'r giatiau
haearn i'r fynwent, a grewyd gan yr enwog Davies ym 1720.) Mae beddrod Elihu
Yale yn y fynwent, yng nghysgod y tŵr. Ym mhlith y cofadeiladau eraill o'r 18fed
ganrif mae dau gan y cerflunydd Ffrengig nodedig Louis-François Roubiliac. Yn y
ganrif olynol, cynlluniwyd cofadail Anne Fryer ym 1817 gan y cerflunydd
neo-glasurol Syr Richard Westmacott.

Atgyweiriwyd Eglwys San Silyn yn fewnol gan Benjamin Ferrey o 1866 i 1867 ac ar
y tu allan o 1901 i 1903 gan H. A. Prothero. Yn ystod atgyweiriad Ferrey, codwyd
cofadail i Mary Ellen Peel a gerfiwyd gan Thomas Woolner, un o aelodau
gwreiddiol Brawdoliaeth y Cyn-Raffaeliaid. Mae model plastr Woolner ar gyfer y
gofeb yng nghasgliad Amgueddfa Genedlaethol Caerdydd. Ym 1914 adnewyddwyd y
gangell yn rannol gan Syr Thomas Graham Jackson; mae gwrthgefn marmor yr allor
i'w gynlluniau ef. Ym 1918–19 cynlluniodd Jackson gapel yn coffa'r Rhyfel Byd
Cyntaf yn yr eil ogleddol.

Ar gampws Prifysgol Yale yn New Haven, Connecticut, mae'r "Wrexham Tower" a
godwyd yn y 1920au yn gopi o glochdy Wrecsam. Rhoddwyd un maen o Eglwys San
Silyn i'r adeilad newydd ac mae maen o New Haven wedi cymryd ei le.



https://cy.wikipedia.org/wiki/Dyneiddiaeth

Mae Dyneiddiaeth (hefyd hiwmaniaeth) yn ddull mewn astudiaeth, athroniaeth, neu
ymarfer, sy'n canolbwyntio ar egwyddorion a phryderon dynol. Mewn athroniaeth a
gwyddoniaeth gymdeithasol, dyneiddiaeth yw'r safbwynt sy'n cadarnhau bodolaeth
rhywbeth a ellir ei alw yn natur ddynol, ac fe'i gyferbynnir â
gwrth-ddyneiddiaeth. Mae dyneiddiaeth seciwlar yn ddyfaliad seciwlar sy'n hybu
rhesymeg, moeseg, a chyfiawnder, ac yn gwrthod dogma a chredoau goruwchnaturiol
a chrefyddol, fel sail moesoldeb a phenderfynu. Cyferbynnir dyneiddiaeth
seciwlar â dyneiddiaeth grefyddol, sy'n integreiddio athroniaeth foesegol
ddyneiddiol gyda defoddau a chredoau crefyddol sy'n canolbwyntio ar anghenion,
diddordebau, a medrau dynion.

Yr oedd Dyneiddiaeth y dadeni yn fudiad diwylliannol Eidalaidd a oedd yn
seiliedig ar astudiaeth o weithiau clasurol.

Er i ddyneiddwyr honni y gall dyn fyw bywyd moesol heb fod yn grefyddol, ni
olyga hyn fod dyneiddiwr heb grefydd o angenrheidrwydd. Serch hynny, mae
dyneiddwyr crefyddol yn pwysleisio bod moesoldeb gwir yn tarddu o natur ddynol,
yn hytrach nag ofn digofaint Duw, neu ffynonellau tebyg.

Dydy dyneiddwyr anghrefyddol ddim yn credu mewn bodolaeth Duw na duwiau nag mewn
unrhyw beth ysbrydol, goruwchnaturiol, neu ofergoelus. Mae'r rhan fwyaf o
ddyneiddwyr anghrefyddol yn anffyddwyr ac mae cyfranedd arwyddocaol yn agnostig.
Er mwyn gwneud penderfyniadau moesol fe fydd dyneiddiwr yn defnyddio deall
beirniadol yn hytrach na dilyn pendantrwydd awdurdodol crefyddol.



https://cy.wikipedia.org/wiki/Dresden

Dinas hanesyddol yn nwyrain yr Almaen a phrifddinas talaith ffederal Sachsen yw
Dresden (Sorbeg: Drježdźany; sy'n deillio o'r Hen Sorbeg Drezdany - siglen neu
orlifdir).

Mae wedi ei lleoli yn nyffryn afon Elbe. Mae tystiolaeth archaeolegol ar yr
ardal ddinesig yn dangos anheddiad yn y cyfnod Neolithig. Ceir y cyfeiriad
cyntaf mewn dogfennau ym 1206 at Dresden fel cartref brenhinol ac etholiadol.
Mae'r ddinas yn cael ei hadnabod hefyd fel "Florence ar y Elbe", yn wreiddiol
oherwydd ei chasgliadau celfyddydol, ond hefyd oherwydd ei phensaernïaeth Baróc
a Môr y Canoldir hardd ar hyd lan yr afon. Cafwyd llifogydd trwm yno ym mis Awst
2002[1].

Yn ystod y 18g datblygodd diwydiant gwaith porslen pwysig yn y ddinas ac yn ei
chyffiniau, a daeth yr enw Dresden yn gyfystyr â phorslen. Cafodd ei bomio'n
drwm gan lu awyr Prydain yn yr Ail Ryfel Byd. Erbyn hyn, mae Dresden wrth wraidd
clymdref Dresden, rhanbarth a ystyrir yn un o'r rhai mwyaf economaidd ddeinamig
yn yr Almaen. Ynghyd ag ardaloedd trefol Chemnitz-Zwickau a Leipzig-Halle, mae'n
rhan o driongl trefol enfawr talaith Sachsen.

Ym 1933 roedd tua 5,000 o Iddewon yn Dresden; yn y blynyddoedd a ddilynodd
cawsant eu diarddel a'u halltudio i wersylloedd crynhoi. Cafodd gwrth-Semitiaeth
yn Dresden ei ddogfennu yn bennaf yn nyddiaduron Victor Klemperer. Ar ôl yr Ail
Ryfel Byd, dim ond 41 Iddewon oedd yn byw yn y ddinas. Rhwng 1939 a 1945 hefyd
carcharwyd nifer mewn gwersylloedd, yn bennaf yn y gwersylloedd yn Auschwitz a
Flossenburg, barics yn y ddinas. Gorfu iddynt weithio yn y diwydiant arfau.
Cafodd y banciau preifat oedd yn eiddo i deuluoedd Iddewig eu cysylltu o dan
orfodaeth â Dresdner Bank. Roedd Dresden am ganrifoedd yn ganolfan filwrol. Yn y
gogledd, roedd Dinas Albert yn ganolfan milwrol sylweddol, ac roedd yn ehangu o
dan y Natsïaid.

Yn yr Ail Ryfel Byd daeth y cyrchoedd cyntaf i'r ardal ddinesig o'r awyr mor
gynnar â mis Awst 1944. Daeth y prif gyrchoedd awyr ar Dresden mewn pedwar ton
rhwng 13 a 15 Chwefror 1945. Cafodd rhannau helaeth o ardal y ddinas eu
difrodi'n wael gan awyrennau bomio Prydeinig ac Americanaidd. Mae union nifer y
dioddefwyr yn ansicr, gydag amcangyfrifon o'r nifer fu farw yn amrywio rhwng
350,000 a 25,000. Erbyn 6 Mai 1945, roedd y ddinas wedi'i chylchynnu gan y
Fyddin Goch, ac ar 8 Mai ildiwyd y ddinas iddi.



https://cy.wikipedia.org/wiki/Dic_Jones

Bardd Cymraeg nodedig a ffermwr o Geredigion oedd Richard Lewis Jones (30 Mawrth
1934 – 18 Awst 2009). Roedd nid yn unig yn fardd dwys, athronyddol ("Ei dawn i
wylo yw gwerth dynoliaeth") ond roedd ganddo hefyd hiwmor arbennig ac iach, ac
roedd ei englynion digri ymhlith goreuon ein llenyddiaeth. Oherwydd y ddwy ochr
hyn, gallwn ddweud fod y Prifardd Dic Jones yn fardd crwn, cyflawn a'i draed yn
soled yn y pridd. Roedd hefyd yn agos at ei filltir sgwâr ond yn fardd
cenedlaethol hefyd. Cyfrannodd golofn i'r cylchgrawn Golwg am dros ddeunaw
mlynedd, gyda cherdd wythnosol am faterion y dydd.

Ganwyd Dic Jones yn Nhre'r-ddôl yng ngogledd Ceredigion, a threuliodd ran
helaeth o'i oes yng ngodre Ceredigion, yn ffermio'r Hendre, Blaenannerch, 5
milltir i'r gogledd o Aberteifi. Dysgodd ei grefft fel bardd gwlad gan Alun
Cilie.

Daeth Dic Jones yn adnabyddus y tro cyntaf pan enillodd gadair Eisteddfod yr
Urdd bum gwaith yn olynol yn ystod yr 1950au. Yn wahanol i nifer sy'n ennill
cadair Eisteddfod yr Urdd, ni ddiflannodd Jones o'r golwg; yn hytrach cyhoeddodd
ei gyfrol cyntaf, "Agor Grwn" ym 1960.

Enillodd Gadair yr Eisteddfod Genedlaethol yn 1966 yn Aberafan gyda'i awdl
Cynhaeaf.

Yn Eisteddfod Genedlaethol Cymru Aberteifi 1976, ym mlwyddyn wythcanmlwyddiant
yr Eisteddfod, dyfarnodd y beirniaid mai awdl Dic Jones, a oedd wedi ei
hysgrifennu dan ffugenw fel sy'n arferol, ar y testun "Gwanwyn" oedd yr orau.
Ond gan fod Jones yn aelod o'r Panel Llenyddiaeth, ac felly yn gwybod beth
fyddai'r pynciau ymlaen llaw, cafodd ei ddiarddel ar y funud olaf ac nis
cadeiriwyd. Cadeiriwyd yr ail orau yn y gystadleuaeth, sef y Prifardd Alan Llwyd
a oedd yn anfodlon. Cyhoeddwyd awdlau'r ddau fardd yn y Cyfansoddiau.

Yn ystod Eisteddfod Genedlaethol Cymru Sir y Fflint a'r Cyffiniau 2007,
cyhoeddwyd y byddai Dic Jones (Dic yr Hendre) yn olynu Selwyn Iolen fel
Archdderwydd Cymru y flwyddyn ddilynol.

Bu farw ei ferch Esyllt, plentyn Syndrom Down, yn ddim ond tri mis oed. Roedd yn
dad i'r cerddor a chyflwynydd Brychan Llŷr, yr actores a'r gantores Delyth Wyn
Bu farw Dic Jones ar 18 Awst 2009 ym Mlaenannerch, Ceredigion. Goroeswyd ef gan
ei dri mab, dwy ferch a'i wraig Siân.



