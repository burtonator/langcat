https://it.wikipedia.org/wiki/Juno_(sonda_spaziale)

Juno è una missione della NASA che studierà il campo magnetico di Giove
attraverso una sonda che manterrà una orbita polare. È stata lanciata il 5
agosto 2011 a bordo di un razzo Atlas V dalla Cape Canaveral Air Force Station,
in Florida. Il 5 luglio 2016 è arrivata a destinazione ed è previsto che
concluda la sua missione nel febbraio 2018.

Juno è stata sviluppata nell'ambito del Programma New Frontiers, che prevede la
realizzazione di missioni spaziali altamente specializzate e a medio costo (non
superiore a 700 milioni di dollari).

Si tratta della prima missione diretta su Giove ad usare pannelli solari invece
di generatori termoelettrici a radioisotopi.

Il lancio è avvenuto il 5 agosto 2011, a bordo di un razzo Atlas V. La
traiettoria studiata per la missione ha previsto un fly-by della Terra
nell'ottobre del 2013, in cui è stato sfruttato l'effetto fionda gravitazionale
per fornire l'incremento di velocità necessaria a raggiungere Giove. La sonda è
arrivata 5 anni dopo il lancio: martedì 5 luglio 2016. Con un'opportuna sequenza
di accensione dei razzi, verrà assicurata l'inserzione in un'orbita polare, con
periodo di 11 giorni. La missione si concluderà nel 2018, dopo il completamento
di 32 orbite attorno a Giove.

La missione è stata lanciata con successo venerdì 5 agosto 2011 alle 16:25 UTC
(12:25 ora locale, 18:25 ora italiana) a bordo del razzo Atlas V 551 dalla
piattaforma di lancio 41 della base militare di Cape Canaveral Air Force
Station, in Florida.

La fase di ascesa è durata complessivamente dieci minuti circa ed ha immesso la
sonda in un'orbita di parcheggio approssimativamente circolare, a circa 120 km
di altitudine. Dopo circa trenta minuti, una seconda accensione del lanciatore
Centaur ha immesso la sonda su una traiettoria di fuga dalla Terra. A circa 54
minuti dal lancio, è avvenuta la separazione della sonda dal razzo Centaur ed il
dispiegamento dei pannelli solari. Sono state inoltre prese le misure necessarie
al controllo dell'assetto, ponendo la sonda in rotazione ad una velocità
compresa tra 1 e 2 giri al minuto (rpm).

La manovra di fionda gravitazionale (o gravity-assist) è stata eseguita il 9
ottobre 2013. Il massimo avvicinamento è stato raggiunto alle 19:21 GMT, quando
la sonda è transitata entro 558 km dalla superficie terrestre, al di sopra
dell'Africa meridionale. Tuttavia un inconveniente ha indotto la sonda ad
entrare in modalità di emergenza (dal momento che il fly-by è avvenuto
nell'ombra terrestre, la sonda ha dovuto attingere l'energia dalle batterie di
bordo dato che i pannelli solari non ricevevano più la luce del Sole. Quando il
livello di carica delle batterie è sceso al di sotto di un limite
pre-programmato, il computer di bordo ha rilevato l'anomalia ed ha impartito
alla sonda l'ordine di configurarsi nel cosiddetto "safe mode", cioè spegnendo
tutto ciò non strettamente necessario e orientandosi con l'antenna verso la
Terra in attesa di comandi. Si è poi appurato che il limite era stato impostato
in maniera troppo conservativa). Ciò non ha impedito che la manovra fosse
eseguita con successo perché il gravity-assist era passivo, non era cioè
prevista l'accensione dei motori. Le osservazioni che erano state programmate
tuttavia potrebbero non essere state eseguite.

Durante la fase di avvicinamento, la sonda ha scattato delle immagini della
Luna. Era inoltre previsto di utilizzare i dati raccolti nel corso del passaggio
nel tentativo di fornire una spiegazione della cosiddetta "anomalia dei flyby
con la Terra": alcune sonde che hanno eseguito manovre di fionda gravitazionale
con il nostro pianeta hanno acquisito un incremento nella velocità maggiore
rispetto a quello previsto matematicamente. L'acquisizione di nuovi dati
sembrerebbe essenziale per determinare se ciò possa essere dovuto ad
imprecisioni nei software o a fenomeni fisici non ancora individuati.

Oltre a questo set di strumenti scientifici all'avanguardia, la sonda porta con
sé anche una placca dedicata a Galileo Galilei, fornita dall'Agenzia Spaziale
Italiana. Questa è una copia in alluminio dell'originale manoscritto in cui
Galileo ha descritto per la prima volta le quattro lune galileiane di Giove.
Oltre a questo porta anche tre figurine LEGO, che rappresentano Galileo, Giove e
sua moglie Giunone (Juno). Dal Monte Olimpo, Giunone è riuscita a guardare
attraverso le nubi e capire la vera natura di suo marito, la sonda Juno spera di
riuscire a fare lo stesso con il più grande gigante gassoso del Sistema Solare.
Le tre figurine sono state costruite in alluminio invece della solita plastica
dei LEGO per permettere loro di durare a lungo durante il volo spaziale.

Differentemente dalla sonda Galileo, per Juno è prevista l'alimentazione tramite
pannelli solari (potenza di picco 428 W in orbita gioviana) invece dei
generatori termoelettrici a radioisotopi. Questa scelta è stata resa possibile
dal significativo miglioramento negli ultimi decenni della tecnologia delle
celle solari, che ne ha comportato un aumento dell'efficienza e quindi una
riduzione nelle dimensioni minime necessarie perché un pannello possa sviluppare
sufficiente potenza per l'alimentazione di una sonda ad una tale distanza dal
Sole. Inoltre è ridotta la disponibilità di generatori termoelettrici a
radioisotopi per missioni spaziali. Utilizzando energia solare, la NASA evita le
proteste che negli anni passati hanno accompagnato il lancio di sonde alimentate
da generatori termoelettrici a radioisotopi (dovute all'accusa, confutata dalla
NASA, di essere rischiosi per la salute pubblica). Va comunque notato che la
NASA ha programmato l'uso di generatori termoelettrici a radioisotopi in
numerosi altri progetti e la decisione di utilizzare una fonte di energia
alternativa in questa missione è stata prettamente pratica ed economica
piuttosto che politica.

L'Italia ha fornito alla missione due strumenti: lo spettrometro ad immagine
infrarosso JIRAM (Jovian InfraRed Auroral Mapper, Principal Investigator
"Angioletta Coradini", dedicato all'omonima astronoma morta nel 2011,
dell'INAF-IFSI, realizzato da Selex-Galileo Avionica) e lo strumento di
radioscienza KaT (Ka-Band Translator, PI Luciano Iess dell'Università La
Sapienza di Roma, realizzato da Thales Alenia Space-I) che rappresenta la
porzione nella banda Ka dell'esperimento di gravità. Ambedue questi strumenti
sfruttano importanti sinergie con gli analoghi strumenti in sviluppo per la
missione BepiColombo, ottimizzando i costi ed incrementando il ruolo sia
scientifico che tecnologico italiano.

La missione prevedeva 37 orbite polari nell'arco di 20 mesi. , con due orbite di
53 giorni e le successive più corte di 14 sino al termine della missione, a
luglio 2018. Ad agosto 2016 si è guastato un propulsore, compromettendo la
stabilità delle orbite programmate col rischio di un ulteriore guasto a
discapito della Juno Cam. Ad ottobre un ulteriore guasto all'impianto idraulico
del motore principale ha fatto entrare la sonda in safe-mode, procedura in cui
tutti i sistemi non essenziali vengono disattivati e ciò ha indotto il gruppo di
ricerca ad annullare l'accorciamento delle orbite, poiché l'accensione dei
motori, necessaria per ridurre l'orbita, avrebbe potuto pregiudicare la
missione. In tal modo son stati preservati gli obiettivi scientifici del
progetto ed un eventuale estensione della missione. A luglio 2018 Juno avrà
quindi compiuto 20 orbite intorno al gigante gassoso.



https://it.wikipedia.org/wiki/Bud_Spencer

Bud Spencer, pseudonimo di Carlo Pedersoli (Napoli, 31 ottobre 1929 – Roma, 27
giugno 2016), è stato un attore, nuotatore e pallanuotista italiano.

Ha raggiunto il successo per i suoi film in coppia con Terence Hill, tanto che
il duo di attori «ha ottenuto fama mondiale e ha attirato milioni di posti al
cinema» e per questo il 7 maggio 2010 ha ricevuto il David di Donatello alla
carriera.

Nel corso della carriera da nuotatore è stato il primo italiano a scendere sotto
il minuto nei 100 m stile libero il 19 settembre 1950, oltre a essere stato più
volte campione italiano di nuoto a stile libero e in staffetta. Oltre a ciò ha
anche conseguito diversi brevetti per diventare un pilota di linea e di
elicottero. Nel corso degli anni si è impegnato anche a sostenere e finanziare
enti di beneficenza per bambini tra cui il Fondo Scholarship Spencer.

Carlo Pedersoli nacque a Napoli il 31 ottobre 1929 in una famiglia benestante,
da Rosa Facchetti, di origine clarense, e da Alessandro Pedersoli, napoletano,
nel rione di Santa Lucia, come ricorderà più volte, nello stesso palazzo dello
scrittore Luciano De Crescenzo con cui nel 1935 iniziò a frequentare le scuole
elementari nella sua città, ottenendo buoni risultati. Pochi anni più tardi, nel
1934, nacque la sorella minore di Carlo, Vera Pedersoli. Si appassionò a diversi
sport, in particolare al nuoto, per il quale dimostra una grande
predisposizione, vincendo subito alcuni premi. Nel 1940 Pedersoli lasciò Napoli
insieme alla famiglia per motivi legati al lavoro del padre e si trasferì a
Roma, dove iniziò le scuole superiori ed entrò a far parte di un club di nuoto.
Conclusi gli studi con il massimo dei voti, non ancora diciassettenne, si
iscrisse all'Università di Roma, dove studia chimica. Nel gennaio del 1947 la
famiglia si trasferì nuovamente, questa volta in Sud America, e Pedersoli fu
quindi obbligato ad abbandonare gli studi. In Brasile lavorò presso il consolato
italiano di Recife.

Pedersoli tornò in Italia verso la fine degli anni quaranta, dopo essere stato
tesserato dalla S.S. Lazio Nuoto; si affermò ai campionati italiani di nuoto
nello stile libero e nelle staffette miste. Nei cento metri stile libero è
entrato nella storia per essere stato il primo italiano a infrangere la barriera
del minuto netto: precisamente con il tempo di 59"5 nel 1950 sia a Salsomaggiore
in vasca da 25 metri sia a Vienna, primato che avrebbe superato nel 1951 a
Genova, con il tempo di 58"9. Nel 1949 esordì in nazionale e l'anno seguente
venne convocato per i campionati europei di Vienna dove nuotò in due finali,
quinto nei 100 m e quarto con la staffetta 4×200 m. Nel 1951 ai Giochi del
Mediterraneo di Alessandria d'Egitto vinse due medaglie internazionali nel
nuoto: secondo sia nei 100 m, sia con la 3×100 metri mista. È stato giocatore di
rugby come seconda linea e in gioventù, da dilettante, ha praticato con ottimi
risultati anche il pugilato. Nel frattempo ne approfittò per riprendere gli
studi e si iscrisse nuovamente all'Università di Roma, alla facoltà di
giurisprudenza, dando numerosi esami (successivamente, superati i sessant'anni,
studiò anche sociologia "per spronare sua figlia", dando tre esami, tutti con
votazione trenta e lode, non portando poi a termine il percorso).

Il suo fisico massiccio e imponente venne tuttavia notato dall'ambiente
cinematografico. Il suo esordio, quasi casuale, avvenne nella grande produzione
hollywoodiana Quo Vadis, un peplum del 1951 nel quale impersonò una guardia
dell'Impero romano. In seguito continuò occasionalmente a recitare in piccole
parti, la più nota delle quali fu quella nel film di Mario Monicelli Un eroe dei
nostri tempi, che lo vide contrapposto ad Alberto Sordi nei panni di Fernando,
fidanzato manesco e nerboruto della giovane Marcella (interpretata da Giovanna
Ralli). Nel 1954 figurò, insieme a Raf Vallone, tra gli interpreti di Siluri
umani, film di guerra che rievoca alcuni aspetti particolari della guerra sul
mare.

Contemporaneamente gareggiò per i colori italiani ai Giochi della XV Olimpiade
di Helsinki nel 1952 la gara dei 100 m stile libero, classificandosi al nono
posto. Nel 1955 venne convocato ai Giochi del Mediterraneo di Barcellona come
pallanuotista, e in quell'occasione vinse con la nazionale la medaglia d'oro.
Nello stesso anno conquistò con la Lazio il campionato nazionale indoor. L'anno
dopo partecipò ai Giochi della XVI Olimpiade a Melbourne in cui nei 100 m stile
libero giunse ancora fino alla semifinale. Dopo i Giochi olimpici, insieme ad
altri promettenti atleti, venne invitato alla Yale University, dove trascorse
alcuni mesi negli Stati Uniti, ottenendo il suo record personale nei 100 m stile
libero.

Calcisticamente, Pedersoli era un sostenitore del Napoli, squadra della sua
città natale, ma per sua stessa ammissione (dice: "Potrei definirmi, in questo
senso, un "bigamo", ma direi 90% Napoli e 10% Lazio") simpatizzava per la
formazione romana, dati i trascorsi nel circolo canottieri della Polisportiva
biancoceleste e avendo quasi sempre vissuto nella capitale.

Dopo le Olimpiadi di Melbourne Pedersoli decise di dare una svolta alla sua vita
perché, secondo le sue parole, "stanco della vita ai Parioli" (quartiere
benestante di Roma).

Pedersoli ritornò in Sud America, luogo cui era rimasto fortemente legato, e
rivoluzionò le sue priorità. Per nove mesi lavorò alle dipendenze di un'impresa
statunitense impegnata nella costruzione di una lunga strada di collegamento tra
Panama e Buenos Aires (la celebre Panamericana), nel tratto tra il Venezuela e
la Colombia. Dirà più tardi che quella vita tanto dura gli fece "ritrovare se
stesso, nei limiti e nelle potenzialità". Conclusa questa esperienza passò alle
dipendenze dell'Alfa Romeo di Caracas, nella quale lavorò fino al 1960 e con cui
disputò, come pilota, la Caracas-Maracaibo. Nel frattempo partecipò con la
squadra venezuelana di nuoto a numerose gare nazionali e internazionali.

Nello stesso anno tornò a Roma e partecipò alle Olimpiadi di Roma 1960. Il 25
febbraio del 1960 presso la chiesa di San Giovanni a Porta Latina sposò Maria
Amato, di sei anni più giovane e conosciuta ben quindici anni prima. Il padre
della moglie era il noto proprietario di sale cinematografiche, nonché
produttore cinematografico, Giuseppe Amato (detto Peppino), ma inizialmente
Carlo non sembrò interessato al grande schermo; ciò nonostante firmò un
contratto con l'etichetta musicale RCA, scrivendo i testi per noti cantanti
italiani, come Ornella Vanoni e Nico Fidenco e anche qualche colonna sonora.

L'anno seguente, nel 1961, venne alla luce Giuseppe, il primo figlio, al quale
seguì nel 1962 Cristiana. Nel 1964 il suo contratto con la RCA scadde e il
suocero morì. La situazione spinse Pedersoli a cambiare attività, diventando un
produttore di documentari per la Rai. Nel 1967 Giuseppe Colizzi gli offrì un
ruolo in un film che accettò dopo qualche esitazione. Pedersoli raccontò infatti
di avere inizialmente rifiutato la parte a causa della paga offerta di solo un
milione di lire, di fronte alla sua richiesta di 2 milioni di lire dovuta alle
quattro cambiali in scadenza.

Anche il colloquio con il regista non andò particolarmente bene: non si faceva
ancora crescere la barba e non sapeva andare a cavallo. Nonostante questo il
regista non riuscì a trovare nessuno con la sua struttura fisica, pertanto dopo
qualche tempo lo richiamò e gli offrì la parte alle condizioni che Pedersoli
aveva richiesto. Sul set conobbe il suo compagno di lavoro, un altro giovane
attore con al suo attivo varie pellicole ma in ruoli secondari e sconosciuto al
grande pubblico, Mario Girotti, il futuro inseparabile compagno, meglio noto
come Terence Hill. Il film Dio perdona... io no! fu la prima pellicola della
coppia, diventata poi nel tempo inossidabile per questo genere di produzioni.

Ai due attori venne consigliato, per le presentazioni in locandina, di cambiare
i propri nomi, considerati "troppo italiani" per un film western e per fare
colpo a livello internazionale; inoltre, questa trovata avrebbe reso più
appetitose le opere e i personaggi interpretati. Carlo Pedersoli creò quindi il
suo pseudonimo, ovvero Bud Spencer (in omaggio all'attore Spencer Tracy e
giocando con ironia sul nome della birra Budweiser, commercializzata in Italia
come Bud), mentre Mario Girotti scelse il suo da una lista di venti nomi
inventati. Bud e Terence girarono insieme diciotto film, sedici dei quali come
coppia protagonista: in Annibale (1959) Bud e Terence (ancora Carlo Pedersoli e
Mario Girotti) recitarono infatti in scene separate senza mai incontrarsi sul
set, mentre in Il corsaro nero (1971) l'interprete principale fu solo Terence e
a Bud venne riservata una parte minore in un ruolo da cattivo.

Nel 1970 la coppia girò lo spaghetti-western Lo chiamavano Trinità..., per la
regia di E.B. Clucher (pseudonimo di Enzo Barboni), diventato nel tempo un vero
e proprio "classico" del cinema, non solo in Italia: In particolare in Germania
riscosse un grandissimo successo. L'anno seguente arrivò la consacrazione
definitiva con il seguito del film ...continuavano a chiamarlo Trinità, sempre
con la regia di E.B. Clucher, che riuscì a replicare il successo al botteghino
in tutta Europa, elevando Bud e Terence al rango di stelle internazionali.

Nel 1969 interpretò il ruolo di Mesito nel film "Un esercito di 5 uomini"
diretto da Italo Zingarelli e sceneggiato da Dario Argento.

Bud Spencer sperimentò anche altri generi cinematografici: il thriller,
lasciandosi dirigere da Dario Argento in 4 mosche di velluto grigio (1971), e il
dramma di denuncia civile con Gott mit uns (Dio è con noi) (1970) di Giuliano
Montaldo e Torino nera (1972) di Carlo Lizzani, ma ovviamente il successo fu
sicuramente minore rispetto alla popolarità internazionale che riguardava le
pellicole che lo accoppiavano a Terence Hill. Nel 1972 nacque Diamante, la terza
figlia di Bud, che diverrà anch'essa attrice, lavorando col nome d'arte di Diamy
Spencer insieme al padre in Superfantagenio (1986) di Bruno Corbucci e Un piede
in paradiso (1991) di E.B. Clucher.

Nel 1973 interpretò Piedone lo sbirro, cui seguirono Piedone a Hong Kong (1975),
Piedone l'africano (1978) e Piedone d'Egitto (1980): questa tetralogia nacque da
una sua stessa idea e lo vide protagonista assoluto (senza quindi la compagnia
dell'amico Terence) per la regia di Steno, indimenticato maestro della commedia
all'italiana.

Negli stessi anni il collaudato sodalizio con Hill proseguì il proprio cammino
trionfale, girando pellicole come ...più forte ragazzi! (1972), ...altrimenti ci
arrabbiamo! e Porgi l'altra guancia (ambedue del 1974), che si piazzarono
immancabilmente ai primi posti dei film più visti nelle sale cinematografiche
italiane.

Sei anni dopo il successo dei due Trinità, i due tornarono ad essere diretti da
E.B. Clucher in I due superpiedi quasi piatti (1977), riscuotendo ancora una
volta un ottimo successo di pubblico: pertanto girarono altri due film insieme,
Pari e dispari (1978) di Sergio Corbucci e Io sto con gli ippopotami (1979) di
Italo Zingarelli. Nello stesso anno Bud ricevette il premio Jupiter come attore
più popolare in Germania, e nel 1981 tornò al genere western a quasi dieci anni
dall'ultima esperienza con la pellicola Occhio alla penna. Dopo la breve
parentesi con il western, tornò in coppia con Terence Hill per girare altre
quattro pellicole di successo quali Chi trova un amico trova un tesoro (1981) di
Sergio Corbucci, Nati con la camicia (1983) e Non c'è due senza quattro (1984)
entrambi diretti ancora una volta da E.B. Clucher e Miami Supercops (I
poliziotti dell'8ª strada) (1985) diretto da Bruno Corbucci.

Nel 1999, pochi giorni dopo il trionfo di Roberto Benigni a Los Angeles nella
notte degli Oscar per La vita è bella, la rivista statunitense TIME, sulla scia
dell'evento, pubblicò una classifica degli "attori italiani più famosi del
mondo" nella quale Bud Spencer occupava il primo posto, seguito da Terence Hill
al secondo: nonostante ciò, rivelerà in seguito l'amarezza per essere stato
quasi sempre snobbato dalla critica cinematografica:

Nel 1994, una decina d'anni dopo Miami Supercops (I poliziotti dell'8ª strada)
(1985), il loro ultimo film insieme, e dopo diversi progetti andati a vuoto, la
coppia si riunì (senza troppa fortuna) sul set di Botte di Natale, un western
diretto dallo stesso Terence Hill. Tuttavia nel frattempo Bud Spencer riscosse
un grande successo con le serie televisive Big Man (1988) e Detective Extralarge
(1991–1993) – entrambe premiate con il Telegatto come miglior telefilm italiano
della stagione – cui seguì quella Noi siamo angeli nel 1997, anno in cui fece un
cameo nel film di Leonardo Pieraccioni Fuochi d'artificio.

Sempre per il cinema prese parte alle produzioni spagnole Al limite (1997) e
Figli del vento (2000), a quella australiana Tre per sempre (1998) e a quella
tedesca Tesoro, sono un killer (2009), tornando a lavorare in Italia con la
partecipazione al film di Ermanno Olmi Cantando dietro i paraventi (2003), che
gli permise di dimostrare anche le sue qualità di attore drammatico, e come
protagonista del film TV Padre Speranza (girato nel 2001), pilota di una serie
poi mai realizzata mandato in onda su Rai 2 nel 2005, e della serie televisiva
di Canale 5 I delitti del cuoco (2010). Ha inoltre partecipato nel 2007 a uno
spot di Natale per la Melegatti, impersonando Babbo Natale, e nel 2009 a uno per
la banca spagnola Bancaja, mentre nel 2008 a un cortometraggio dal titolo Pane e
olio. Insieme a Terence Hill, il 7 maggio 2010 ha ricevuto il David di Donatello
alla carriera dopo essere stato pubblicamente lodato dal regista Ermanno Olmi.

Parallelamente al cinema, Spencer portò avanti le sue passioni, fra le quali
anche quella del volo; nel 1975 conseguì la licenza di pilota di elicottero per
l'Italia, la Svizzera e gli Stati Uniti. Il primo volo effettuato da Carlo
Pedersoli, si ebbe sul set di ...più forte ragazzi!: Bud, dopo aver visto in
diverse scene lo stuntman-pilota effettuare le manovre, su propria iniziativa e
lasciando tutti di stucco spiccò il volo con l'aereo manovrando i comandi da
solo e senza aiuti. Lo stesso Bud Spencer ricorderà il terrore del produttore in
quei momenti. L'atterraggio, "a quaglia" (cioè effettuato a "balzi" sulla pista
fino a fermarsi), fortunatamente riuscì. In seguito a quest'esperienza Carlo
Pedersoli coltiverà la passione per il volo: possedeva infatti il brevetto sia
per l'elicottero, con cui collezionò 1.000 ore di volo, sia per gli aerei, con
cui volò per 2.000 ore e che ha continuato a pilotare fino alla sua morte.

Nel 1976 Bud Spencer lanciò una linea di jeans. Nel 1981 fu tra i soci fondatori
della compagnia aerea Mistral Air, poi diventata di proprietà di Poste italiane.
In merito ha dichiarato: «Era una compagnia molto piccola, con appena tre
aeroplani. Di fatto, l'avventura durò poco perché non la potevo supportare». Da
non dimenticare è anche l'amore per la musica; nonostante egli avesse dichiarato
più volte di non saper suonare alcuno strumento musicale, nel 1977 scrisse
alcune canzoni per il suo film Lo chiamavano Bulldozer insieme ai fratelli Guido
e Maurizio De Angelis (in arte Oliver Onions), delle quali una venne da lui
stesso interpretata durante il film. Nel gennaio del 2007 la Federazione
Italiana Nuoto (FIN) concesse a Carlo Pedersoli i brevetti di allenatore di
nuoto e pallanuoto, iscrivendolo all'Associazione Nazionale Tecnici di nuoto.
Nel 2010 pubblicò la sua biografia ufficiale, intitolata Altrimenti mi arrabbio:
la mia vita, scritta assieme a Lorenzo De Luca, già sceneggiatore in tre delle
sue serie televisive summenzionate, e curata dal biografo David De Filippi.

Nel 2011 pubblicò la seconda parte della biografia espressamente per il mercato
tedesco, scrivendola nuovamente con Lorenzo de Luca. Nel 2014 apparve il suo
terzo libro, Mangio ergo sum, in cui mescola filosofia e gastronomia, scritto
nuovamente a quattro mani con De Luca, edito da NPE, con prefazione dell'amico
Luciano De Crescenzo. Come spiegò in un'intervista uscita su Il Messaggero del
27 novembre 2014, il libro nacque dalla sua «sincera passione per il cibo e per
la filosofia: «Adoro mangiare e per questo non ho mai seguito una dieta,
nonostante sia arrivato a pesare anche 156 kg. Inoltre, mi sono sempre dilettato
nella lettura dei filosofi: da Platone ad Aristotele, da Cartesio a Kant. Nel
libro mi immagino costretto dal medico a stare a stecchetto per un paio di
settimane, un vero calvario! La sera, mentre mi rigiro nel letto per colpa della
fame, mi vengono a trovare i maggiori filosofi per un dialogo divertente, ma
allo stesso tempo profondo. Il titolo è un chiaro riferimento a Cartesio, che ha
rivoluzionato la storia del pensiero dicendo "cogito ergo sum", ovvero "penso,
dunque sono". Ma io credo che sarebbe più corretto affermare: "Mangio, dunque
sono", perché non solo siamo quello che mangiamo, ma se non mangiamo non siamo e
non pensiamo».

Sapeva parlare sei lingue: italiano, inglese, spagnolo, francese, portoghese e
tedesco; tuttavia nei film venne quasi sempre doppiato, salvo rare eccezioni.

Carlo Pedersoli,durante la sua carriera giovanile nel mondo del nuoto, aveva
praticato anche lotta greco-romana e pugilato. Perdersoli era anche un grande
appassionato di calcio, ed era un tifoso del Napoli.

Si dichiarò da sempre di destra e si candidò alle elezioni regionali italiane
del 2005 nel Lazio, a sostegno del presidente uscente Francesco Storace, nelle
liste di Forza Italia, senza tuttavia risultare eletto, nonostante quasi 4.000
preferenze. Alle elezioni comunali a Roma del 2013 supportò attivamente la
candidatura di sua figlia Cristiana con Il Popolo della Libertà.

Bud Spencer è morto il 27 giugno 2016 all'età di 86 anni nella sua abitazione
romana a causa di complicazioni derivate da una caduta in casa. La sua morte è
stata annunciata dal figlio Giuseppe così: «Papà è volato via serenamente alle
18.15. Non ha sofferto, aveva tutti noi accanto e la sua ultima parola è stata
"grazie"». Il 29 giugno è stata allestita la camera ardente presso la sala della
protomoteca in Campidoglio. Le esequie si sono svolte il 30 giugno nella Chiesa
degli Artisti e infine ha ricevuto la sepoltura nel cimitero del Verano, a Monte
Portonaccio, di fronte al secondo gradone, cappella V.

Nei giorni seguenti le reti Rai e Mediaset hanno adattato il palinsesto
televisivo per rendere omaggio all'attore. La notizia della sua morte ha
suscitato notevole clamore e messaggi di cordoglio in Italia e nel resto del
mondo.



https://it.wikipedia.org/wiki/Michael_Cimino

Michael Cimino (New York, 3 febbraio 1939 – Beverly Hills, 2 luglio 2016) è
stato un regista, sceneggiatore, produttore cinematografico e scrittore
statunitense.

Il debutto avviene con il film Una calibro 20 per lo specialista, con Clint
Eastwood, insieme al quale scrive la sceneggiatura, ma il grande successo arriva
con la sua seconda pellicola, Il cacciatore, di cui è anche sceneggiatore, che
riscuote un enorme successo di critica e pubblico, vincendo 5 Oscar (su 9
nomination ricevute), compreso quello per il miglior film e la miglior regia.

Dopo l'enorme affermazione di pubblico e critica, la United Artists gli concede
carta bianca per il film successivo, I cancelli del cielo. Il risultato è un
disastro commerciale, che porta addirittura lo studio cinematografico alla
bancarotta. Nessuna delle opere successive di Cimino raggiunge il successo di
pubblico e di qualità artistica de Il cacciatore, film che gli donò la gloria.
Nonostante ciò il suo stile ha lasciato il segno: le sue inquadrature e i
movimenti della cinepresa hanno dimostrato di creare un forte impatto visivo.

Cimino nasce a New York da una famiglia borghese di origini italiane. Sin da
giovanissimo si dedica agli studi di architettura, pittura, musica e
letteratura. Nel 1956 si diploma alla Westbury High School, a Long Island, si
laurea in Arti Grafiche alla Michigan State University di East Lansing e
consegue un dottorato di pittura alla Università di Yale. Nel 1962 Cimino si
arruola nell'esercito per sei mesi prima di tornare a studiare pittura e
cominciare a realizzare per la televisione numerosi documentari e spot
pubblicitari di successo. Studia all'Actors Studio nel corso di recitazione di
John Lehne, insegnante di Al Pacino, Dustin Hoffman e Meryl Streep.

Nel 1971 Cimino si trasferisce a Hollywood entrando nel mondo del cinema
dapprima come co-sceneggiatore di film come 2002: la seconda odissea e Una 44
Magnum per l'ispettore Callaghan. Nel 1974, sempre grazie a Clint Eastwood e
alla partecipazione di un giovane Jeff Bridges, debutta come regista con Una
calibro 20 per lo specialista che ebbe un buon successo.

Nel 1978 è con Il cacciatore, che Cimino entra prepotentemente nella storia del
cinema. Il film vince 5 Premi Oscar, tra i quali miglior film e miglior regia,
innalzando Cimino come regista di grande prestigio. Considerato uno dei massimi
capolavori del cinema mondiale e bellico, benché non sia ritenuto propriamente
un war-movie, nel 1996 è stato scelto per la preservazione nel National Film
Registry della Biblioteca del Congresso degli Stati Uniti.

Nel 1979 il film I cancelli del cielo segna l'inizio di un apparente declino per
la carriera di Cimino. I cancelli del cielo si rivela un flop di pubblico e
riceve molte critiche negative, arrestando in parte la carriera del regista.
Quello che doveva essere un potente affresco di un'epoca si rivelò un
fallimento. Un'opera incompiuta, imperfetta, che comunque mantiene, nonostante
gli squilibri e gli eccessi, una carica emozionale altissima, e con il passare
del tempo è diventata un cult.

Negli anni ottanta il regista riesce a realizzare tra molte difficoltà solo tre
film: L'anno del dragone, splendido affresco sulla mala cinese, adattato dal
regista con Oliver Stone e con Mickey Rourke protagonista. E proprio Stone dice
di Cimino: "Lui non dorme mai. È una personalità ossessiva. È il più faraonico
dei registi con i quali ho mai lavorato. (...) Il suo sguardo è fisso sul
futuro, sulla storia. Non dà importanza alle sottigliezze". Gli altri film
diretti da Michael Cimino sono Il siciliano, sulla vita del bandito Salvatore
Giuliano e Ore disperate. Nonostante tutto, nessuno di questi film raggiunse mai
il grandissimo successo de Il cacciatore.

Nel 1996 Cimino ritorna per l'ultima volta dietro la cinepresa e gira Verso il
sole, film che ha come protagonista Woody Harrelson: un lavoro strano che
all'apparenza può essere visto come un film di strada e di inseguimento, una
sorta di road-movie, ma in realtà è un viaggio profondo, tragico, verso quelle
radici dell'America spesso dimenticate e tanto care al regista. Verso il sole è
stato presentato in concorso al 49º Festival di Cannes.

Nel 2015, al Festival di Locarno, gli viene assegnato il Pardo d'onore. Cimino
ha affiancato ai numerosi progetti cinematografici l'attività di romanziere. Ha
scritto tre libri, il più recente dei quali, Big Jane, è stato pubblicato anche
in Italia.

Cimino è morto nella sua casa di Beverly Hills il 2 luglio 2016, a 77 anni; la
polizia l'ha trovato morto nel suo letto dopo che i suoi amici non riuscivano a
contattarlo da un paio di giorni.



https://it.wikipedia.org/wiki/Campionato_europeo_di_calcio_2016

Il campionato europeo di calcio 2016 (in francese: Championnat d'Europe de
football 2016), noto anche come Euro 2016 o Francia 2016, è stata la 15ª
edizione del torneo di calcio per squadre nazionali maschili organizzato dalla
UEFA.

Il torneo si è svolto in Francia dal 10 giugno al 10 luglio 2016, data in cui
allo Stade de France di Saint-Denis (Parigi), il Portogallo ha battuto i padroni
di casa per 1-0 dopo i tempi supplementari. In precedenza, la stessa nazione
aveva ospitato le edizioni del 1960 e del 1984. La principale novità nel formato
riguarda l'allargamento del numero di partecipanti da 16 a 24, riprendendo la
formula che caratterizzò i campionati mondiali dal 1986 al 1994.

La vittoria del Portogallo garantirà allo stesso il diritto alla partecipazione
alla Confederations Cup 2017. Nel caso di vittoria della Germania o della Russia
(già qualificate in quanto vincitrice dello scorso Mondiale e in quanto Paese
ospitante) avrebbe acquisito il diritto la finalista sconfitta. Come in tutte le
altre edizioni precedenti degli europei disputate dal 1984, non si è disputata
la finale per il terzo posto.

Nel maggio 2010 l'UEFA ha assegnato l'organizzazione della fase finale alla
Francia, con la Turchia scartata nel ballottaggio finale e l'Italia nel primo
turno di votazione. Si tratta del terzo europeo in cui la fase finale si svolge
in terra gallica, dopo le edizioni del 1960 e del 1984.

Inoltre, dopo il suo primo utilizzo nel mondiale 2014 in Brasile, ha fatto il
suo esordio anche nel campionato europeo la tecnologia di porta, ovvero il
metodo per stabilire se il pallone ha interamente attraversato la linea di porta
nella situazione di gol fantasma, grazie a delle telecamere poste nello stadio,
che trasmettono all'orologio dell'arbitro l'eventuale segnale di realizzazione
della rete.

Ogni squadra ha un "campo base squadra" per il suo soggiorno tra le partite. Le
squadre si alleneranno e soggiorneranno in questi luoghi per tutto il torneo. Da
una lista iniziale di 66 basi, le 24 squadre partecipanti dovevano confermare la
loro scelta con la UEFA entro il 31 gennaio 2016. I campi base delle squadre
sono stati annunciati il 2 marzo dello stesso anno.

Il logo ufficiale del torneo è stato presentato nel giugno 2013, durante una
cerimonia al Pavillon Cambon Capucines di Parigi: raffigura la coppa con i
colori della bandiera nazionale e altri disegni stilizzati.

Nell'ottobre successivo, l'UEFA ha annunciato lo slogan ufficiale della
competizione: «Le Rendez-Vous» («incontro, appuntamento» in francese).

La canzone ufficiale, This One's for You, è stata composta dal DJ francese David
Guetta e cantata dalla svedese Zara Larsson. Guetta, oltre a essere
l'ambasciatore musicale del torneo, ha tenuto un concerto sul Champ-de-Mars il 9
giugno 2016.

Il pallone ufficiale della fase a gironi del torneo è stato presentato il 12
novembre 2015 dall'ex calciatore Zinédine Zidane. La sfera, su cui sono presenti
i colori della bandiera della Francia (blu, bianco e rosso), ha il nome di «Beau
Jeu» ("bel gioco" in francese). Presenta delle linee blu che riprendono lo stile
dell'Adidas Brazuca utilizzato nel Mondiale 2014 disputato in Brasile,
contenenti dettagli arancioni e argentati che formano le scritte "EURO" e
"2016". Il 21 giugno è stato presentato da Paul Pogba il pallone che si
utilizzerà dagli ottavi di finale in poi, denominato "Fracas" ("schianto" in
francese), ad indicare la tensione che segnerà la fase ad eliminazione diretta,
ed è caratterizzato dai colori rosso e nero. Anch'esso, prodotto dall'Adidas, si
ispira al Brazuca.

La mascotte dell'Europeo è "Super Victor", un supereroe bambino, il cui nome è
stato votato direttamente dal pubblico, e ha prevalso su "Driblou" e "Goalix". È
stato presentato ufficialmente il 18 novembre 2014, in occasione dell'incontro
tra Francia e Svezia. Nell'edizione del 1984 svoltasi in Francia la mascotte si
chiamava "Péno" ed era un gallo bianco vestito con una divisa della nazionale
francese.

A differenza delle edizioni precedenti prodotte da EA Sports, il videogioco
ufficiale del torneo è stato prodotto da Konami come pacchetto di aggiornamento
gratuito per i possessori di PES 2016 il 22 aprile 2016. È stata anche
pubblicata nella stessa data l'edizione speciale di PES 2016 - UEFA EURO 2016,
disponibile per PS3 e PS4, che raffigura in copertina il calciatore gallese
Gareth Bale.

La UEFA ha stretto accordi con le seguenti piattaforme radio-televisive per la
trasmissione degli incontri della competizione nel mondo:

Il sorteggio per la fase di qualificazione si è svolto a Nizza il 23 febbraio
2014. La Nazionale francese è ammessa di diritto quale paese organizzatore.

Il sorteggio per la fase finale si è tenuto al Palazzo dei Congressi di Parigi,
il 12 dicembre 2015. Le 24 squadre sono state divise in sei gironi da quattro
squadre. Tra le parentesi il ranking UEFA per nazionali alla data del 14 ottobre
2015, ovvero quello che le nazionali avevano al momento del sorteggio.

Il 15 dicembre 2015 l'UEFA ha reso noti gli arbitri designati per dirigere
durante la manifestazione. Sono stati selezionati 18 fischietti provenienti da
17 federazioni diverse. Come già accaduto per la precedente edizione, saranno
utilizzati anche gli arbitri addizionali. Successivamente, il 1º marzo 2016
l'UEFA ha comunicato le squadre arbitrali integrali (con assistenti ed
addizionali). Inoltre, sono stati selezionati due arbitri che fungeranno
esclusivamente da quarti ufficiali e due assistenti di riserva. Le squadre
arbitrali, a parte due eccezioni esplicitamente indicate nella seguente tabella,
sono formate da membri appartenenti alla stessa nazionalità.

Prima dell'inizio della rassegna europea, molti giocatori hanno dovuto
rinunciare alla convocazione causa infortunio. Si segnalano Chris Brunt per
l'Irlanda del Nord, che salterà l'europeo a causa di un infortunio al legamento
crociato rimediato nel mese di febbraio 2016; per l'Inghilterra Jack Butland
salta l'europeo a causa di una frattura alla caviglia subita durante
l'amichevole Germania-Inghilterra; i portoghesi Fábio Coentrão e Danny non
parteciperanno alla rassegna europea, il primo per una lesione muscolare alla
coscia, il secondo per la rottura del legamento crociato; l'attaccante della
Svizzera e dell'Amburgo Josip Drmić riporta un infortunio al ginocchio che lo
costringe ad operarsi; i tedeschi İlkay Gündoğan, Marco Reus e Antonio Rüdiger
non prenderanno parte ad Euro 2016, il primo per una rottura della rotula, il
secondo per un problema agli adduttori ed il terzo per una lesione del crociato
anteriore; il capitano del Belgio Vincent Kompany deve rinunciare all'europeo
per un problema al polpaccio; per i padroni di casa della Francia non ci saranno
Aymeric Laporte, Kurt Zouma, Lassana Diarra, Raphaël Varane e Jérémy Mathieu, il
primo per la rottura del malleolo, il secondo per un infortunio al ginocchio
destro, il terzo per un infortunio al ginocchio, il quarto per un infortunio
alla coscia, l'altro per un infortunio al polpaccio; gli italiani Claudio
Marchisio, Marco Verratti, Mattia Perin e Riccardo Montolivo non parteciperanno
alla rassegna europea, il primo per la rottura del legamento crociato, il
secondo ha deciso di operarsi per rimuovere un'ernia inguinale molto dolorosa,
il terzo per la rottura del legamento crociato anteriore del ginocchio destro e
l'altro per un infortunio al polpaccio; il terzino destro della Spagna e del
Real Madrid Daniel Carvajal non parteciperà alla rassegna europea per una
lesione al tendine del ginocchio.

Nella partita inaugurale la Francia, padrona di casa, deve confrontarsi con una
solida Romania. Per questo incontro, sono state adottate imponenti misure di
sicurezza in modo da poter sventare qualsiasi atto di terrorismo, ad alcuni mesi
di distanza dagli attentati di Parigi del 13 novembre 2015. Il primo gol
assoluto della competizione arriva al 57', quando l'attaccante francese Dimitri
Payet, con un cross da destra, riesce a trovare Olivier Giroud, il quale
sovrasta di testa il rumeno Tătărușanu, portando la Francia in vantaggio.
L'intervento dell'attaccante dell'Arsenal sul portiere della Fiorentina ha
creato, tuttavia, non poche polemiche, in quanto molti tifosi rumeni hanno
rilevato un fallo proprio di Giroud che, aiutandosi con il gomito, avrebbe
allontanato il rivale, per poi insaccare comodamente la palla in rete. I
transalpini riescono a creare qualche occasione di rete, imponendosi però a
fatica, fino a che la Romania riesce a pareggiare grazie al rigore messo a segno
da Bogdan Stancu al 64' in seguito ad un fallo di Patrice Evra. I francesi,
seppur con un po' di difficoltà, riescono a mettere a segno il gol della
vittoria all'89' grazie al sinistro da fuori area di Dimitri Payet, che regala i
primi tre punti della competizione alla nazionale francese.

Nella seconda partita del girone la Svizzera batte per 1-0 l'Albania con un gol
del difensore Fabian Schär al 5'. In questa partita, per la prima volta nella
storia di un campionato europeo di calcio, si affrontano due fratelli, Granit e
Taulant Xhaka, entrambi svizzeri ma con origini kosovaro-albanesi,
rispettivamente con le maglie di Svizzera e Albania.

Nella seconda giornata si assiste al pari tra Romania e Svizzera per 1-1, Admir
Mehmedi nella ripresa risponde al gol iniziale di Stancu, nuovamente a segno su
rigore. Mehmedi, grazie a questa rete, è diventato il primo calciatore elvetico
a realizzare un gol sia nella fase finale di un Mondiale sia in quella di un
Europeo. La Francia invece prevale nel finale di partita contro una ben
organizzata Albania per 2-0 andando a segno con Antoine Griezmann al 90' e Payet
al 96'. In virtù delle due vittorie su Romania ed Albania i transalpini sono la
prima squadra a qualificarsi aritmeticamente agli ottavi di finale della
competizione.

Nell'ultima giornata del girone, la Francia pareggia contro la Svizzera 0-0, ed
entrambe le squadre si qualificano, i francesi come primi e gli svizzeri come
secondi. Nell'altro incontro, l'Albania supera la Romania 1-0, grazie alla rete
di testa di Armando Sadiku: si tratta del primo gol e della prima vittoria in
una fase finale di un Europeo per l'Albania, che termina il girone al terzo
posto a 3 punti, ma ciò non è sufficiente ad evitare l'eliminazione in quanto la
nazionale albanese non riesce a classificarsi come una delle migliori terze e
come la Romania, ultima del girone, deve abbandonare la competizione.

All'interno del gruppo B sono presenti l'Inghilterra, la Russia e due nazionali
che partecipano per la prima volta ad un europeo, il Galles e la Slovacchia.

Nella prima partita del girone il Galles sconfigge la Slovacchia per 2-1, con i
gallesi che si portano in avanti dopo 10' grazie ad una punizione di Gareth
Bale. Nel secondo tempo la nazionale slovacca pareggia con il gol di Ondrej
Duda, ma ad avere la meglio è la nazionale gallese che porta a casa i tre punti
grazie al gol di Hal Robson-Kanu. Quelli di Bale e Duda sono stati i primi gol
in assoluto delle rispettive squadre nella fase finale di un Europeo. L'altra
partita del girone vede scontrarsi l'Inghilterra e la Russia: Eric Dier porta in
vantaggio gli inglesi su punizione, ma nei minuti di recupero la Russia trova il
pari con il colpo di testa di Vasilij Berezuckij, che fissa il punteggio
sull'1-1.

Il terzo incontro vede la vittoria della Slovacchia sulla Russia, grazie alle
reti di Vladimir Weiss e di Marek Hamšík nel primo tempo. La nazionale russa
riapre l'incontro con un colpo di testa di Denis Glušakov all'80', ma l'incontro
termina 2-1 per gli slovacchi. Questa partita è la terza nella storia degli
europei ad essersi disputata in uno stadio coperto, lo Stade Pierre Mauroy. In
precedenza, infatti, era successo agli Europei del 2000, quando la Turchia e il
Portogallo si sfidarono all'Amsterdam ArenA e agli Europei del 2012, quando
Polonia e Grecia si affrontarono allo stadio Nazionale di Varsavia. Nel quarto
incontro si affrontano Inghilterra e Galles. Il vantaggio gallese di Gareth
Bale, in gol su punizione nella prima frazione di gioco, è rimontato dalle
marcature degli attaccanti Jamie Vardy e Daniel Sturridge, entrambi subentrati
nel corso del secondo tempo.. Bale diviene così uno dei tre calciatori ad aver
segnato due gol su punizione in un singolo Europeo, al pari del francese Michel
Platini (1984) e del tedesco Thomas Häßler (1992).

L'ultima giornata vede giocare, in contemporanea, Slovacchia-Inghilterra e
Russia-Galles, con la situazione del girone tutta da decidere. La Slovacchia
ferma sullo 0-0 gli inglesi, mentre il Galles sconfigge per 3-0 la Russia (Aaron
Ramsey, Bale e Neil Taylor a segno), vincendo il proprio girone davanti a
Inghilterra, Slovacchia e Russia. Grazie al suo gol, Bale diventa il settimo
calciatore nella storia dell'Europeo a segnare in tutte le giornate della fase a
gironi.

La Slovacchia accede agli ottavi di finale assieme a Galles e Inghilterra come
migliore terza, avendo conquistato 4 punti nel proprio girone.

Nel gruppo C si incontrano la Germania, campione del mondo in carica, la Polonia
e l'Ucraina, tra l'altro ospitanti dell'edizione precedente dell'europeo, e
l'esordiente Irlanda del Nord.

Nel primo incontro la Polonia sconfigge per 1-0 l'Irlanda del Nord grazie al gol
di Arkadiusz Milik, centrando così la prima storica vittoria nella fase finale
della competizione. Nella seconda gara la Germania vince contro l'Ucraina per
2-0 con i gol di Shkodran Mustafi e Bastian Schweinsteiger.

La terza gara vede affrontarsi l'Ucraina e l'Irlanda del Nord. Il match,
interrotto al 58' per circa un minuto a causa della forte grandine, vede
prevalere per la prima volta nella fase finale di un europeo l'Irlanda del Nord,
che batte per 2-0 l'Ucraina, grazie alla rete di testa di Gareth McAuley, la
prima in assoluto nella fase finale di un Europeo per la nazionale
nordirlandese, e al tap-in vincente di Niall McGinn al 96'. L'Ucraina, in virtù
di questo risultato, è aritmeticamente ultima nel girone e, dunque, eliminata
dalla competizione. Nel quarto incontro si affrontano Germania e Polonia. Al
termine del match, nel quale la Germania ha cercato di mantenere il più
possibile il possesso palla, mentre la Polonia ha cercato più volte di attaccare
in contropiede, e dopo diverse occasioni da entrambi i lati, è arrivato il primo
0-0 della competizione.

Nell'ultima giornata, la Germania si impone per 1-0 sull'Irlanda del Nord grazie
alla rete di Mario Gómez nella prima frazione di gioco e, con lo stesso
risultato, la Polonia piega l'ormai eliminata Ucraina grazie alla rete di Jakub
Błaszczykowski, avvenuta nel secondo tempo.

Germania e Polonia accedono agli ottavi di finale, rispettivamente come prima e
seconda del girone, mentre l'Irlanda del Nord approda agli ottavi come una delle
migliori terze, avendo conquistato 3 punti nel proprio girone.

Il gruppo D è composto dalle nazionali di Spagna, campione in carica, Croazia,
Repubblica Ceca e Turchia.

Nel primo incontro la Croazia prevale sulla Turchia per 1-0 grazie al tiro al
volo di Luka Modrić. Nella seconda gara la Spagna batte la Repubblica Ceca con
il medesimo risultato grazie al colpo di testa vincente di Gerard Piqué su cross
di Andrés Iniesta, avvenuto negli ultimi minuti del secondo tempo.

La Croazia pareggia il suo secondo match con la Repubblica Ceca: Ivan Perišić e
Ivan Rakitić portano i croati sul 2-0, nell'ultimo quarto d'ora la Cechia
accorcia le distanze con Milan Škoda e al 94' Tomáš Necid ristabilisce la parità
trasformando un rigore. All'86' la partita era stata interrotta dall'arbitro
Mark Clattenburg per circa 4 minuti in seguito al lancio di fumogeni da parte
dei tifosi croati e di un petardo che ha stordito un vigile del fuoco intento a
rimuovere i fumogeni. La Croazia è stata sanzionata il successivo 20 giugno
dalla commissione disciplinare della UEFA per "disordini provocati dai tifosi,
uso di fumogeni, lancio di petardi e comportamento razzista" con un'ammenda di
100 000 euro. Nell'altro incontro della seconda giornata, la Spagna sconfigge la
Turchia 3-0 con due reti di Álvaro Morata e un gol di Nolito. La Spagna, in
virtù delle due vittorie su Repubblica Ceca e Turchia, diviene la terza squadra
a centrare la qualificazione aritmetica agli ottavi di finale.

Nell'ultima giornata la Croazia batte in rimonta la Spagna per 2-1, alla rete
iniziale di Álvaro Morata rispondono Nikola Kalinić ed Ivan Perišić. La Turchia,
invece, batte 2-0 la Repubblica Ceca con le reti di Burak Yılmaz e Ozan Tufan.

Nella prima partita del girone Irlanda e Svezia pareggiano 1-1: al vantaggio
irlandese di Wes Hoolahan, replica l'autogol del difensore irlandese Ciaran
Clark, propiziato da Zlatan Ibrahimović. Nell'altra gara del gruppo l'Italia
batte il Belgio, tra i favoriti per la vittoria finale del torneo, per 2-0,
grazie alle reti di Emanuele Giaccherini e di Graziano Pellè.

Nella seconda giornata l'Italia supera di misura la Svezia con un gol nel finale
da parte di Éder: gli Azzurri sono la seconda squadra, dopo la Francia, a
qualificarsi alla fase ad eliminazione diretta. Inoltre, la nazionale italiana
non ha subito alcun tiro nello specchio della porta per la prima volta nella sua
storia durante gli Europei. Nell'altra partita, il Belgio supera agevolmente
l'Irlanda vincendo 3-0: a segno Romelu Lukaku due volte e Axel Witsel di testa.
Grazie a questo risultato, l'Italia è aritmeticamente la vincitrice del girone
E. Inoltre, in questo match, la fase finale del torneo ha superato un milione di
spettatori in totale.

Nell'ultimo turno, che conclude la fase a gironi, l'Irlanda batte l'Italia per
1-0 con la rete di Robbie Brady all'85', mentre il Belgio sconfigge 1-0 la
Svezia grazie alla rete di Radja Nainggolan all'84'. Il girone si chiude con
l'Italia prima, il Belgio al secondo posto, l'Irlanda qualificata come una delle
migliori terze e la Svezia, ultima, eliminata.

Il gruppo F è formato dal Portogallo, dall'Austria, dall'esordiente Islanda e
dall'Ungheria, che non appariva dall'edizione del 1972 in Belgio.

La prima partita vede la vittoria dell'Ungheria sull'Austria per 2-0 grazie alle
reti di Ádám Szalai e di Zoltán Stieber. In questo incontro il portiere
ungherese Gábor Király ha stabilito, a 40 anni e 2 mesi, il primato di giocatore
più anziano a scendere in campo durante la fase finale di un Europeo, superando
così il record appartenuto in precedenza al tedesco Lothar Matthäus, che
nell'edizione del 2000 vi aveva partecipato a 39 anni. La seconda gara, ultima
della prima giornata della fase a gironi della competizione, vede affrontarsi
Portogallo e Islanda: Nani porta avanti i portoghesi nel primo tempo, ma Birkir
Bjarnason realizza il definitivo 1-1. Nani ha siglato il gol numero 600 nella
storia degli Europei, mentre Bjarnason ha segnato il primo gol in assoluto
dell'Islanda nella fase finale di un campionato europeo.

Nel secondo turno l'Ungheria pareggia contro l'Islanda 1-1: l'iniziale vantaggio
di Gylfi Sigurðsson su rigore è replicato da un'autorete di Birkir Sævarsson,
che nel finale concede il pareggio agli ungheresi. Nella quarta partita del
girone F, il Portogallo pareggia a reti bianche contro l'Austria: al 79'
Cristiano Ronaldo sbaglia un rigore.

Nell'ultima giornata l'Islanda vince per la prima volta nella competizione
sull'Austria, eliminata, per 2-1 grazie al gol al 94' di Traustason,
assicurandosi il secondo posto nel girone mentre il Portogallo pareggia 3-3 con
l'Ungheria, grandi protagonisti del match Cristiano Ronaldo e Balázs Dzsudzsák
con una doppietta ciascuno, qualificandosi così come una delle migliori terze;
prima invece l'Ungheria, che si qualifica vincendo il girone.

Il primo ottavo di finale del campionato europeo vede fronteggiarsi Polonia e
Svizzera. La partita termina ai tempi supplementari sull'1-1, dopo che nei tempi
regolamentari, al gol di Błaszczykowski aveva risposto Shaqiri con una
spettacolare rovesciata al volo dal limite dell'area. Ai tiri di rigore prevalgo
i polacchi per 6-5, dove risultano fondamentali l'errore dal dischetto di Granit
Xhaka e il rigore decisivo segnato da Grzegorz Krychowiak, che regala alla
nazionale polacca uno storico quarto di finale.

Il secondo match vede la vittoria del Galles sull'Irlanda del Nord per 1-0,
grazie ad un autogol di Gareth McAuley al 75'. Anche per il Galles si tratta
della prima storica qualificazione ai quarti di finale.

Nel terzo ottavo, il Portogallo batte la Croazia nei tempi supplementari:
decisivo Ricardo Quaresma, che al 117' raccoglie una respinta del portiere su
tiro di Ronaldo e realizza di testa a porta vuota la rete che consegna la prima
vittoria dei portoghesi nella fase finale e il conseguente passaggio ai quarti
di finale. Inoltre, per la prima volta, non si è verificato alcun tiro nello
specchio della porta nel corso dei novanta minuti regolamentari.

Il quarto match vede la vittoria della Francia sull'Irlanda per 2-1, grazie alla
doppietta di Griezmann che ha rimontato il vantaggio di Robbie Brady su calcio
di rigore al 2'.

Nel quinto ottavo la Germania prevale con un netto 3-0 sulla Slovacchia, grazie
alle reti di Jérôme Boateng, che segna con tiro al volo dalla distanza, di Mario
Gómez e di Julian Draxler, che insacca con una semi rovesciata.

Il terzultimo ottavo vede la vittoria del Belgio sull'Ungheria per 4-0 (a segno
Toby Alderweireld, Michy Batshuayi, Eden Hazard e Yannick Carrasco).

Il settimo ottavo vede la vittoria dell'Italia sulla Spagna per 2-0, grazie alle
reti di Giorgio Chiellini e Pellè, che portano gli azzurri ai quarti di finale.
Per l'Italia è il primo successo in partite ufficiali contro la Spagna dal 1994.
La partita, con un pubblico pari a 76 165, ha il più alto numero di spettatori
nel torneo.

Nell'ultimo ottavo l'Islanda, alla sua prima apparizione nel torneo, batte a
sorpresa l'Inghilterra in rimonta per 2-1, con le reti di Ragnar Sigurðsson e di
Kolbeinn Sigþórsson, che hanno risposto al rigore di Wayne Rooney. L'Inghilterra
mantiene il suo "record" negativo: non ha mai vinto una partita nella fase ad
eliminazione diretta fuori casa. Con questo match si sono superati i due milioni
di spettatori in totale nella fase finale della competizione.

Il primo quarto di finale vede Portogallo e Polonia pareggiare dopo i tempi
regolamentari e supplementari per 1-1, grazie alle reti di Robert Lewandowski,
che ha segnato il gol più veloce della competizione, e di Renato Sanches. La
sorte arride ai portoghesi nei tiri di rigore, che prevalgono per 5-3, dopo la
parata di Rui Patrício sul tiro di Błaszczykowski, e l'ultimo e decisivo rigore
realizzato da Quaresma. I portoghesi diventano così i primi semifinalisti della
competizione.

Nel secondo quarto, il Galles batte il Belgio vincendo 3-1, qualificandosi per
la prima volta alle semifinali della competizione e di una manifestazione
internazionale. Alla rete iniziale di Radja Nainggolan rispondono, in
successione, Ashley Williams, Hal Robson-Kanu e Sam Vokes: particolarmente
apprezzata la rete di Robson-Kanu che, dopo aver ricevuto la sfera a centro area
da Aaron Ramsey, si gira su stesso eludendo i suoi due marcatori e battendo il
portiere avversario da posizione ravvicinata.

Il terzo quarto tra la Germania e l'Italia si conclude 1-1, dopo la marcatura di
Mesut Özil e il pareggio su rigore di Leonardo Bonucci, accordato dopo un fallo
di mano in area di Boateng. Anche questa partita viene decisa ai rigori: dopo
l'errore di Matteo Darmian, il diciottesimo e ultimo tiro dal dischetto è messo
a segno da Jonas Hector, che consegna il passaggio alle semifinali ai tedeschi,
i quali prevalgono per 6-5. Con questo risultato, la Germania elimina per la
prima volta l'Italia in uno scontro ad eliminazione diretta in un torneo
internazionale, anche se non è da considersi una sconfitta di quest'ultima per
via del pareggio al 120 minuto. La nazionale italiana ha giocato l'incontro con
il lutto al braccio per commemorare le vittime italiane dell'attentato di Dacca.

L'ultimo quarto vede la Francia superare l'Islanda col punteggio di 5-2,
nell'incontro con più reti dell'intera competizione: a segno Giroud, con una
doppietta, Paul Pogba, Payet e Griezmann per la Francia, Sigþórsson e Bjarnason
per la nazionale islandese.

Nella prima semifinale il Portogallo batte il Galles 2-0, con le reti di
Cristiano Ronaldo e Nani, ottenendo la sua prima vittoria nei tempi
regolamentari della fase finale e diventando così la prima finalista del torneo.

Nella seconda semifinale la Francia supera la Germania con lo stesso risultato,
2-0, grazie alla doppietta di Griezmann, la prima rete realizzata su calcio di
rigore allo scadere del primo tempo e la seconda nella ripresa (prima rete
subita su azione dai tedeschi nel torneo).

La sfida è condizionata da un intervento falloso non sanzionato di Payet su
Cristiano Ronaldo al 9' di gioco, che costringe il portoghese, ormai dolorante
da molti minuti, a uscire dal campo al 25', ed al suo posto subentra Quaresma.
Sia la Francia che il Portogallo vanno vicine al gol, con un palo colpito da
André-Pierre Gignac nei minuti di recupero del secondo tempo per i francesi e
con una punizione sulla traversa di Raphaël Guerreiro nel secondo tempo
supplementare per i lusitani. Il Portogallo, ormai orfano del suo giocatore di
maggior talento, vince l'Europeo con una rete al 109' di Éder, entrato nella
ripresa al posto di Renato Sanches, che tira da fuori area battendo Hugo Lloris
e regala il primo Europeo della sua storia alla Nazionale portoghese.

Se due o più squadre dello stesso girone sono a pari punti al termine della fase
a gironi, per determinare la classifica si applicano i seguenti criteri
nell'ordine indicato:

Se due squadre che hanno lo stesso numero di punti e lo stesso numero di gol
segnati e subiti si sfidano nell'ultima partita del girone e sono ancora a pari
punti al termine della giornata, la classifica finale viene determinata tramite
i tiri di rigore, purché nessun'altra squadra del girone abbia gli stessi punti
al termine della fase a gironi.

La UEFA ha stabilito un totale di 301 milioni di euro, rispetto ai 196 milioni
ripartiti durante l'Europeo 2012, da ripartire tra le varie squadre del torneo
in questo modo:

Il calciatore che riceve una singola ammonizione viene definito "diffidato". Le
diffide vengono automaticamente cancellate alla fine dei quarti di finale, onde
evitare che un calciatore diffidato possa essere squalificato per la partita
finale in seguito ad una ammonizione in semifinale. Al termine della
competizione eventuali diffide maturate in semifinale o in finale vengono
cancellate.

Tra le terze classificate di ogni girone, si applicano i seguenti criteri per
stabilire il passaggio del turno delle migliori 4 squadre:

Per la prima volta verranno disputati gli ottavi di finale in un campionato
europeo. I gruppi da cui proverranno le quattro migliori terze classificate
determineranno gli scontri degli ottavi. Di seguito tutte le possibili
combinazioni:

L'attentato del 13 novembre 2015 nella capitale ha portato alla luce il problema
della sicurezza. La crescente minaccia dell'ISIS sul territorio europeo ha fatto
ipotizzare, a più riprese, il ricorso a misure estreme per scongiurare il
rischio di nuovi attacchi: tra queste vi sono state proposte di spostare la sede
della fase finale e il far disputare le gare del torneo a porte chiuse. Tali
soluzioni sono state però scartate dalle istituzioni, ritenendole un segno di
resa al movimento terroristico. È stata inoltre ufficializzata la presenza di un
piano di sicurezza, per contrastare eventuali disordini che dovessero
verificarsi durante la manifestazione.



https://it.wikipedia.org/wiki/Graziano_Pell%C3%A8

Graziano Pellè (San Cesario di Lecce, 15 luglio 1985) è un calciatore italiano,
attaccante dello Shandong Luneng.

Nato a San Cesario di Lecce, è originario di Monteroni di Lecce, dove è
cresciuto. Mosse i primi passi nel calcio nelle file del Copertino. In
giovanissima età praticò anche danza; nel 1996, all'età di 11 anni, vinse a
Montecatini, in coppia con la sorella Fabiana, il titolo italiano di ballo
latino, liscio e standard.

Il padre Roberto, ex attaccante, già compagno di squadra di Sergio Brio nelle
giovanili del Lecce, scelse il nome in onore di Ciccio Graziani.

Centravanti moderno, che può fare reparto da solo, preferisce giocare il pallone
di prima intenzione, senza disdegnare le sponde. Molto forte fisicamente, è un
attaccante mobile, che ha corsa e pressa molto i difensori avversari. Forte di
testa, è bravo tatticamente, ha fiuto per il gol. Spesso paragonato a Luca Toni,
ai tempi del Feyenoord era la punta centrale nello schieramento di Koeman, che
prediligeva un offensivo 4-3-3.

Nel 2002 viene portato al Lecce dal dirigente Antonio Lillo, con la società che
lo tessera per la Primavera. Conclude la stagione 2002-2003 con la vittoria del
Campionato, battendo l'Inter in finale. L'11 gennaio 2004 esordisce in Serie A,
nella sconfitta per 1-2 contro il Bologna. Nel giugno seguente vince ancora il
titolo giovanile, sempre contro i nerazzurri. A gennaio 2005 viene mandato in
prestito al Catania, in Serie B, dove totalizza 15 presenze. In estate torna al
Lecce che rifiuta un'offerta da 4 milioni di euro per lui da parte del Real
Madrid. Nella stagione 2005-2006 colleziona altre 10 presenze in A con il Lecce,
senza mai andare a segno. La società pugliese decide così di mandarlo nuovamente
in prestito in squadre in cui possa mettersi in luce, in modo da consentirgli di
acquisire esperienza e di maturare. Nel gennaio 2006 Pellè passa quindi in
prestito al Crotone, ancora in Serie B, dove realizza 6 reti in 17 presenze.
Nella stagione successiva viene girato in prestito al Cesena, dove diventa uno
dei protagonisti del campionato cadetto mettendo a segno 10 gol e guadagnandosi
ben presto le prime convocazioni e le prime presenze con la Nazionale italiana
Under-21. Alla fine della stagione rientra al Lecce.

Il 3 marzo 2007 riceve il premio Piola come miglior attaccante italiano
Under-21.

Nell'estate del 2007 l'AZ Alkmaar lo acquista a titolo definitivo per 6,5
milioni di euro, voluto fortemente dall'allenatore Louis van Gaal che lo aveva
notato all'Europeo Under-21 disputato proprio nei Paesi Bassi. Il 5 dicembre
seguente fa il suo esordio in Coppa UEFA al Frankenstadion di Norimberga,
nell'incontro Norimberga-AZ Alkmaar 2-1. In occasione della sua seconda presenza
fa l'esordio europeo al DSB Stadion di Alkmaar e realizza la sua prima rete
nelle coppe europee (sconfitta per 2-3 contro l'Everton). Alla prima stagione
nell'Eredivisie Pellè realizza 3 reti in 29 gare.

Nella stagione successiva stenta a mettersi in luce. Totalizza 23 presenze e 4
reti, ma vince il campionato 2008-2009 con tre giornate d'anticipo, primo
italiano a conseguire tale successo.

Nella stagione 2009-2010, complice anche la partenza di Van Gaal per Monaco di
Baviera e l'arrivo di Koeman prima e Advocaat poi, colleziona solo 13 presenze e
2 gol in campionato ma al contrario esordisce in Champions League il 16
settembre al minuto 77 subentrando a Mounir El Hamdaoui. Il 4 novembre gioca, da
titolare, tutta la partita contro l'Arsenal persa per 4-1. In totale saranno 5
le presenze collezionate nel girone di Champions. A fine stagione è vicino a un
ritorno in patria ma alla fine resta nei Paesi Bassi.

Il nuovo allenatore Gertjan Verbeek lo esclude dalla lista dei giocatori
dell'Europa League: il giocatore è praticamente fuori squadra. A partire dal
mese di ottobre comincia a giocare di più, segnando 4 gol in 4 partite
consecutive di campionato tra cui uno in rovesciata contro l'Ajax. Diventa così
titolare inamovibile della squadra di Alkmaar. Nel gennaio 2011 viene ricoverato
in ospedale per un virus intestinale. In seguito a 12 giorni di degenza, Pellè
perde circa 5 chili di peso. Torna in campo il 13 febbraio 2011 in AZ
Alkmaar-PSV 0-4. Il 6 marzo rimedia un'espulsione nella sconfitta per 4-0 contro
l'Ajax, commettendo un fallo da rosso diretto ai danni di Darío Cvitanich. Dopo
la squalifica di tre giornate torna in campo il 10 aprile in AZ Alkmaar-NAC
Breda 1-1. Conclude la sua quarta stagione olandese con 20 presenze e 6 gol
totali.

Il 2 luglio 2011 torna in Italia, approdando al Parma per un milione di euro.
Nella sua partita di esordio, contro il Grosseto in Coppa Italia, realizza il
suo primo gol con la maglia degli emiliani, su assist di Modesto. Per la prima
marcatura in campionato (che tuttora è la sua unica rete realizzata in Serie A)
bisogna però attendere il 18 dicembre quando proprio contro il Lecce segna il
momentaneo 2-3 appoggiando la palla in rete di destro a porta vuota.

Il 31 gennaio 2012 passa in prestito alla Sampdoria, militante nel campionato di
Serie B. Esordisce in maglia blucerchiata il 6 marzo in occasione del successo
interno sull'Empoli per 1-0, subentrando al compagno Éder all'85º minuto. Trova
le prime reti in blucerchiato il 24 marzo nella partita giocata a Cittadella,
andando a segno con una doppietta che si rivela decisiva ai fini del risultato
(1-2). Il 28 aprile in occasione di Sampdoria-Bari 2-0 tocca quota 200 presenze
da professionista con i club.

Al termine della stagione, dopo 16 presenze e 4 gol totali con cui contribuisce
alla promozione dei genovesi tramite i play-off, ritorna al Parma.

A fine agosto 2012, all'età di 27 anni, Pellè si trasferisce nuovamente nei
Paesi Bassi: questa volta veste la maglia del Feyenoord, in cui approda con la
formula del prestito. In questa squadra trova l'apprezzamento dei tifosi.

Fa il suo esordio in campionato con la nuova maglia il 15 settembre giocando da
titolare la sfida vinta per 2-0 contro il PEC Zwolle propiziando l'autogol
dell'avversario Joost Broerse per il primo gol. Segna i suoi primi gol il 29
settembre mettendo a segno una doppietta nel 5-1 contro il N.E.C.. Segna poi
altre quattro doppiette nel girone d'andata, concluso con 14 gol segnati in 14
partite disputate. Il 19 dicembre segna un gol pure nel 2-2 di Coppa d'Olanda
contro l'Heerenveen; ai tiri dal dischetto realizza un rigore ancora con il
cucchiaio e alla fine, grazie alla vittoria finale per 5-7, i biancorossi
accedono al turno successivo. Ai quarti di finale il Feyenoord perderà poi
contro il PSV per 2-1 con gol di Pellè (il secondo in quattro apparizioni)
uscendo così dalla competizione.

Il 5 gennaio viene riscattato dal Feyenoord per 3 milioni di euro, firmando un
contratto fino al 30 giugno 2017 da 800 000 euro l'anno con l'aggiunta di una
clausola rescissoria di 8 milioni di euro.

Conclude la stagione con 29 presenze e 27 gol in campionato, tra cui sette
doppiette, piazzandosi al secondo posto nella classifica dei marcatori del
campionato olandese dietro a Wilfried Bony (31) del Vitesse. Complessivamente ha
giocato 33 partite e segnato 29 gol risultando decisivo ai fini del risultato
per la squadra di Rotterdam che si è piazzata terza in campionato a pari punti
con il PSV ottenendo così l'accesso ai play-off di Europa League.

Il 25 agosto seguente segna la sua prima tripletta in carriera, nella vittoria
casalinga per 3-1 contro il NAC Breda, regalando così al Feyenoord la prima
vittoria in campionato. Il 29 agosto segna il suo primo gol con la maglia
biancorossa in Europa League, nella partita contro il Kuban', il secondo
assoluto in questa competizione.

Fortemente voluto dal suo precedente allenatore al Feyenoord, Ronald Koeman, il
12 luglio 2014 viene annunciato il suo acquisto per circa 11 milioni di euro da
parte del Southampton, con cui firma un contratto triennale da 2,5 milioni
all'anno. Nella partita di League Cup del 26 agosto contro il Millwall (2-0),
segna la sua prima rete con i Saints. Il 30 agosto seguente segna il suo primo
gol in Premier League con la nuova maglia, siglando la terza rete della gara
vinta per 3-1 sul campo del West Ham Utd. Il 17 ottobre viene nominato FA
Premier League Player of the Month.

Termina la stagione con 16 gol segnati in 44 partite complessive. Le 12 reti
realizzate in campionato lo rendono il settimo giocatore italiano ad andare in
doppia cifra in una singola stagione di Premier League (oltre a lui c'erano
riusciti, in ordine cronologico: Ravanelli, Vialli, Baiano, Zola, Di Canio e
Balotelli).

Andrà in doppia cifra (11 reti in campionato, 14 in totale) anche nella stagione
successiva, l'ultima con la maglia del Southampton, totalizzando
complessivamente 30 gol in 80 incontri con la società inglese.

L'11 luglio 2016 viene acquistato dallo Shandong Luneng, club militante nella
massima serie cinese, in cambio di 15.250.000 euro. Esordisce il 16 luglio
durante l'incontro Liaoning-Shandong, rimanendo a secco di gol, ma l'occasione
gli si presenta quattro giorni dopo durante la partita contro lo Hangzhou,
segnando il momentaneo 3-0. La partita si conclude con la vittoria dello
Shandong per 4-1.

Pellè viene convocato in nazionale Under-20 per il Mondiale 2005 che si svolge
nei Paesi Bassi, prendendo parte a tutte le partite giocate dalla squadra. Segna
2 reti al Canada nel terzo incontro della fase a gironi, il gol del raddoppio
azzurro negli ottavi di finale vinti per 3-1 contro gli Stati Uniti e la rete
del 2-2 contro il Marocco dei quarti, che porta in extremis la squadra a
giocarsi le semifinali ai rigori, poi persi 4-2. Termina il torneo al quarto
posto nella classifica marcatori a pari merito con David Silva.

A ottobre dello stesso anno esordisce in nazionale Under-21 contro la Moldavia.
Dopo otto presenze e nessuna rete, prende parte all'Europeo 2007 nei Paesi
Bassi, dove non riesce a segnare ma realizza un rigore con il cucchiaio nella
partita di spareggio per le Olimpiadi 2008 vinta ai rigori contro il Portogallo.
Con la nazionale Olimpica vince (senza mai segnare) il Torneo di Tolone 2008, in
preparazione delle Olimpiadi per le quali non viene convocato.

Il 13 ottobre 2014, a 29 anni, Pellè fa il suo esordio in nazionale maggiore
contro Malta, segnando nel primo tempo il gol vittoria. Nel corso del 2015
diventa il centravanti titolare della nazionale guidata dal CT Antonio Conte.
Con 3 gol segnati in 7 presenze è il miglior marcatore italiano nelle
qualificazioni a Euro 2016, che l'Italia conclude al primo posto del proprio
girone.

Viene convocato per l'Europeo 2016 in Francia, nel quale sigla due reti (contro
il Belgio nella fase a gironi e contro la Spagna agli ottavi di finale). Il
cammino dell'Italia si conclude ai quarti di finale a causa della sconfitta
contro la Germania ai tiri di rigore; Pellè, quarto rigorista azzurro, calcia
fuori.

Resta nel giro della Nazionale anche all'inizio della gestione del nuovo CT
Giampiero Ventura, realizzando 2 reti nelle prime due partite giocate contro
Francia e Israele. Il 6 ottobre 2016, durante la partita contro la Spagna valida
per le qualificazioni al Mondiale 2018, il giocatore viene sostituito dal CT non
ricambiando, all'uscita dal campo, la stretta di mano dell'allenatore. Il giorno
successivo viene escluso dalla nazionale impegnata il 9 ottobre 2016 contro la
Macedonia per le qualificazioni mondiali.



https://it.wikipedia.org/wiki/Bangladesh

Il Bangladesh (pron. [banɡlaˈdɛʃ] o [ˈbanɡladɛʃ]; in bengalese: বাংলাদেশ),
ufficialmente la Repubblica Popolare del Bangladesh, è uno stato dell'Asia.
Spartisce i suoi confini terrestri su tutti i lati con l'India ad eccezione di
un piccolo tratto con la Birmania nell'estremo sudest. A sud è bagnato dal golfo
del Bengala. Assieme con lo stato indiano del Bengala Occidentale costituisce la
regione etnico-linguistica dei bengalesi. Il nome Bangladesh significa in
bengalese Paese del Bengala. Il Paese si estende su 147 570 km² (incluso i
10 090 km di acque), e conta una popolazione di 168 957 745 di abitanti.

I confini dell'odierno Bangladesh sono stati stabiliti con la partizione del
Bengala nel 1947, quando la regione divenne la porzione orientale del
neocostituito Pakistan, sebbene separata dal resto dello stato da 1 600 km
attraverso l'India. Discriminazioni linguistiche, politiche ed economiche
condussero ad agitazioni popolari contro il Pakistan occidentale, che portarono
alla guerra per l'indipendenza nel 1971 e la costituzione dello stato del
Bangladesh. Tuttavia, la nuova nazione ha dovuto sopportare carestie, catastrofi
naturali e la povertà diffusa, così come sconvolgimenti politici e colpi di
stato militari. Il ripristino della democrazia nel 1991 è stato seguito da una
relativa stabilità e progresso economico.

Il Bangladesh è tra i paesi più densamente popolati del mondo e ha un elevato
tasso di povertà. Geograficamente il paese è localizzato sulla fertile pianura
del delta di Gange e Brahmaputra, ed è soggetto alle annuali inondazioni dei
monsoni e cicloni. Il Bangladesh è membro di Commonwealth, SAARC, BIMSTEC, OIC,
e D-8. Come rilevato dalla Banca Mondiale nel luglio 2005, il paese ha compiuto
progressi significativi nello sviluppo umano nei settori dell'alfabetizzazione,
nella parità di scolarizzazione e nella riduzione della crescita della
popolazione.

I resti di antiche civiltà nella regione del Bengala risalgono ad almeno
quattromila anni fa, quando la regione era abitata da popolazioni dravidiche,
tibeto-birmane e austro-asiatiche. L'esatta origine della parola "Bangla" o
"Bengala" è sconosciuto, anche se si ritiene che possa derivare da "Bang", la
tribù di lingua dravidica che si stabilì in questo territorio intorno all'anno
1000 a.C.

Dopo l'arrivo degli indo-ariani, si andò formando il regno di Gangaridai intorno
al VII secolo a.C., che poi venne unificato con il Bihar sotto il dominio del
Regno Magadha prima e dell'Impero Maurya poi. Il Bengala è stato in seguito
parte del vasto Impero Gupta dal III al VI secolo d.C. Dopo il collasso
dell'impero, Shashanka fondò un regno che ebbe però breve vita. Shashanka è
considerato il primo re indipendente nella storia del Bangladesh. Dopo un
periodo di anarchia, la dinastia Pala, buddhista, dominò la regione per
quattrocento anni, seguita da un breve regno della dinastia indù Sena. L'Islam
venne introdotto nel Bengala nel XII secolo da missionari sufi e le successive
conquiste musulmane contribuirono alla diffusione di questa religione in tutta
la regione. Bakhtiar Khilji, un generale turco, sconfisse Lakshman Sen della
dinastia Sena e conquistò gran parte del Bengala. La regione venne governata da
dinastie di sultani e signori feudali nei successivi cento anni. Con il XVI
secolo, l'Impero Moghul stese i suoi domini Bengala, e Dacca divenne un
importante centro provinciale dell'amministrazione dell'impero.

I commercianti europei arrivarono nel tardo XV secolo, e la loro influenza
crebbe fino a quando la Compagnia britannica delle Indie orientali acquisì il
controllo del Bengala in seguito alla battaglia di Plassey nel 1757. La
sanguinosa ribellione del 1857 portò al trasferimento di autorità alla corona,
con un viceré britannico. Nel corso della dominazione coloniale la carestia
colpì il subcontinente indiano molte volte, compresa la Grande carestia del
Bengala del 1943 che affamò più di 3 milioni di persone.

Tra il 1905 e il 1911, vi fu un fallito tentativo di separare la provincia del
Bengala in due zone, con Dacca capitale della regione orientale.

Quando l'India venne divisa nel 1947, il Bengala venne spezzato in due lungo un
confine religioso, con la parte occidentale, induista, rimasta sotto il governo
dell'India e la parte orientale, musulmana, congiunta al Pakistan come provincia
chiamata Bengala orientale (poi ribattezzata Pakistan orientale), con una
propria capitale a Dacca.

Nel 1950 venne attuata una riforma fondiaria con l'abolizione del sistema
feudale (zamindari). Tuttavia, nonostante il peso economico e demografico della
parte orientale, il governo politico e militare del Pakistan era in gran parte
dominato dalle classi della parte occidentale. Il Movimento della lingua
bengalese del 1952 fu il primo segno di attrito tra le due regioni del Pakistan.

Insoddisfazioni contro il governo centrale, oltre a questioni economiche e
culturali continuarono a crescere nel successivo decennio, durante il quale la
Lega Awami (Lega Popolare Bengalese) emerse come voce politica della popolazione
di lingua bengalese. Negli anni sessanta chiese fortemente l'autonomia e nel
1966, il suo presidente Sheikh Mujibur Rahman venne incarcerato, per essere poi
rilasciato nel 1969 dopo una rivolta popolare senza precedenti.

Nel 1970 un potente ciclone devastò la costa del Pakistan orientale, e il
governo centrale reagì in maniera insufficiente. La rabbia della popolazione
crebbe quando a Sheikh Mujibur Rahman, il cui partito Lega Awami (Lega Popolare
Bengalese) aveva vinto le elezioni nel 1970, venne impedito di prendere mandato.

Dopo un tentativo di compromesso il presidente Yahya Khan arrestò Mujibur nelle
prime ore del 26 marzo 1971, e lanciò l'Operazione Searchlight, un attacco
militare al Pakistan Orientale. I metodi di Yahya furono estremamente
sanguinosi, e la violenza della guerra causò molti morti fra i civili. Circa
dieci milioni di rifugiati fuggirono nella vicina India. Le stime dei massacrati
sono imprecise, ma sono comprese tra i 300.000 e i 3 milioni di morti.

La maggior parte dei leader della Lega Awami fuggirono e organizzarono un
governo in esilio a Calcutta, in India. La guerra di liberazione del Bangladesh
durò nove mesi, e infine ricevette il sostegno da parte delle forze armate
indiane nel dicembre 1971. L'esercito indiano ottenne una decisiva vittoria sul
Pakistan il 16 dicembre 1971, catturando oltre 90.000 prigionieri di guerra.
Dopo la sua indipendenza, il Bangladesh divenne una democrazia parlamentare, con
Mujib come Primo ministro. Nel 1973 alle elezioni parlamentari la Lega Awami
ottenne la maggioranza assoluta.

Gravi carestie si verificarono nel 1973, nel 1974, e nei primi mesi del 1975. Il
15 agosto 1975 Mujib e la sua famiglia vennero assassinati da ufficiali
militari. Una serie di sanguinosi colpi e contro-colpi di stato nel tre mesi a
seguire si conclusero con l'ascesa al potere del generale Ziaur Rahman, che
fondò il Partito nazionalista del Bangladesh (BNP). Il governo di Ziaur si
concluse quando venne assassinato nel 1981 da elementi delle forze armate.

Il generale Hossain Mohammad Ershad, conquistò il potere in un colpo di Stato
incruento nel 1982 e governò fino al 1990, quando fu costretto a dimettersi dopo
la fine del comunismo, quando il dittatore anti-comunista non era più ritenuto
necessario.

Da allora, il Bangladesh ha riottenuto una democrazia parlamentare. La vedova di
Ziaur, Khaleda Zia, portò il Partito nazionalista del Bangladesh alla vittoria
alle elezioni generali nel 1991 e divenne la prima donna Primo Ministro nella
storia del Bangladesh. Tuttavia, la Lega Awami, guidata da Sheikh Hasina, una
delle figlie di Mujib sopravvissuta, ottenne il potere nel 1996, per perderlo in
favore del Partito nazionalista del Bangladesh nel 2001.

Nell'11 gennaio 2007, a seguito di violenza diffusa, venne nominato un governo
per gestire le future elezioni generali. Il paese aveva sofferto di corruzione,
e di disordini politici. Il nuovo governo pose come priorità lo sradicamento di
questi problemi a tutti i livelli di governo.

Il Bangladesh si trova nella bassa terminale del sistema fluviale
Gange-Brahmaputra, e più precisamente nella regione del delta del Gange. Questo
delta è formato dalla confluenza dei fiumi Gange (nome locale Padma o Podda),
Brahmaputra (Jamuna o Jomuna), e Meghna e dai rispettivi affluenti. Il Gange si
unisce alla juana (canale principale del Brahmaputra) e più tardi si unisce con
il Meghna prima di sfociare nel Golfo del Bengala. Il terreno alluvionale
depositato da questi fiumi ha creato alcune delle più fertili pianure in tutto
il mondo. Il Bangladesh ha 58 fiumi transfrontalieri (nella maggior parte dei
casi con l'India), rendendo l'acqua una questione politicamente complicata da
risolvere. La maggior parte del territorio del Bangladesh si trova a meno di 12
metri sopra il livello del mare, e si calcola che circa il 50% dei terreni
verrebbero inondati se il livello del mare salisse di un metro.

L'acqua e il suolo sono contaminati da arsenico. La causa principale è la
composizione chimica dei minerali che compongono il suolo, che contaminano
l'acqua di falda. L'acqua potabile ed agricola viene presa per il 90% da pozzi,
e questo provoca una grande esposizione a tale tossina. Circa 77 milioni di
abitanti sono esposti ad un livello tossico di arsenico. Secondo
l'Organizzazione mondiale della sanità la crisi dell'acqua contaminata
dall'arsenico in Bangladesh è il più grande caso di avvelenamento nella storia
di una popolazione umana.

Il punto più alto in Bangladesh viene toccato sulla catena dei Mowdok a 1.052
metri nei Chittagong Hill Tracts nel sud-est del paese. Una parte importante del
litorale comprende una giungla paludosa, il Sundarbans, la più grande foresta di
mangrovie del mondo e la patria di diverse specie di vita animale e vegetale,
ivi compresa la tigre del Bengala. Nel 1997, questa regione è stata dichiarata a
rischio.

Posto a cavallo del tropico del Cancro, il Bangladesh presenta un clima
tropicale monsonico con inverni miti da ottobre a marzo, ed una stagione calda e
umida da marzo a giugno. La stagione del monsone dura da giugno a ottobre e
fornisce la maggior parte delle precipitazioni atmosferiche che cadono sul
paese. Calamità naturali, quali inondazioni, cicloni tropicali, tornado,
mareggiate, si verificano quasi ogni anno, e si combinano con i danni provocati
dalla deforestazione, dal degrado del suolo e dall'erosione. Si ricorda a questo
proposito il disastro del novembre 1970 causato dal ciclone Bhola, nel quale
persero la vita oltre 300.000 persone. Altre pesanti inondazioni sconvolsero il
paese nel 1991 e nel 2007, in entrambi i casi con gravi perdite umane, villaggi
distrutti con migliaia di senzatetto e coltivazioni gravemente sinistrate.

Le temperature variano da una media di 21 °C durante il giorno nella stagione
fredda (raggiungendo i 10 °C circa nelle ore notturne) a un massimo di 35/38 °C
durante la stagione calda.

Nonostante i continui sforzi nazionali e internazionali volti a migliorare
l'economia del paese e le prospettive demografiche, il Bangladesh rimane una
nazione in via di sviluppo. Il suo reddito pro capite nel 2012 è stato di 1.963
$ (a parità del potere d'acquisto) rispetto ad una media mondiale di 11.750 $.
Un tempo la juta è stata il motore economico del paese. La sua quota di mercato
nelle esportazioni del Bangladesh raggiunse l'apice dell'80% tra la Seconda
guerra mondiale e la fine degli anni quaranta del XX secolo, e ancora nei primi
anni settanta rappresentava il 70% dei proventi dell'esportazione. Tuttavia i
prodotti di polipropilene iniziarono via via a sostituire i prodotti di juta in
tutto il mondo e il commercio di questo prodotto iniziò a diminuire. Tra le
principali colture del Bangladesh vi è riso, tè e senape.

Sebbene i due terzi della popolazione sia impegnata nell'agricoltura, i tre
quarti dei proventi delle esportazioni derivano dal settore dell'abbigliamento,
che ha iniziato ad attirare gli investitori stranieri negli anni ottanta
incoraggiati dalla manodopera a basso costo. Nel 2002 l'industria in genere ha
esportato prodotti per 5 miliardi di dollari americani. L'industria occupava
nello stesso periodo più di 3 milioni di lavoratori, il 90% dei quali donne. Una
quota sostanziale delle entrate di valuta estera derivano dalle rimesse degli
emigrati.

Tra gli ostacoli maggiori alla crescita economica vi sono i frequenti cicloni e
inondazioni, l'inefficienza delle imprese di proprietà statale, la cattiva
gestione delle infrastrutture portuali, la crescita della forza-lavoro non
assorbita dai posti di lavoro disponibili, l'uso inefficiente delle risorse
energetiche (come gas naturale), con l'insufficiente approvvigionamento di
materie prime, la lenta attuazione delle riforme economiche, e la corruzione.

Nonostante questi ostacoli, secondo la Banca Mondiale, il paese ha raggiunto un
tasso medio di crescita annuo del 5% dal 1990. L'espansione della sua classe
media, ha portato ad una crescita dei consumi. Nel dicembre 2005, Goldman Sachs
definì il Bangladesh uno dei "Prossimi Undici", insieme con Egitto, Indonesia,
Pakistan e altri sette paesi. Il Bangladesh ha registrato uno spiccato aumento
degli investimenti diretti esteri. Nel dicembre 2005, la Banca Centrale del
Bangladesh stimò la crescita del Prodotto interno lordo di circa il 6,5%.

Un contributo significativo allo sviluppo dell'economia è venuto dalla
diffusione del microcredito ad opera di Muhammad Yunus (Premio Nobel per la pace
nel 2006) attraverso la Grameen Bank. Sul finire degli anni novanta la Grameen
Bank aveva avuto 2,3 milioni di beneficiari, insieme ad ulteriori 2,5 milioni
delle altre organizzazioni similari.

La popolazione del Bangladesh è stimata in 161 milioni di abitanti, il che rende
il paese il 7 º più popoloso del pianeta. Con una superficie di 147.000 km², la
densità è superiore ai 1.000 abitanti per km². Un confronto sorprendente è fatto
in relazione alla Russia che possiede una popolazione leggermente inferiore,
anche se distribuita su una superficie di 17.500.000 di chilometri quadrati,
cioè 120 volte più del Bangladesh. Ad eccezione di una manciata di città-stato,
il Bangladesh ha la più alta densità di popolazione nel mondo. Il paese registrò
livelli di crescita della popolazione tra i più alti nel mondo tra gli anni
sessanta e settanta del XX secolo, quando gli abitanti crebbero da 50 a 90
milioni. Solo con la promozione del controllo delle nascite il tasso rallentò
negli anni ottanta. La popolazione è relativamente giovane, con la fascia di età
tra 0-25 anni che assomma al 60% della popolazione totale, mentre solo il 3% ha
un'età superiore ai 65 anni. L'aspettativa di vita è 63 anni per entrambi i
sessi.

Il maggior gruppo etnico è il bengalese, che comprende il 98% della popolazione.
Il resto è costituito per la maggior parte da migranti Binari e gruppi tribali
indigeni. Ci sono tredici gruppi tribali situati nelle Chittagong Hill Tracts,
il più popoloso dei quali sono i Chakma. Questa regione ha registrato tensioni
etniche sin dalla nascita del Bangladesh. I più grandi gruppi tribali al di
fuori delle Chittagong Hill Tracts sono i Santhal e i Garo; altri sono i
Kaibartta, Munda, Oraon, Zomi. La tratta di esseri umani è stato un problema
persistente nel Bangladesh e l'immigrazione clandestina è rimasta una causa di
attrito con Birmania e India.

La lingua bengalese e la lingua inglese sono le lingue ufficiali del paese,ma la
prima è la più parlata (così come nel Bengala Occidentale).mentre la seconda è
utilizzata soprattutto tra i media, nelle classi elevate e nel campo
dell'istruzione superiore.

Il tasso di alfabetizzazione in Bangladesh è del 41%, e secondo una stima 2004
dell'UNICEF, del 50% tra gli uomini e il 31% tra le donne.

La principale religione praticata in Bangladesh è l'Islam (88,7%), e una
considerevole minoranza aderisce all'induismo (9,2%) Circa il 96% dei musulmani
sono sunniti, il 3% sono sciiti e il restante ahmadiyya. Fra gli altri gruppi
religiosi vi sono i buddhisti (1%, per la maggior parte Theravada), cristiani
(1%, per la maggior parte cattolici), e animisti (0,1%). Il Bangladesh è il
quarto paese al mondo per numero di fedeli musulmani (130 milioni), dopo
Indonesia, Pakistan e India. L'Islam è la religione di Stato del Bangladesh, ma
altre religioni possono essere praticate in armonia. La Costituzione istituisce
l'Islam come religione di Stato, ma prevede il diritto di pratica (con riserva
di legge, dell'ordine pubblico, e della morale) verso le altre fedi.

Le divisioni sono a loro volta formate da distretti (zila) ulteriormente
suddivisi in sottodistretti (upazila).

Dhaka è la capitale. Chittagong (2.199.590 abitanti; 4.050.000 ab. con
l'agglomerato urbano) capoluogo dell'omonima Divisione amministrativa è situata
presso la foce del fiume Karnafuli nel Golfo del Bengala. Seconda città del
paese è ben collegata per strada, ferrovia e via fluviale alla capitale e grazie
alla navigabilità del fiume è anche il maggior porto del Bangladesh
(esportazioni di tè e iuta, importazioni di cereali e macchinari in genere).
Chittagong conta numerose industrie favorite dall'energia prodotta da
un'importante centrale idroelettrica sul fiume Karnafuli. Tra le più importanti
ricordiamo quelle tessili (cotone e iuta), siderurgiche, chimiche
(fertilizzanti), petrolchimiche, meccaniche, elettrotecniche, del cemento, della
carta, alimentari e del tabacco.

La città era nota fin dai primi secoli dell'era cristiana ed ebbe un'importanza
marinara considerevole. Grosso centro commerciale era frequentato da arabi,
arakanesi e, in seguito, dai portoghesi. Passò sotto varie dominazioni finché
nel 1760 il Nawab del Bengala la cedette alla Compagnia britannica delle Indie
orientali.

Khulna (811.500 abitanti; 1.500.000 ab. l'agglomerato urbano) si trova su un
ramo del delta del Gange a circa 130 km dalla capitale Dacca. È capoluogo
dell'omonima Divisione amministrativa. È il più grande mercato agricolo della
nazione per la produzione, lavorazione e commercio del riso ed inoltre per la
canna da zucchero, lo iuta ed i semi oleosi.

Rajshahi (403.000 abitanti) è il capoluogo dell'omonima Divisione amministrativa
ed è situata sulla riva sinistra del Gange vicino al confine con l'India. È un
attivo mercato agricolo con industrie alimentari, meccaniche e del legno.

Sylhet (oltre 200.000 abitanti) sul fiume Surma a circa 185 km dalla capitale
Dacca. Capoluogo dell'omonima Divisione amministrativa. Importante centro di
raccolta e lavorazione del tè e del cotone conta anche alcune industrie
alimentari e del legno.

Il Bangladesh persegue una politica estera moderata che pone grande affidamento
sulla diplomazia multinazionale, in particolare presso le Nazioni Unite. Nel
1974 il Bangladesh ha aderito sia al Commonwealth delle Nazioni, che alle
Nazioni Unite e da allora è stato eletto per servire due mandati nel Consiglio
di sicurezza nel 1978-1979 e 2000-2001. Negli anni ottanta il Bangladesh ha
svolto un ruolo guida nella fondazione dell'Associazione sud-asiatica per la
cooperazione regionale (SAARC), al fine di espandere le relazioni con gli altri
stati asiatici del Sud. Dalla fondazione della SAARC nel 1985, il Bangladesh ha
guidato nella veste di segretario generale in due occasioni.

Le più importanti e complesse relazioni estere del paese sono con l'India e il
Pakistan. Queste importanti relazioni sono dovute ai naturali legami storici e
culturali e costituiscono una parte importante nella politica interna.

Il rapporto con l'India inevitabilmente iniziò positivamente, grazie
all'assistenza prestata al paese durante la guerra per l'indipendenza e durante
la ricostruzione. Nel corso degli anni le relazioni tra i due paesi subirono
fluttuazioni per una serie di motivi. Una grande fonte di tensione tra India e
Bangladesh fu la Farakka Dam. Nel 1975 l'India costruì una diga sul fiume Gange
a 18 km dal confine con il Bangladesh. Il Bangladesh ritenne che la diga
deviasse importanti fonti idriche destinate al paese e costituisse una calamità
naturale aggiuntiva, tra cui importanti conseguenze ecologiche. D'altra parte
l'India espresse preoccupazioni in merito ai possibili aiuti militari ai
separatisti islamici lungo tutta la frontiera di 4.000 km, così come al flusso
di immigrati clandestini. Ma alla riunione della SAARC nel 2007 le due nazioni
si sono impegnate a lavorare in cooperazione in materia di sicurezza, economia e
questioni di frontiera.

Il Bangladesh ha forti legami con la Cina, con la quale mantiene una forte
cooperazione soprattutto in campo economico.

L'Esercito conta su una forza di circa 250.000 uomini, l'aviazione su 14.000, e
la marina su 24.950. In aggiunta al tradizionale ruolo di difesa, i militari
sono stati chiamati a fornire un sostegno alle autorità civili per il soccorso
in caso di calamità naturali, oltre a garantire la sicurezza durante i periodi
di disordini politici. Il Bangladesh non è attualmente attivo in nessuna delle
guerre in corso, ma ha contribuito a 2.300 uomini della coalizione che ha
combattuto nella guerra del Golfo del 1991, oltre a mantenere un costante
contributo alle forze ONU per il mantenimento della pace nel mondo. A maggio
2007 il Bangladesh aveva uomini dislocati in Repubblica Democratica del Congo,
Liberia, Sudan, Timor Est e Costa d'Avorio.

Il Bangladesh può essere definito come un nuovo Stato di una vecchia nazione,
poiché la sua cultura comprende elementi sia antichi che moderni.

La lingua bengalese vanta un ricco patrimonio letterario, che condivide con lo
Stato indiano del Bengala Occidentale. Il primo testo letterario è il Charyapada
che risale all'VIII secolo. La letteratura bengalese in età medievale fu spesso
a carattere religioso (ad esempio Chandida), o adattamenti da altre lingue (ad
esempio Alaol). La letteratura maturò nel corso del XIX secolo. Le più grandi
icone sono i poeti Rabindranath Tagore e Kazi Nazrul Islam. Altri poeti
importanti sono Shamsur Rahman, Suneel Gangopadhay, Jibonanondo Das, Michael
Modhushodon Dutta. Il Bangladesh possiede una lunga tradizione nella letteratura
popolare, evidenziata da Maimansingha Gitika, Thakurmar Jhuli o storie legate a
Gopal Bhar. Tra le scrittrici Taslima Nasreen, costretta all'esilio per le sue
critiche della condizione della donna nel mondo musulmano.

La tradizione musicale del Bangladesh è basato sulla componente lirica
(Baniprodhan), con un minimo accompagnamento strumentale. La tradizione Baul è
un patrimonio unico della musica popolare, al quale si accompagnano numerose
altre tradizioni musicali a carattere regionale. Gombhira, Bhatiali, Bhawaiya
sono alcune delle più note forme musicali. La musica popolare del Bengala spesso
è accompagnata dalla ektara, uno strumento con una sola corda. Altri strumenti
comprendono i dotara, dhol, flauto e tabla. Il Bangladesh ha un attivo
patrimonio all'interno della musica classica dell'India settentrionale. Allo
stesso modo, le forme di danza traggono spunto dalle tradizioni popolari, in
particolare quelle dei gruppi tribali, della più ampia tradizione della danza
indiana. Tra i principali cantanti figurano Abdul Jabbar, Shah Abdul Karim,
Sabina Yasmin, Runa Laila, Mahmud-un-nabi, Mahbubul Haque Khan (February 28,
1950–June 5, 2011), known by his stage name Azam Khan, was a Bangladeshi pop
singer.He was later addressed as Pop Guru of Bangladesh, Baby Naznin, Sadi
Mohammed, Fahmida Nabi, Kumar Biswajit, Elita, Habib Wahid, James, Ayub Bacciu,
Hasan, Biplob, Bappa. Per la Categoria Danza Latino-Americano si ricordano nomi
come Amargette Thiara, Ardep Mohammed e Daniel Abdulpelle campioni nazionali.

Il Bangladesh produce circa 80 film all'anno. I film di Bollywood sono molto
popolari. Circa 200 quotidiani sono pubblicati nel paese, e più di 1800
periodici, tuttavia i lettori regolari si mantengono su una percentuale bassa,
quasi il 15% circa della popolazione. Molto attivi e seguiti sono i programmi
radiofonici dal Bangladesh Betar, così come i servizi dalla BBC e Voice of
America. Vi è la televisione di stato (BTV), ma negli ultimi anni, i canali di
proprietà privata sono aumentati notevolmente.

Le città di interesse turistico sono: Dhaka, la capitale, Chittagong ed il
Sylhet, la città più ricca del Bangladesh, Cox's Bazar, è una cittadina che si
trova nella zona sud-orientale del paese famosa per il turismo balneare di
nicchia, il Parco Nazionale del Sundarbans, nella zona sud occidentale del
paese. Da vedere la spiaggia di Teknaf e l'isola di St. Martin, nonché la
campagna attorno a Nawabganj e le grandi cascate di Nafa-khum.

Tra gli animali più rappresentativi ci sono: la Tigre del Bengala (nella foresta
del Sundarbans), elefanti (nelle colline orientali di Chittagong), leopardi,
scimmie, cervi pomellati, macachi, volpi e sciacalli. Tra i rettili, ci sono
tartarughe, pitoni, coccodrilli e diverse razze di serpenti velenosi tra cui il
famoso cobra. Ci sono moltissime specie di uccelli.

Lo sport più praticato in Bangladesh è il cricket, diffuso dai tempi della
dominazione inglese. A partire dal 2012, è stata istituita a livello
professionale la Bangladesh Premier League. Oltre al cricket ovviamente anche
altri sport occidentali come il calcio e il volano sono diventati molto diffusi.
Lo sport nazionale è lo Hadudu.

La tradizione culinaria del Bangladesh ha stretti rapporti con il mondo indiano
e mediorientale, a cui si sommano caratteristiche proprie. I principali alimenti
sono a base di riso e curry. Alcuni prodotti comuni sono Rôshogolla, Chômchôme e
Kalojam.

Il sari è di gran lunga l'abito femminile più diffuso, sebbene sia molto
popolare anche la salwar Kamiz (shaloar kamiz), oltre agli abiti di foggia
occidentale soprattutto nelle aree urbane. Tra gli uomini il vestiario
occidentale trova maggiore accettazione. Gli uomini, spesso in occasioni
religiose, utilizzano il Kurta-paejama. Diffuso fra gli uomini è anche il lungi,
una sorta di lunga gonna per uomini.

I due Eid, Eid ul-Fitr e Eid ul-Adha sono le più importanti festività nel
calendario islamico. Il giorno prima di Eid ul-Fitr è chiamato Ciad Rat (la
notte della Luna), ed è spesso segnato dallo scoppio di petardi. A queste si
sommano altre festività musulmane. Tra le principali festività indù vi sono
Durga Puja e Saraswati Puja. Tra le festività buddiste v'è il Buddho Purnima,
che segna la nascita del Buddha, mentre il Natale, chiamato Borodin (Gran
giorno) è celebrata dalla minoranza cristiana. La principale festività laica è
il Pohela Baishakh o capodanno bengalese, che segna l'inizio del calendario
bengalese. Altre feste sono Nobanno, Poush parbon



https://it.wikipedia.org/wiki/Il_Trono_di_Spade_(serie_televisiva)

Il Trono di Spade (Game of Thrones) è una serie televisiva statunitense di
genere fantasy creata da David Benioff e D.B. Weiss, che ha debuttato il 17
aprile 2011 sul canale via cavo HBO. È nata come adattamento televisivo del
ciclo di romanzi Cronache del ghiaccio e del fuoco (A Song of Ice and Fire) di
George R. R. Martin.

La serie racconta le avventure di molti personaggi ed è ambientata in un grande
mondo immaginario costituito principalmente dal continente Occidentale
(Westeros) e da quello Orientale (Essos). Il centro più grande e civilizzato del
continente Occidentale è la città capitale Approdo del Re, dove si trova il
Trono di Spade dei Sette Regni. La lotta per la conquista del trono porta le più
potenti e nobili famiglie del continente a scontrarsi o allearsi tra loro in un
contorto gioco di potere, che coinvolge anche l'ultima discendente della
dinastia regnante deposta. Gli intrighi politici, economici e religiosi dei
nobili lasciano la popolazione nella povertà e nel degrado, mentre il mondo
viene minacciato dall'arrivo di un inverno diverso dai precedenti, che risveglia
creature leggendarie dimenticate e fa emergere forze oscure e magiche.

Il Trono di Spade ha attirato un numero record di telespettatori su HBO e ha
generato un fandom internazionale eccezionalmente ampio e attivo. La serie ha
ottenuto vasti consensi da parte della critica, in particolare per la
recitazione, i personaggi complessi, la trama, la portata e la qualità della
produzione, sebbene l'uso frequente di nudo e di violenza fisica e sessuale
abbiano attirato anche alcune critiche negative. La serie ha vinto 38 Premi Emmy
su 106 nomination totali, diventando la serie televisiva più riconosciuta
dall'Academy of Television Arts & Sciences.

Eddard Stark, lord di Grande Inverno, viene incaricato dal suo re e amico Robert
Baratheon di recarsi ad Approdo del Re per ricoprire la carica di Primo
Cavaliere del Re. La guerra fra i Sette Regni è però alle porte, a causa degli
intrighi e delle mire al Trono di Spade dei membri della nobile Casa Lannister.
Jon Snow, figlio illegittimo di Eddard Stark, si arruola invece nei Guardiani
della notte e si reca sulla Barriera, enorme muro di ghiaccio che separa il
mondo degli uomini dalle ostili terre dell'Eterno Inverno, da cui sta arrivando
una minaccia terribile. Nel frattempo, Daenerys Targaryen e il suo crudele
fratello Viserys, ultimi superstiti della nobile Casa Targaryen regnante prima
della rivolta dei Baratheon, cercano di ricostruire l'antico potere nelle
selvagge terre al di là del mare.

La guerra tra le famiglie dei Sette Regni è ormai giunta. Mentre Tyrion
Lannister esercita le funzioni di Primo Cavaliere e regge a stento il Trono di
Spade, su cui è seduto il folle giovane re Joffrey, altri uomini pretendono di
essere regnanti: Robb Stark, che ha radunato i vessilli del Nord; Stannis
Baratheon, la cui rigida lucidità è in parte annebbiata da un nuovo culto
monoteista; Renly Baratheon, con il supporto delle armate dell'Altopiano; Balon
Greyjoy, con le sue navi lunghe; Daenerys Targaryen, la giovane principessa
esiliata, sopravvissuta alle fiamme e madre dei draghi, che cerca un esercito al
di là del mare. Nel frattempo, oltre la Barriera, Jon Snow e i Guardiani della
notte si preparano all'impatto con forze oscure e dimenticate.

I giochi continuano. Jon Snow è tra i Bruti e mentre Daenerys Targaryen cerca di
ottenere un esercito nelle terre di Astapor, la situazione ad Approdo del Re
cambia: i Tyrell acquistano più potere e cercano di entrare nelle grazie dei
potenti Lannister. In viaggio verso nord, Bran Stark vive sogni sempre più
realistici e incontra un nuovo amico che lo accompagnerà nel suo viaggio verso
la Barriera. Jaime Lannister e Brienne di Tarth continuano la loro marcia verso
sud con non poche difficoltà, mentre Tyrion e Cersei Lannister non sono più
padroni di loro stessi dall'arrivo del loro padre nella capitale. Arya Stark
incontra il sacerdote Thoros di Myr e si unisce alla Fratellanza Senza Vessilli.
Rifugiato alla Roccia del Drago, Stannis Baratheon attende un segnale dal
Signore della Luce, mentre la Sacerdotessa Rossa è in viaggio alla ricerca del
figlio bastardo nelle cui vene scorre il sangue di un Re. Theon Greyjoy è stato
rapito dal bastardo di Roose Bolton, un individuo di raro sadismo che lo
tormenterà alternando torture, mutilazioni e false speranze. Robb Stark sente il
peso della guerra e cerca di dare uno scopo ai suoi uomini, ma intrighi e
tradimenti lo aspettano presso coloro che credeva suoi alleati.

La guerra dei cinque Re sembra giungere ad un epilogo e i Lannister figurano
come vincitori indiscussi. Ad Approdo del Re, il giovane re Joffrey è pronto per
sposare Margaery Tyrell, ma qualcuno sta tramando per impedire al giovane leone
di regnare; Tyrion si ritrova invischiato in un complotto che rischia di
condurlo alla morte e nuove personalità importanti arrivano in città. Sansa
Stark trova un inaspettato alleato nel momento del bisogno. Alla Roccia del
Drago, Stannis Baratheon cerca di riorganizzare le sue truppe e cercare sostegno
nelle Città Libere al di là del mare. Alla Barriera, Jon Snow e i Guardiani
della Notte si preparano ad affrontare l'esercito di Mance Rayder, sempre più
vicino ai confini dei Sette Regni. Bran Stark continua il suo viaggio nelle
Terre dell'Eterno Inverno, mentre sua sorella Arya prosegue la sua avventura da
ostaggio del Mastino. Brienne di Tarth e Podrick Payne si imbarcano in una
missione per conto di Jaime. Nel Nord, Theon Greyjoy è sempre più succube del
sadico Ramsay Snow, impegnato in una missione per provare il suo valore al padre
e venire riconosciuto come un Bolton. A Meereen, Daenerys Targaryen si insedia
come regina e governa la Baia degli Schiavisti.

Ad Approdo del Re, la Regina Madre Cersei Lannister tenta di mantenere solido il
potere della Corona, ora guidata dal giovane Tommen Baratheon. La famiglia reale
è però minacciata dall'emergente figura enigmatica e austera dell'Alto Passero e
dal suo ordine di fedeli ai Sette Dei. Jaime Lannister parte per una pericolosa
missione a Dorne, mentre suo fratello Tyrion vaga per il Continente Orientale in
cerca di uno scopo. Conscio dell'imminente arrivo della Lunga Notte, Jon Snow
tenta di fondare un'alleanza con i Bruti, ma le sue decisioni sono poco amate
tra i Guardiani della Notte. Petyr Baelish lascia la Valle di Arryn per
dedicarsi al suo nuovo piano con Sansa Stark. Nel frattempo, Re Stannis
Baratheon si prepara alla conquista dei Sette Regni, anche se la sua marcia
verso Grande Inverno si rivela piena di ostacoli. Ad aspettarlo nel cuore del
Nord vi sono Roose e Ramsay Bolton, decisi a difendere il potere ottenuto con
sangue e tradimento. A Meereen, Daenerys Targaryen affronta le conseguenze della
sua politica senza il consiglio di ser Jorah Mormont, il quale cerca in tutti i
modi di riguadagnare la fiducia della Madre dei Draghi. Arrivata a Braavos, Arya
Stark aspira ad acquisire i poteri degli Uomini Senza Volto e diventare
un'assassina.

Ad Approdo del Re, la Regina Madre Cersei Lannister e suo fratello Jaime tentano
di riunire la famiglia reale, ancora minacciata dal Credo Militante dell'Alto
Passero. A Grande Inverno, Ramsay Bolton cerca di convincere le grandi famiglie
del Nord ad allearsi con lui, mentre a Braavos Arya Stark prosegue il suo
percorso per diventare "nessuno". A Dorne, Ellaria Sand è pronta a prendere le
redini del principato con l'aiuto delle Serpi delle Sabbie. Petyr Baelish,
ottenuto il completo controllo sul giovane Robin Arryn e l'esercito della Valle,
deve riconquistare la fiducia di Sansa Stark. Nelle Terre dei Fiumi, mentre la
Fratellanza Senza Vessilli si imbatte in un personaggio dimenticato, continua la
guerra fra la Casa Frey e la Casa Tully. Al Castello Nero, Ser Davos Seaworth e
Lady Melisandre affrontano le insidie sorte dopo la morte di Jon Snow, mentre
oltre la Barriera Bran Stark prosegue il suo allenamento con il Corvo con tre
occhi. Theon Greyjoy lascia Sansa nelle mani di Brienne di Tarth per tornare
dalla sua famiglia. Ignari del suo stato, i Greyjoy di Pyke continuano ad
aspirare alla grandezza. Mentre Daenerys Targaryen è prigioniera di Khal Moro e
attende che la fortuna torni dalla sua parte, Tyrion Lannister collabora con
Varys per tentare di controllare la città di Meereen.

La serie ha debuttato negli Stati Uniti il 17 aprile 2011 sul canale HBO. La
messa in onda della sesta stagione è terminata il 26 giugno 2016 e la serie
ritornerà per una settima stagione nel 2017. Un'ottava e ultima stagione verrà
trasmessa nel 2018.

In Italia, la serie ha debuttato l'11 novembre 2011 sul canale Sky Cinema 1, che
ha trasmesso in prima visione le prime tre stagioni; dalla quarta stagione la
serie va in onda in prima visione su Sky Atlantic. La messa in onda della sesta
stagione in lingua originale sottotitolata è terminata il 27 giugno 2016, mentre
quella in lingua italiana è terminata il 4 luglio 2016. In chiaro la serie va in
onda dal 2 maggio 2013 su Rai 4, che ha trasmesso le prime cinque stagioni.

La serie, così come i romanzi, è interpretata da un cast corale: non v'è dunque
un unico protagonista, ma diversi personaggi che interagiscono tra loro allo
stesso livello.

I personaggi principali sono per la maggior parte membri di alcune casate
nobiliari dei Sette Regni (Seven Kingdoms). La nobile Casa Stark comprende gli
uomini del Nord, che proteggono i Sette Regni dalle minacce celate oltre la
Barriera, ovvero i Bruti (Wildlings), un pericoloso popolo nordico senza legge e
gli Estranei (Others), leggendari guerrieri non umani. Della nobile Casa
Baratheon fa parte il re sul Trono di Spade, ovvero il sovrano di tutti i Sette
Regni. La nobile Casa Lannister è formata da uomini ricchissimi e influenti,
imparentati con i Baratheon tramite un matrimonio dinastico. La nobile Casa
Targaryen, un tempo regnante, è caduta in rovina dopo che il suo ultimo re sul
Trono di Spade è stato spodestato dai Baratheon.

Queste e molte altre casate prestano alternativamente giuramento di fedeltà fra
loro tramite matrimoni e compromessi, spesso ricorrendo a tradimenti e omicidi,
in una continua lotta per il potere detta "gioco del trono" (Game of Thrones,
appunto).

I meta-lupi dei figli di Eddard Stark vengono interpretati nella prima stagione
da cani di aspetto lupino (vista l'impossibilità di utilizzare lupi sul set).
Per i cuccioli sono stati utilizzati alcuni Siberian husky, dati in adozione
alla fine delle riprese; per gli adulti sono stati usati dei Northern Inuit,
addestrati per dodici settimane. A partire dalla seconda stagione i meta-lupi
(ormai cresciuti e giganteschi) sono realizzati in CGI; si usano inoltre lupi
veri per alcune scene.

I draghi di Daenerys Targaryen sono realizzati interamente in CGI. Per la
realizzazione delle scene che includono un'interazione con essi, vengono usati
degli oggetti in chroma key.

Gli Estranei che appaiono nella serie sono interpretati da attori truccati con
un dettagliato make-up prostetico che viene integrato ad alcuni effetti
digitali. Essi vengono interpretati da Ian Whyte (episodi 1x01 e 2x02), Spencer
Wilding (episodio 1x01), Ross Mullan (episodi 2x10, 3x08 e 4x04) e Tim Loane
(episodio 5x08).

I Giganti che appaiono nella serie sono interpretati da attori truccati con un
dettagliato make-up prostetico che viene integrato ad alcuni effetti digitali.
Le loro dimensioni richiedono che le sequenze in cui appaiono vengano girate in
studio su sfondo verde per poi essere integrate digitalmente con le sequenze
madre.

Lo scrittore George R. R. Martin è apparso in un cameo in Marocco, ma quelle
scene non sono state utilizzate. Martin intendeva comparire nella seconda
stagione, ma la scena non è stata presentata. Il batterista Will Champion, dei
Coldplay, appare nella terza stagione nel ruolo di un suonatore di tamburo. Il
gruppo musicale islandese Sigur Rós appare nella quarta stagione. La band
islandese Of Monsters and Men appare nella sesta stagione.

Lo scrittore George R. R. Martin, autore della serie di romanzi Cronache del
ghiaccio e del fuoco, aveva ricevuto diverse proposte di adattamenti
cinematografici della sua opera, ma aveva sempre rifiutato, dal momento che un
film non sarebbe bastato per contenere la trama; un altro problema sarebbero
state le numerose scene di sesso e violenza, difficilmente ammesse sul mercato
cinematografico.

Gli showrunner David Benioff e D.B. Weiss si avvicinarono all'idea di adattare i
romanzi di Martin nel 2006, dopo che Benioff lesse il primo romanzo della saga,
Il gioco del trono. Benioff chiamò dunque Weiss, condividendo il suo entusiasmo
e portando il collega a leggere quel libro lungo un migliaio di pagine in "quasi
36 ore". I due sceneggiatori presentarono il progetto alla rete televisiva via
cavo HBO e convinsero Martin nel corso di un incontro in un ristorante sulla
Santa Monica Boulevard durato cinque ore. Benioff affermò che guadagnarono la
fiducia dell'autore con la loro risposta alla domanda: "Chi è la madre di Jon
Snow?".

Il 16 gennaio 2007 il settimanale Variety segnalò l'acquisto da parte
dell'emittente televisiva statunitense HBO dei diritti per un adattamento della
saga sul piccolo schermo. Scritta e prodotta da Benioff e Weiss, la serie venne
concepita in modo da coprire un romanzo per stagione; George R. R. Martin venne
coinvolto come co-produttore esecutivo e sceneggiatore di un episodio per
ciascuna stagione (eccetto per la quinta e la sesta). Nel giugno 2008 Martin
affermò sul suo blog che la seconda stesura del copione era terminata, ma che
HBO non aveva ancora deciso quale sarebbe stato il destino della serie. Nel
novembre 2008 il blog di Martin riportò che HBO aveva commissionato la
realizzazione di un episodio pilota e nel luglio 2009 l'emittente annunciò i
primi nomi del cast. Nel marzo 2010 HBO ordinò altri nove episodi della serie
TV, poiché l'episodio pilota convinse la rete a produrre l'intera prima
stagione. Nel dicembre 2010 terminarono le riprese della prima stagione e iniziò
la post-produzione, per il montaggio e l'aggiunta del sonoro e degli effetti
speciali. Il debutto venne fissato per il 17 aprile 2011.

In un'intervista a Michael Lombardo, presidente della divisione entertainment di
HBO, è emerso che l'emittente vorrebbe far continuare la serie televisiva finché
George R. R. Martin continuerà a scrivere, continuando a produrre stagioni di
dieci episodi che coprono la lunghezza di un romanzo. Tuttavia, a partire dalla
terza stagione, la trasposizione dei romanzi iniziò a risultare meno schematica:
il terzo volume della saga venne adattato in due intere stagioni e integrato con
parti del quarto e del quinto, i quali vennero adattati nella quinta stagione.

L'episodio pilota costò alla produzione tra i 5 e 10 milioni di dollari, mentre
il budget totale della prima stagione venne stimato intorno ai 60 milioni. La
Northen Ireland Screen inviò dei finanziamenti per la produzione, confermandoli
anche per la seconda stagione. Per la produzione di quest'ultima, la serie
ottenne un aumento del budget del 15% per permettere una realizzazione curata
della più importante battaglia della "Guerra dei Cinque Re". Il budget
dell'episodio L'assedio venne incrementato a 8 milioni di dollari, mentre il
budget medio per episodio si aggira attorno ai 6 milioni. Ogni episodio della
serie costa dalle due alle tre volte di più di un episodio generico di un'altra
serie broadcast o via cavo (si consideri il costo di 3 milioni di dollari a
episodio per la serie televisiva Breaking Bad o quello di 2 milioni a episodio
per The Big Bang Theory). La produzione della sesta stagione ebbe un costo
totale stimato di 100 000 000 di dollari. Con una media di 10 milioni di dollari
a episodio, la stagione ha raggiunto i costi della serie televisiva Roma (Rome),
ritenuta una delle serie televisive più costose di sempre.

La sceneggiatura è curata principalmente dagli ideatori della serie, David
Benioff e D.B. Weiss. Altri sceneggiatori sono: Bryan Cogman (episodi 1x04,
2x03, 3x05, 4x04, 4x06, 5x05, 5x06, 6x06 e 6x07), George R. R. Martin (episodi
1x08, 2x09, 3x07 e 4x02), Vanessa Taylor (episodi 2x04, 2x06 e 3x02), Dave Hill
(episodi 5x04 e 6x02) e Jane Espenson (episodio 1x06).

Ad agosto 2013, in un'intervista al programma televisivo The Writers' Room,
Benioff e Weiss raccontarono la loro esperienza da sceneggiatori. I due
produttori dichiararono che all'inizio fu difficile per loro lavorare ad una
produzione televisiva così estesa come quella de Il Trono di Spade e che furono
molti i problemi da affrontare nelle prime stagioni. Benioff dichiarò che dopo
aver provato invano a scrivere il copione di un episodio insieme, i due decisero
di dividersi il lavoro, scrivendo ognuno metà episodio. L'episodio pilota venne
girato più volte a causa degli innumerevoli problemi della versione originale e
la versione definitiva venne approvata da HBO dopo anni di lavoro. Durante la
produzione della prima stagione, inoltre, la durata degli episodi risultò in un
primo momento troppo corta, e i due sceneggiatori dovettero scrivere alcune
scene aggiuntive. Affrontando la questione delle critiche sulla violenza e sul
sesso, Dan Weiss affermò che la durata delle scene esplicite dovrebbe sempre
essere giusta, affinché esse non risultino né troppo corte né ridicolmente
lunghe. Gli autori concordarono sul fatto di aver imparato molto sulle
problematiche legate alla creazione della serie durante la produzione di ogni
singola stagione ed entrambi furono soddisfatti dei metodi adottati a partire
dalla terza stagione, girata in cinque paesi diversi secondo le possibilità dei
numerosi attori e non in ordine di episodio.

Solito scrivere un episodio a stagione, lo scrittore George R. R. Martin
annunciò a luglio 2014 che non avrebbe firmato la sceneggiatura di nessun
episodio della quinta stagione, giustificando la scelta con la frase: "ho un
libro da finire". Martin si riferiva al sesto volume della saga The Winds of
Winter. In data 29 maggio 2015, Entertainment Weekly annunciò che Martin non
avrebbe scritto alcun episodio nemmeno per la sesta stagione per gli stessi
motivi espressi a luglio dell'anno precedente.

Per dirigere gli episodi, la produzione si è affidata a vari registi: Tim Van
Patten (episodi 1x01 e 1x02), Brian Kirk (episodi 1x03, 1x04 e 1x05), Daniel
Minahan (episodi 1x06, 1x07, 1x08, 3x01 e 3x02), Alan Taylor (episodi 1x09,
1x10, 2x01, 2x02, 2x08, 2x10 e 7x06), Alik Sakharov (episodi 2x03, 3x06, 4x06 e
4x07), David Petrarca (episodi 2x04 e 2x05), David Nutter (episodi 2x06, 2x07,
3x09, 3x10, 5x09 e 5x10), Neil Marshall (episodi 2x09 e 4x09), David Benioff
(episodio 3x03), Alex Graves (episodi 3x04, 3x05, 4x02, 4x03, 4x08 e 4x10),
Michelle MacLaren (episodi 3x07, 3x08, 4x04 e 4x05), D.B. Weiss (episodio 4x01),
Michael Slovis (episodi 5x01 e 5x02), Mark Mylod (episodi 5x03, 5x04, 6x07,
6x08, 7x02 e 7x03), Jeremy Podeswa (episodi 5x05, 5x06, 6x01, 6x02, 7x01 e
7x07), Miguel Sapochnik (episodi 5x07, 5x08, 6x09 e 6x10), Daniel Sackheim
(episodi 6x03 e 6x04), Jack Bender (6x05 e 6x06) e Matt Shakman (7x04 e 7x05).

Il 19 aprile 2011, la serie venne rinnovata per una seconda stagione, trasmessa
a partire dal 1º aprile 2012. Il 10 aprile dello stesso anno HBO rinnovò la
serie per una terza stagione. Visto il successo della première della terza
stagione, in data 2 aprile 2013 il network rinnovò la serie per una quarta
stagione. L'8 aprile 2014, in seguito al record di ascolti ottenuto dalla
première della quarta stagione, la serie venne rinnovata per una quinta e una
sesta stagione. In data 21 aprile 2016, HBO rinnovò la serie per una settima
stagione. Il 30 luglio 2016, il presidente della programmazione HBO Casey Bloys
annunciò la produzione di un'ottava e ultima stagione.

Gli showrunner Benioff e Weiss intendono adattare tutta la saga di Martin,
ancora incompleta. In una prima intervista avvenuta a marzo 2013, i due
produttori affermarono di aver previsto insieme a HBO un totale di 80 ore, che
corrispondono a circa otto stagioni. A maggio dello stesso anno, il produttore
esecutivo Frank Doelger dichiarò che probabilmente sarebbero state prodotte
sette stagioni, notizia poi ribadita dagli stessi creatori nel 2014. Tuttavia,
il 30 luglio 2015 il presidente della programmazione HBO Michael Lombardo
dichiarò che la serie sarebbe durata per almeno otto stagioni. Il 30 luglio
2016, il nuovo presidente della programmazione HBO Casey Bloys annunciò che
l'ottava stagione sarebbe stata l'ultima della serie.

La sigla della serie è stata creata per HBO dallo studio di produzione Elastic.
Nel 2011, il direttore creativo Angus Wall e i suoi collaboratori hanno ricevuto
il Premio Emmy per il miglior design di una sigla. La sequenza mostra una mappa
tridimensionale del mondo immaginario della serie, proiettato sulla parte
interna di una sfera. Quest'ultima viene illuminata da un piccolo sole centrale,
contenuto a sua volta in una sfera armillare. Mentre la telecamera si avvicina
alla mappa, focalizzandosi sui luoghi nei quali si svolgono gli eventi
dell'episodio, complicati meccanismi a orologeria permettono agli edifici e ad
altre strutture di emergere verticalmente. Nel frattempo, accompagnati dal tema
principale di Ramin Djawadi, i nomi degli attori del cast principale e del cast
creativo compaiono in sequenza. La sigla si conclude dopo un minuto e
quarantasette secondi circa con la title card Game of Thrones (Il Trono di Spade
nella versione italiana) e i brevi crediti che citano sceneggiatore/i e regista
dell'episodio.

Il casting della serie è curato da Nina Gold e Robert Sterne, mentre la scelta
definitiva degli attori è affidata a David Benioff e D.B. Weiss, con George R.
R. Martin in veste di consulente. Parecchi attori tra quelli citati di seguito
ritornano nelle stagioni seguenti anche dopo il loro debutto, ottenendo in
alcuni casi una promozione a membri del cast principale.

Il 5 maggio 2009 venne annunciato che Peter Dinklage avrebbe interpretato Tyrion
Lannister nell'episodio pilota e che Tom McCarthy era stato scelto come regista
(sostituito in seguito da Tim Van Patten). Il 19 luglio vennero annunciati nuovi
nomi del cast, tra cui Sean Bean nel ruolo di Eddard Stark, e nell'agosto dello
stesso anno venne rivelato che Catelyn Stark sarebbe stata interpretata da
Jennifer Ehle. Altri attori scelti per l'episodio pilota furono Kit Harington
per il ruolo di Jon Snow, Jack Gleeson per il ruolo di Joffrey Baratheon, Harry
Lloyd per il ruolo di Viserys Targaryen e Mark Addy per il ruolo di Robert
Baratheon. Il 20 agosto vennero svelati altri nomi del cast, tra cui Nikolaj
Coster-Waldau per il ruolo di Jaime Lannister, Tamzin Merchant per il ruolo di
Daenerys Targaryen, Richard Madden per il ruolo di Robb Stark, Iain Glen per il
ruolo di Jorah Mormont, Alfie Allen per il ruolo di Theon Greyjoy e le giovani
Sophie Turner e Maisie Williams per i ruoli di Sansa ed Arya Stark
rispettivamente. A settembre venne annunciato che Lena Headey era stata scelta
per interpretare Cersei Lannister, e George R. R. Martin confermò che Rory
McCann era stato scelto per interpretare Sandor Clegane. Durante il mese di
ottobre, Isaac Hempstead-Wright venne confermato per il ruolo di Bran Stark e
Jason Momoa per quello di khal Drogo.

Dopo aver girato l'episodio pilota originale, e dopo che venne confermata
l'intera prima stagione, venne annunciato che il ruolo di Catelyn era stato
riassegnato a Michelle Fairley. In seguito venne confermato che Emilia Clarke
avrebbe sostituito Tamzin Merchant nel ruolo di Daenerys. Altri interpreti
ingaggiati per la prima stagione furono: Aidan Gillen (Petyr Baelish), Charles
Dance (Tywin Lannister), John Bradley (Samwell Tarly), Esmé Bianco (Ros),
Natalia Tena (Osha), Donald Sumpter (Maestro Luwin), Julian Glover (Gran Maestro
Pycelle), James Cosmo (Jeor Mormont), Jerome Flynn (Bronn), Conleth Hill
(Varys), Sibel Kekilli (Shae), Joe Dempsie (Gendry), Gethin Anthony (Renly
Baratheon), Peter Vaughan (Maestro Aemon), Ron Donachie (Rodrik Cassel), Jamie
Sives (Jory Cassel), Ian McElhinney (Barristan Selmy), Finn Jones (Loras
Tyrell), Kate Dickie (Lysa Tully), David Bradley (Walder Frey), Roger Allam
(Illyrio Mopatis), Dominic Carter (Janos Slynt), Susan Brown (Septa Mordane),
Joseph Mawle (Benjen Stark), Francis Magee (Yoren), Miltos Yerolemou (Syrio
Forel), Ian Gelder (Kevan Lannister), Eugene Simon (Lancel Lannister), Art
Parkinson (Rickon Stark), Lino Facioli (Robin Arryn), Owen Teale (Alliser
Thorne), Mark Stanley (Grenn), Josef Altin (Pypar), Luke Barnes (Rast), Clive
Mantle (Jon Umber), Wilko Johnson (Ilyn Payne), Roxanne McKee (Doreah), Elyes
Gabel (Rakharo), Amrita Acharia (Irri), Mia Soteriou (Mirri Maz Duur), Ian
Beattie (Meryn Trant), Jefferson Hall (Hugh della Valle), Emun Elliott
(Marillion), Mark Lewis Jones (Shagga), Ben Hawkey (Frittella), Eros Vlahos
(Lommy Maniverdi), Aimee Richardson (Myrcella Baratheon), Callum Wharry (Tommen
Baratheon) e Kristian Nairn (Hodor). L'attrice Margaret John (Vecchia Nan) morì
poco dopo le riprese della prima stagione e venne deciso che anche il suo
personaggio fosse deceduto.

I casting per la seconda stagione iniziarono a maggio 2011: il 23 giugno 2011
venne annunciato che Natalie Dormer avrebbe interpretato Margaery Tyrell; a
luglio Martin annunciò che Brienne di Tarth sarebbe stata interpretata
dall'attrice britannica Gwendoline Christie (alta 1,91 m), della cui scelta lo
scrittore è particolarmente soddisfatto, mentre Carice van Houten e Stephen
Dillane avrebbero interpretato rispettivamente Melisandre e Stannis Baratheon.
Gli attori Liam Cunningham e Oliver Ford Davies vennero confermati per i ruoli
di Davos Seaworth e del maestro Cressen. Ad agosto venne annunciato che il
personaggio di Asha Greyjoy sarebbe stato interpretato dall'attrice Gemma Whelan
e che sarebbe stato però chiamato col nome di Yara, per evitare l'assonanza con
Osha (un altro dei personaggi). Venne annunciata l'entrata nel cast di Nonso
Anozie (nel ruolo di Xaro Xhoan Daxos), Tom Wlaschiha (in quello di Jaqen
H'ghar) e Karl Davies nei panni di Alton Lannister (personaggio non presente nei
libri). Martin confermò che Ben Crompton avrebbe interpretato Eddison Tollet,
detto Edd l'addolorato, mentre l'attore Roy Dotrice entrò nel cast nel ruolo del
piromante Hallyne. La giovane Hannah Murray venne scelta per interpretare Gilly,
una ragazza oppressa dal Bruto Craster; Robert Pugh venne annunciato come
interprete di Craster, mentre Michael McElhatton ottenne il ruolo di Roose
Bolton. Vennero confermati gli attori Patrick Malahide (Balon Greyjoy), Daniel
Portman (Podrick Payne) e Ian Hanmore (Pyat Pree) e l'attrice Oona Chaplin
(Talisa Maegyr). In seguito Fintan McKeown venne scelto per interpretare Amory
Lorch. Per la seconda stagione il personaggio di Gregor Clegane subì un
recasting: Conan Stevens venne sostituito da Ian Whyte, già interprete di uno
degli Estranei nella prima stagione. Nel mese di ottobre furono rivelati altri
due nuovi importanti ingaggi, Rose Leslie nel ruolo di Ygritte e Simon Armstrong
nel ruolo di Qhorin il Monco. Andy Beckwith e Gerard Jordan ottennero i ruoli
dei prigionieri compagni di Jaqen H'ghar, Rorge e Mordente. Nel cast anche Tony
Way (Dontos Hollard), Kerr Logan (Matthos Seaworth), Andy Kellegher (Polliver),
Nicholas Blane (Re delle Spezie), Ralph Ineson (Dagmer), John Stahl (Rickard
Karstark) e Edward Dogliani (Lord delle Ossa). L'attrice Lisa Nolan rinunciò
all'ingaggio per non girare scene di nudo.

Da giugno 2012 vennero già annunciati alcuni degli attori per i nuovi personaggi
della terza stagione: Clive Russell come interprete di Brynden Tully, Nathalie
Emmanuel per il ruolo di Missandei e l'attore Mackenzie Crook nella parte di
Orell. La giovane Kerry Ingram venne scelta per il ruolo della figlia di Stannis
Baratheon, Shireen, mentre i ruoli di Jojen e Meera Reed vennero assegnati agli
attori Thomas Sangster e Ellie Kendrick. Il personaggio di Beric Dondarrion subì
un recasting e David Michael Scott venne sostituito da Richard Dormer. Paul Kaye
venne scelto per interpretare Thoros di Myr e Diana Rigg per il ruolo della
regina di spine Olenna Redwyne, nonna paterna di Loras e Margaery Tyrell.
Vennero scelti anche Tara Fitzgerald per il ruolo della moglie di Stannis,
Selyse Florent, Iwan Rheon nella parte del figlio bastardo di Roose Bolton,
Ramsay Snow e Tobias Menzies come interprete dell'erede di Delta delle Acque
Edmure Tully. Tre dei molteplici figli di Walder Frey vennero interpretati da
Tom Brooke (Lothar Frey), Tim Plester (Walder Rivers) e Alexandra Dowling
(Roslin Frey). L'attore Ciaràn Hinds venne ingaggiato per il ruolo del re oltre
la Barriera Mance Rayder, mentre il ruolo del bruto Tormund venne affidato a
Kristofer Hivju. Per i ruoli di Anguy e Qyburn vennero scelti rispettivamente
gli attori Philip McGinley e Anton Lesser. Nel cast anche Dan Hildebrand
(Kraznys mo Nakloz), Jacob Anderson (Verme Grigio), Noah Taylor (Locke), Burn
Gorman (Karl Tanner), Ed Skrein (Daario Naharis), Mark Killeen (Mero), Ramon
Tikaram (Prendahl na Ghezn), Charlotte Hope (Myranda) e Will Tudor (Olyvar).

Il primo nuovo interprete della quarta stagione ad essere stato rivelato fu
Pedro Pascal, che ottenne il ruolo del Principe Oberyn Martell, detto vipera
rossa di Dorne. L'attore Mark Gatiss venne assunto nel cast della serie per
interpretare Tycho Nestoris. Il 25 luglio 2013 Entertainment Weekly annunciò che
l'attrice Indira Varma (Roma) avrebbe interpretato Ellaria Sand, una delle
amanti della Vipera Rossa. Il ruolo di Mace Tyrell venne affidato all'attore
Roger Ashton-Griffiths. Callum Wharry, l'interprete del Principe Tommen
Baratheon nelle prime due stagioni, venne sostituito a partire dalla quarta da
Dean-Charles Chapman. Quest'ultimo apparve in due episodi della terza stagione
nel ruolo di Martyn Lannister. Il ruolo del leader Styr, appartenente ad uno dei
clan dei Bruti chiamato Thenn, venne assegnato a Yuri Kolokolnikov. L'attore
Michiel Huisman venne ingaggiato per sostituire Ed Skrein nel ruolo di Daario
Naharis. Per la quarta stagione il personaggio di Gregor Clegane subì un secondo
recasting: Ian Whyte venne sostituito da Hafþór Júlíus Björnsson. Il 27
settembre Entertainment Weekly annunciò che l'attore Joel Fry avrebbe
interpretato Hizdahr zo Loraq. Nel cast anche Richard Brake (Re della Notte),
Struan Rodger (Corvo con tre occhi), Octavia Selena Alexandru (Foglia),
Elizabeth Webster (Walda Bolton), Brenock O'Connor (Olly), Alisdair Simpson
(Donnel Waynwood), Paola Dionisotti (Anya Waynwood), Rupert Vansittart (Yohn
Royce), Reece Noi (Mossador) e Gary Oliver (Ternesio Terys).

Il 25 luglio 2014 vennero annunciati i primi nuovi membri del cast della quinta
stagione: Jonathan Pryce nel ruolo dell'Alto Passero, Alexander Siddig come
interprete del Principe Doran Martell, Keisha Castle-Hughes nella parte di Obara
Sand, Jessica Henwick in quella di Nymeria "Nym" Sand, Rosabell Laurenti Sellers
nel ruolo di Tyene Sand, Toby Sebastian come interprete del Principe Trystane
Martell, DeObia Oparei nella parte di Aero Hotah e Enzo Cilenti in quella di
Yezzan zo Qaggaz. Per la quinta stagione il personaggio della Principessa
Myrcella Baratheon subì un recasting: Aimee Richardson venne sostituita da Nell
Tiger Free. In data 11 agosto 2014 Watchers on the Wall annunciò che J.J. Murphy
era stato scelto come interprete di Denys Mallister e che, sebbene l'attore
fosse morto pochi giorni dopo le riprese, il personaggio non avrebbe subito
alcun recasting. Il 22 agosto 2014 venne annunciato che Michael Condron avrebbe
interpretato Bowen Marsh. Il 9 ottobre 2014 venne annunciato il casting
dell'attrice Hannah Waddingham nel ruolo di Septa Unella. Il 17 ottobre 2014
venne annunciato che l'attore Adewale Akinnuoye-Agbaje avrebbe interpretato
Malko, personaggio ideato per la serie che non compare nei libri. In data 5
gennaio 2015 venne annunciato che l'attrice Nell Williams avrebbe interpretato
Cersei Lannister da giovane nei flashback narranti alcuni momenti cruciali
dell'infanzia della Regina Reggente. Il 7 e il 21 gennaio 2015 vennero
annunciati altri due membri del cast della quinta stagione: Isabella Steinbarth
nel ruolo di Melara Hetherspoon e Jodhi May in quello di Maggy la Rana. Per la
quinta stagione il personaggio del Lord delle Ossa subì un recasting: Edward
Dogliani venne sostituito da Ross O'Hennessy. Nel cast anche Elizabeth
Cadwallader (Lollys Stokeworth), Faye Marsay (L'Orfana), Gwyneth Keyworth
(Clea), Meena Rayann (Vala), Birgitte Hjort Sørensen (Karsi), Zachary Baharov
(Loboda), Murray McArthur (Dim Dalba).

Per la sesta stagione la HBO ha mostrato sin da subito un maggiore riserbo nel
rivelare nuovi membri del cast e, contrariamente agli anni precedenti, nessun
annuncio ufficiale è stato fatto in occasione del San Diego Comic-Con 2015. Il
23 luglio 2015 venne annunciato il casting di Ricky Champ nel ruolo di Gatins,
un membro della Fratellanza Senza Vessilli. In data 1º agosto 2015, venne
rivelato che Ian McShane avrebbe interpretato un personaggio inizialmente non
specificato e poi introdotto come Fratello Ray. Per la sesta stagione il
personaggio del Corvo con tre occhi subì un recasting: Struan Rodger venne
sostituito dal noto attore svedese Max von Sydow. I giovani attori Sebastian
Croft e Robert Aramayo vennero scelti per interpretare il ruolo di Eddard Stark
rispettivamente da bambino e da ragazzo. In data 1º settembre 2015 Watchers on
the Wall rivelò che Pilou Asbæk era stato scelto come interprete di Euron
Greyjoy, mentre il 4 settembre fu annunciato ufficialmente l'ingaggio di Freddie
Stroma nel ruolo di Dickon Tarly. Il 7 settembre 2015 venne annunciata l'entrata
nel cast della sesta stagione dell'attore Richard E. Grant nel ruolo di
Izembaro. In data 11 settembre 2015 venne rivelato che Essie Davis avrebbe
interpretato Lady Crane. Il 16 settembre 2015 vennero annunciati James Faulkner,
Samantha Spiro e Rebecca Benson nei ruoli di Lord Randyll Tarly, di sua moglie
Melessa e della loro figlia Talla rispettivamente. Il 1º ottobre 2015 venne
rivelato come interprete di Khal Moro l'attore neozelandese Joe Naufahu. Il 3
ottobre 2015 venne annunciato l'ingaggio di Melanie Liburd nel ruolo di una
sacerdotessa rossa, mentre nel dicembre dello stesso anno fu rivelato l'ingresso
nel cast dell'attrice israeliana Ania Bukstein, nel ruolo della sacerdotessa
Kinvara. Per la sesta stagione, i personaggi di Foglia, Re della Notte e Lothar
Frey subirono un recasting: Octavia Selena Alexandru, Richard Brake e Tom Brooke
vennero sostituiti da Kae Alexander, Vladimir Furdik e Daniel Tuite
rispettivamente. Nel cast anche Chuku Modu (Aggo), Staz Nair (Qhono), Gerald
Lepkowski (Zanrush), Richard Rycroft (Maestro Wolkan), Michael Feast (Aeron
Greyjoy), Paul Rattray (Lord Harald Karstark), Annette Tierney (Vecchia Nan da
giovane), Sam Coleman (Wylis/Hodor da ragazzo), Fergus Leathem (Rodrik Cassel da
giovane), Cordelia Hill (Lady Lyanna Stark da bambina), Matteo Elezi (Benjen
Stark da bambino), Dean Jagger (Lord Smalljon Umber), Souad Faress (Alta
Sacerdotessa del Dosh Khaleen), Hannah John-Kamen (Ornela), Luke Roberts (Ser
Arthur Dayne), Eddie Eyre (Ser Gerold Hightower), Eddie Jackson (Belicho
Paenymion), Yousef Sweid (Ash), Michael Heath (Kesh), Tamer Hassan (Khal Forzo),
Deon Lee-Williams (Iggo), Elie Haddad (Khal Brozho), Andrei Claude (Khal
Rhalko), Darius Dar Khan (Khal Quorro), Kevin Eldon (Camello), Leigh Gill
(Bobono), Eline Powell (Bianca), Rob Callender (Clarenzo), Wayne Foskett (Lord
Rickard Stark), David Rintoul (Re Aerys II Targaryen), Lucy Hayes (Kitty Frey),
Jóhannes Haukur Jóhannesson (Lem), Tim McInnerny (Lord Robett Glover), Ian
Davies (Morgan), Bella Ramsey (Lady Lyanna Mormont), Ross McKinney (Riddell),
Steve Love (Steve).

Il 31 agosto 2016 viene annunciato l'ingaggio di Jim Broadbent in un ruolo non
ancora noto, ma molto importante nella stagione. Altre new entry saranno Megan
Parkinson, Joseph Quinn, Paul Ward, Philip O'Sullivan, Brendan Morrissey, Rory
Dignam, Conor McGregor e Brendan Cowell. Il personaggio di Dickon Tarly subisce
un recasting, con Freddie Stroma sostituito da Tom Hopper.

Le riprese dell'episodio pilota cominciarono nell'ottobre 2009 a Belfast,
nell'Irlanda del Nord. Le riprese della prima stagione si svolsero inoltre in
varie location in Irlanda del Nord, in Scozia, in Marocco (riprese poi non
utilizzate) e a Malta, terminando nel dicembre 2010.

Molte riprese si svolsero nel Paint Hall Studio di Belfast e nelle contee di
Down e Antrim. Nella contea di Down, le riprese si svolsero anche nell'immenso
parco forestale di Tollymore. Il Castello Nero e la Barriera vennero realizzati
in una vecchia cava di Magheramorne (Antrim). Per realizzare Grande Inverno
venne utilizzato Castle Ward; le riprese esterne si svolsero anche a
Cairncastle, gli interni al Paint Hall di Belfast. Vicino a Slemish vennero
realizzati alcuni accampamenti dothraki, altre riprese si svolsero a Audleys
Tower e Strangford. La Fortezza Rossa di Approdo del Re venne realizzata in
parte nel Paint Hall, in parte digitalmente. Per alcune parti, invece, venne
utilizzato, a Malta, il Forte Ricasoli (già visto in film come Il gladiatore,
Troy e Agora). A Medina, vennero girate delle scene ambientate nelle strade di
Approdo del Re. Malta è stata utilizzata fondamentalmente per la storia di
Daenerys Targaryen: tra le altre, a Dwejra si è utilizzato il paesaggio della
Finestra Azzurra, mentre il paese di Manikata è stato utilizzato per raffigurare
un villaggio di Lhazareen distrutto dal khalasar di Khal Drogo.

Le riprese della seconda stagione, che cominciarono il 25 luglio 2011 e
terminarono l'11 dicembre, si svolsero ancora in Irlanda del Nord, rinnovando il
contratto con il Paint Hall Studio. Le riprese ambientate a sud si spostarono da
Malta in Croazia, in particolare a Ragusa di Dalmazia, location usata per le
scene ambientate ad Approdo del Re. L'isola di Lacroma, il monastero di San
Domenico sull'isola di Traù, il Palazzo dei Rettori di Ragusa e la cava di Dubac
vennero usate per girare le scene ambientate a Qarth. Le scene ambientate oltre
la Barriera vennero girate in Islanda nel novembre del 2011 sul ghiacciaio
Svínafellsjökull e vicino a Smyrlabjörg e Vík.

Per la terza stagione la produzione tornò in Irlanda del Nord e a Ragusa in
Croazia. Le mura della città, il Forte Lovrijenac (San Lorenzo) e altre location
vicine vennero usate per le scene di Approdo del Re e della Fortezza Rossa. La
nuova location nella frazione Trsteno (Cannosa) venne usata per rappresentare i
giardini di Approdo del Re, spesso frequentati dai Tyrell. Per terza stagione la
produzione tornò in Marocco (location usata per il pilot originale), nella città
di Essaouira, per girare le scene di Daenerys nel Continente Orientale. Le case
di produzione assunsero tre unità ("Dragon", "Wolf" e "Raven") che girarono
contemporaneamente, sei team di regia, 257 membri del cast e 703 membri dello
staff di produzione. Una scena dell'episodio L'orso e la fanciulla bionda,
contenente la performance dell'orso Bart, venne girata in parte a Los Angeles.
Altre scene vennero girate ancora in Islanda.

La quarta stagione venne girata ancora a Ragusa di Dalmazia e in Irlanda del
Nord. Altre location della Croazia comprendono il Palazzo di Diocleziano di
Spalato, la Fortezza Clissa a nord di Spalato, la cava di Perun, il monte Mosor
(Massaro) e Bascavoda. Le riprese terminarono il 21 novembre 2013 dopo 136
giorni.

Per ricreare gli ambienti del Principato di Dorne, si aggiunse alle location
abituali in Croazia e in Irlanda del Nord, la regione Andalusia in Spagna.
Alcune scene contenenti le performance di lupi vennero girate in Canada.

Le riprese della sesta stagione iniziarono regolarmente nel luglio 2015 a
Belfast, mentre in Spagna vennero confermate come location le città di Peñíscola
e Girona. Altri luoghi di ripresa furono il castello di Zafra nella provincia di
Guadalajara, le Bardenas Reales della Navarra, l'Alcazaba di Almería, e il
castello di Santa Florentina nella provincia di Barcellona. Alcune scene vennero
girate ancora a Ragusa di Dalmazia e in Canada.

Per la settima stagione l'inizio delle riprese venne posticipato a settembre
2016. Le location scelte per girare questa stagione sono nuovamente l'Irlanda
del Nord e la Spagna, con l'aggiunta dell'Islanda, assente dalla terza stagione.

I costumi della serie, disegnati dalla costume designer Michele Clapton (eccetto
per i primi otto episodi della sesta stagione, ai quali ha lavorato April
Ferry), sono ispirati da molte culture internazionali, come quella giapponese e
persiana. Gli abiti Dothraki assomigliano a quelli dei beduini, mentre i Bruti
vestono pelli animali come gli inuit. L'armatura d'ossa dei Bruti è costituita
da stampi di ossa vere, assemblati con corda e lattice per ricreare l'effetto
budella. Mentre le comparse che interpretano Bruti e Guardiani della Notte
indossano copricapi come è normale che sia in un clima freddo, i personaggi
principali non lo fanno per facilitare gli spettatori che devono identificarli.
I vestiti dalla scollatura alta creati da Björk hanno ispirato un abito
indossato da Margaery Tyrell nella seconda stagione, mentre i vestiti delle
prostitute vengono disegnati per essere rimossi facilmente. Tutti gli abiti, che
siano per i Bruti o per le donne della corte reale, vengono "invecchiati" per
due settimane affinché si migliori il più possibile il realismo della serie.

Circa due dozzine di parrucche vengono usate dalle attrici. Fatte di capelli
umani lunghi fino a 61 centimetri, esse costano fino a 7000 dollari l'una e
vengono lavate e trattate come se appartenessero ad una persona viva.
L'applicazione delle parrucche è un processo lungo; Emilia Clarke, per esempio,
necessita di circa due ore affinché venga applicata la sua parrucca dai capelli
biondi platino. Ad altri attori, come Jack Gleeson e Sophie Turner, vengono
colorati frequentemente i capelli. Per personaggi quali Daenerys (nelle prime
stagioni), Arya e i Dothraki, le parrucche, i capelli e i costumi vengono
trattati affinché sembri che non si lavino da settimane.

A differenza della maggior parte dei prodotti televisivi, il team sonoro della
serie riceve una versione poco ordinata della stagione sulla quale deve lavorare
e i curatori del suono si approcciano ad essa come se fosse un film di 10 ore.
La prima e la seconda stagione ebbero un team differente, ma a partire dalla
terza stagione, lo stesso team ha creato gli effetti sonori. Per gli effetti del
sangue e delle ferite venne utilizzato un daino, mentre per i lamenti dei
draghi, il team usò registrazioni di tartarughe in accoppiamento, delfini,
foche, leoni e versi di uccelli.

Per creare la grande varietà di effetti speciali digitali, HBO si affidò per la
prima stagione alla compagnia britannica BlueBolt, azienda specializzata in CGI
che ha lavorato alla realizzazione di film come Pirati dei Caraibi - Oltre i
confini del mare, Fast & Furious 5, Sherlock Holmes e Prince of Persia - Le
sabbie del tempo. Il finale della prima stagione Fuoco e sangue venne nominato
nel 2011 per il Premio Emmy per i migliori effetti visivi. A causa della
crescente complessità degli effetti visivi a partire dalla seconda stagione, che
aggiunse parecchie animazioni di creature, fuoco, esplosioni, navi e acque in
CG, la casa di produzione BlueBolt passò il lavoro alla compagnia tedesca
Pixomondo. Quest'ultima partecipò anche come produttrice principale per gli
effetti visivi della seconda e della terza stagione. Nove delle dodici sedi
dell'azienda contribuirono al progetto, con la sede di Stoccarda in qualità di
direttrice. Gli episodi Chiunque può essere ucciso e Valar Dohaeris vinsero un
Premio Emmy per i migliori effetti visivi rispettivamente nel 2012 e del 2013.
Per la quarta stagione, HBO cambiò nuovamente compagnia di effetti speciali,
affidandosi, tra le altre, alla tedesca Mackevision. Il finale della quarta
stagione I Figli della Foresta vinse il Premio Emmy per i migliori effetti
visivi nel 2014.

Il 28 giugno 2011 venne pubblicata digitalmente la colonna sonora della prima
stagione della serie televisiva.

Il 19 giugno 2012 venne pubblicata digitalmente la colonna sonora della seconda
stagione della serie televisiva.

Il 4 giugno 2013 venne pubblicata digitalmente la colonna sonora della terza
stagione della serie televisiva.

Il 10 giugno 2014 venne pubblicata digitalmente la colonna sonora della quarta
stagione della serie televisiva.

Il 9 giugno 2015 venne pubblicata digitalmente la colonna sonora della quinta
stagione della serie televisiva.

Il 24 giugno 2016 venne pubblicata digitalmente la colonna sonora della sesta
stagione della serie televisiva.

La serie è stata pubblicizzata con la frase «I Soprano nella Terra di Mezzo»,
mentre la tagline ufficiale è «Winter is coming» («L'inverno sta arrivando»,
motto della nobile Casa Stark). Nel poster ufficiale pubblicato a marzo 2011
venne mostrata una nuova tagline: «You win or you die» («[Quando partecipi al
gioco del trono, o] vinci o muori»).

Nel corso del 2010 e all'inizio del 2011 vennero distribuiti dalla HBO diversi
trailer e molti speciali sulla realizzazione di Game of Thrones, con scene della
serie, making of e interviste. Per pubblicizzare la serie, HBO pubblicò inoltre
sul suo sito ufficiale poster in alta risoluzione e percorsi interrativi.

Nel negozio online HBO e negli HBO Shop sono inoltre in vendita T-shirt ispirate
alla serie, tazze e oggetti vari, oltre a ristampe dei libri di George R. R.
Martin e giochi da tavolo ambientati nel mondo della serie.

Al WonderCon di San Francisco, svoltosi i primi giorni di aprile 2011, era
presente uno stand di Game of Thrones con costumi e armi del set, oltre che una
riproduzione a dimensioni reali del Trono di Spade.

A New York è stato aperto un negozio dedicato interamente alla serie televisiva,
con costumi, armi, bandiere e oggetti ispirati al mondo delle Cronache del
ghiaccio e del fuoco.

I primi due episodi della prima stagione sono stati proiettati al Telefilm
Festival di Milano il 29 giugno 2011. HBO ha scelto Game of Thrones per
l'edizione 2011 del San Diego Comic-Con International, con esposizione del panel
il 21 luglio; all'evento hanno partecipato George R.R. Martin, David Benioff,
D.B. Weiss, Emilia Clarke, Peter Dinklage, Kit Harington, Jason Momoa e Nikolaj
Coster-Waldau.

La BlueBolt, azienda che ha curato gli effetti speciali digitali della serie, ha
diffuso sul web un filmato in cui illustra la realizzazione degli effetti più
riusciti.

Subito dopo la messa in onda originale dell'ultima puntata, il 19 giugno 2011, è
stato diffuso il primo teaser trailer della seconda stagione. Un altro trailer,
intitolato Cold Winds are Rising, con la voce di Stannis Baratheon narrante, è
stato pubblicato da HBO il 12 dicembre 2011.

Oltre a pubblicare centinaia di video sulla piattaforma YouTube, HBO ha creato
il blog Making Game of Thrones, la guida dello spettatore e una serie di poster
che raffigurano le morti più affascinanti dello show chiamata Beautiful Death.

HBO ha prodotto una serie di speciali trasmessi per promuovere ogni nuova
stagione della serie.

Nel periodo della serie vengono lanciati altri nuovi prodotti legati ai romanzi
delle Cronache del ghiaccio e del fuoco: viene pubblicato il nuovo romanzo di
George R. R. Martin, A Dance with Dragons e vengono prodotti due videogiochi
ispirati alla serie letteraria, A Game of Thrones - Genesis e un videogioco di
ruolo intitolato Game of Thrones.

Un fumetto intitolato A Game of Thrones, basato sull'omonimo romanzo (quindi con
la stessa trama della serie televisiva), viene pubblicato a partire da settembre
2011 con il marchio HBO in copertina.

La serie televisiva è andata in onda per la prima volta negli Stati Uniti il 17
aprile 2011 sul canale HBO, mentre nel Regno Unito e in Irlanda è uscita il 18
aprile sul canale Sky Atlantic. In Italia la serie viene trasmessa a partire
dall'11 novembre 2011 su Sky Cinema 1. La serie ha debuttato su Canal+ in
Danimarca, Finlandia, Norvegia e Svezia il 4 maggio 2011, in Spagna il 9 maggio.

La serie televisiva è classificata TV-MA LSV, ovvero inadatta a un pubblico
inferiore ai 18 anni, a causa del linguaggio esplicito e di scene di violenza,
di nudità e di sesso.

Le aspettative registrate per questa serie furono molto elevate, tanto che la
serie venne definita la più attesa del 2011.

L'autore dei romanzi da cui è tratta la serie televisiva, George R. R. Martin,
si è detto soddisfatto del risultato, affermando che la serie è molto fedele
all'opera letteraria e che gli attori sono stati all'altezza delle aspettative.

Il giudizio della critica, prima della messa in onda della serie, è stato
estremamente positivo, e i buoni ascolti del primo episodio hanno convinto HBO a
produrre una seconda stagione.

In Italia, l'accoglienza da parte del pubblico è stata più che positiva. Alcune
critiche negative sono arrivate quando la serie è sbarcata in chiaro su Rai 4;
l'Aiart ha richiesto all'emittente di interrompere immediatamente la
trasmissione vista la quantità di scene di sesso e violenza. Rai 4 ha replicato
dicendo che la serie è stata debitamente contrassegnata con bollino rosso e che
la messa in onda non verrà assolutamente sospesa.

Negli Stati Uniti gli ascolti della prima stagione sono aumentati di episodio in
episodio, partendo da 2,2 milioni di telespettatori e superando i 3 milioni con
il season finale del 19 giugno 2011. Con la seconda stagione, i telespettatori
sono stati in media 3,8 milioni a episodio e hanno superato i 4 milioni nel
season finale. La terza stagione è stata un decollo fin dalla season première e
grazie agli alti ascolti della quarta stagione, che ha superato i sette milioni
di spettatori per episodio ben quattro volte, la serie ha spodestato True Blood
e I Soprano, raggiungendo la prima posizione nella classifica delle serie più
viste di HBO. La quinta stagione ha registrato ascolti piuttosto variabili, ma
ha stabilito un nuovo record superando gli 8 milioni di telespettatori con il
season finale del 14 giugno 2015. La sesta stagione ha registrato una media
record per episodio di circa 7,7 milioni di telespettatori e ha quasi raggiunto
i 9 milioni di telespettatori con il season finale del 26 giugno 2016.

In Italia, i telespettatori della prima stagione sono stati in media 297.000 per
episodio. La seconda stagione ha registrato ascolti piuttosto variabili, ma
nell'insieme sono lievemente aumentati rispetto alla prima stagione. La terza
stagione è partita molto bene, raggiungendo i 500.000 telespettatori con la
season première e complessivamente gli ascolti sono stati in media 381.000 per
episodio. Gli ascolti in prima visione delle stagioni successive, invece, sono
risultati più bassi.

I seguenti dati fanno riferimento alla prima visione su Sky Cinema 1 (st. 1-3) e
Sky Atlantic (st. 4+).

La seguente tabella elenca i punteggi della critica professionale e degli utenti
secondo gli aggregatori Metacritic e Rotten Tomatoes.

Il 14 luglio 2011 la serie ha ottenuto 13 candidature ai Primetime Emmy 2011,
incluse quella per la "miglior serie televisiva drammatica" e quella per il
"miglior attore non protagonista", premio vinto da Peter Dinklage il 18
settembre. Il 12 settembre 2011 la serie ha ricevuto un Primetime Creative Arts
Emmy Award per il "miglior design di una sigla".

Il 7 agosto la serie è stata premiata come "miglior nuova serie televisiva" alla
27ª edizione dei Television Critics Association Award.

La serie ha ottenuto sette candidature agli Scream Award 2011, vincendo nelle
categorie "miglior serie televisiva", "miglior attore non protagonista" (Peter
Dinklage) e "miglior attrice esordiente" (Emilia Clarke).

Emilia Clarke ha vinto un EWwy Award nel 2011 come miglior attrice non
protagonista.

Il 24 ottobre 2011 CableFAX offre il riconoscimento come "miglior serie
televisiva trasmessa via cavo".

Peter Dinklage, nel 2012, vince anche un Golden Globe come "miglior attore non
protagonista in una serie tv drammatica" ed un Satellite Award come "miglior
attore non protagonista in una serie, mini-serie o film per la televisione".

Agli Screen Actors Guild Awards del 2012 risulta vincitrice nella categoria
"Miglior performance dell'intero cast di stuntman per una serie TV".

La prima stagione della serie televisiva viene inoltre premiata con un Peabody
Award.

La serie entra nel Guinness dei primati come la serie televisiva trasmessa
simultaneamente nel maggior numero di paesi, esattamente 173, ed è stato
raggiunto con la messa in onda del secondo episodio della quinta stagione (Il
nuovo comandante).

Nel periodo della prima messa in onda della serie un utente di YouTube ha creato
la prima parodia, dal titolo A Game Of Thrones Parody.

Un'altra parodia, intitolata One and a Half Man, immagina Tyrion Lannister e
Bronn come protagonisti di un buddy film, mentre il sito CollegeHumor.com
propone un finto videogioco in stile retrogaming basato sulla serie, e una
versione animata dove tutto si conclude comicamente nell'arco di una stagione.

Una versione di Game of Thrones ispirata ai Muppet, illustrata da Yehudi
Mercado, viene intitolata Game of Thrones of Muppets: You Wink or Your Die.

La sigla iniziale della puntata del cartone animato I Simpson del 4 marzo 2012 è
realizzata come parodia della premiata sigla de Il Trono di Spade.

Nel quinto episodio della quinta stagione di The Big Bang Theory, Sheldon e
Leonard comprano una riproduzione di Lungo Artiglio, la spada di Jon Snow; da
allora la spada appare appesa in casa dei protagonisti, come parte integrante
del set.

La serie viene citata in un dialogo di Pretty Little Liars tra Spencer Hastings
e un ragazzo della Cicero University nell'episodio 4x05 "Gamma Zeta Muori!".

A partire da marzo 2013 viene pubblicata una nuova webserie parodistica, School
of Thrones, sul canale omonimo di YouTube: i protagonisti sono gli stessi dei
romanzi di Martin (e della serie televisiva), ma sono tutti studenti della
Westeros Valley High School. Gli studenti fanno parte di gruppi diversi che
appunto prendono il nome dalle casate Stark, Lannister, Baratheon e Targaryen.

A partire dal 7 marzo 2014, Maurizio Crozza, nella seconda stagione del suo
programma Crozza nel Paese delle Meraviglie, prende spunto dalla serie
televisiva per uno sketch comico su Beppe Grillo, intitolato Game of Streaming.

Nella terza stagione di Suburgatory, Lisa dice a Tessa di volere un matrimonio
in stile Game of Thrones.

Nella serie Parks and Recreation, uno dei protagonisti, Ben, è fan sfegatato
della serie. Oltre a numerose citazioni e riferimenti in tutte le stagioni,
nella puntata "Anniversaries", Ben riceve come regalo di compleanno una copia
del Trono di Spade.

Della serie è stata fatta anche una parodia a luci rosse intitolata Game of
Bones.

Nella prima puntata della nona stagione di How I Met Your Mother, in un dialogo
tra Barney e Robin viene citato Re Jeoffrey.

All'interno del DLC "Tiny Tina's Assault on Dragon Keep" del videogioco
Borderlands 2, nella missione secondaria "Winter is a bloody business" ci si
ritrova ad affrontare il malvagio Re Jeffrey e le sue due guardie del corpo
Collina e Canino, palese parodia di tre personaggi della serie (Re Joffrey, la
Montagna e il Mastino). Di fatto gli stessi personaggi all'interno del gioco, in
questa missione, affermano di seguire una serie tv, senza però mai fare il nome
di Game of Thrones.

Nella quarta puntata della seconda stagione di Scream Queens Denise Hemphill ,
l'agente dell'FBI , si veste da Khaleesi per la festa di Halloween.

Il canale britannico Sky Atlantic ha prodotto una serie intitolata Thronecast:
The Official Guide to Game of Thrones, presentata da Geoff Lloyd, in cui si
analizzano gli episodi e la realizzazione, con interviste al cast.



https://it.wikipedia.org/wiki/Islanda

Coordinate: 64°49′50″N 17°59′12″W﻿ / ﻿64.830556°N 17.986667°W64.830556;
-17.986667

L’Islanda (in islandese: Ísland, [ˈistlant]) è una nazione insulare dell'Europa
settentrionale, situata nell'oceano Atlantico settentrionale, tra la Groenlandia
e la Gran Bretagna, a nordovest delle Isole Fær Øer.

Nel gennaio 2013 la popolazione era di 321 857 abitanti; ciò la rende uno dei
paesi meno popolati in Europa. La capitale è Reykjavík.

Collocata sulla dorsale medio atlantica, l'Islanda presenta una marcata attività
vulcanica e geotermica, che ne caratterizza fortemente il paesaggio. L'interno
consiste principalmente in un altopiano desertico, montagne e ghiacciai, da cui
molti fiumi glaciali scorrono verso il mare attraversando le pianure. L'Islanda
possiede un clima temperato, relativamente alla sua latitudine, grazie alla
corrente del Golfo che ne consente una buona abitabilità.

La parola "Islanda" deriva dall'islandese Ísland, termine desunto Norreno che
significa “terra del ghiaccio”, “terra ghiacciata”, concetto che è tuttora
presente nell'odierna traduzione inglese Iceland. Come per altri luoghi in tutto
il mondo, quest'isola ha avuto varie denominazioni nel corso della storia.
Secondo la tradizione tramandata dal Landnámabók, manoscritto che narra
l'insediamento dell'isola, a scoprire l'isola e a darle per primo un appellativo
fu il navigatore vichingo Naddoður:

È conosciuto il nome di un altro esploratore che scoprì che quella terra era
un'isola: Garðar Svavarsson, che diede a quel luogo il suo nome (Garðarshólmur).
Il nome definitivo venne concepito da Flóki Vilgerðarson, che nel definire
quella terra Ísland molto probabilmente voleva fare allusione al paesaggio
invernale islandese.

Curiosamente, nonostante in alcuni documenti ufficiali sia scritto Lýðveldið
Ísland (Repubblica d'Islanda), attualmente nel primo articolo della costituzione
ci si riferisce allo Stato come Ísland (Islanda), senza anteporre (o posporre)
immediatamente il termine Lýðveldið (Repubblica).

La distanza dal continente europeo e da terre densamente popolate nonché la
difficoltà nel solcare le impetuose correnti del Mar di Norvegia e il clima
freddo hanno fatto sì che l'Islanda sia stata esclusa dai movimenti migratori
dell'uomo per lungo tempo, almeno fino a quando le innovazioni tecnologiche non
permisero di intraprendere viaggi di lunga durata.

Non si hanno certezze su quali siano stati i primi scopritori ed esploratori
dell'isola, tanto che si ipotizza che alcune informazioni siano celate dietro le
carte e le fonti che riportano la leggendaria isola di Thule, a partire dal suo
presunto scopritore, il greco Pitea. Quello che invece è certo è che l'Islanda
fu inizialmente abitata da monaci anacoreti irlandesi, i Papar, che, seguendo
l'esempio di san Brendano di Clonfert, portavano a termine viaggi perigliosi per
mettere alla prova la propria fede. Forse i monaci interpretarono il consistente
movimento migratorio degli uccelli come probabile presenza di una terra di
notevoli dimensioni al di là dell'oceano, intuizione potenzialmente agevolata
dalla relativa vicinanza delle isole Fær Øer (450 km), visitate dagli eremiti
irlandesi già nel VI secolo. Sta di fatto che già all'inizio del IX secolo i
monaci irlandesi sapevano raggiungere l'isola e qualcuno di essi vi aveva
trascorso un considerevole periodo di permanenza. Tuttavia al giorno d'oggi non
vi sono testimonianze di grandi migrazioni umane o della fondazione di un
insediamento permanente sull'isola risalenti all'epoca precedente l'arrivo degli
esploratori vichinghi o ancora la sopravvivenza di ceppi genetici di parentela
tra gli animali d'allevamento islandesi e quelli irlandesi.

Nel corso del XX secolo il ritrovamento di sei monete romane, per la precisione
tre antoniniani di rame nella contea di Suður-Múlasýsla (negli anni 1905, 1923,
1933), un altro antoniniano (nel 1966 a Hvítárholt) e due dupondi scoperti (il
primo) nel 1991 nell'arcipelago delle isole Vestmann, (il secondo) nel 1993
durante uno scavo condotto sulla collina di Arnarhóll, destò un certo scalpore.
Da allora molti studiosi islandesi e non, si sono interrogati sull'origine di
queste monete elaborando teorie tra le quali le due più accreditate sostengono
che le monete fossero il frutto degli scambi commerciali dei vichinghi oppure
che furono trasportate da una nave romana andata alla deriva.

Gli eremiti britannici se ne andarono però quando, tra il IX e il X secolo, dopo
le esplorazioni di Naddoddr e Gardar Svavarsson, iniziò la colonizzazione
norvegese che li infastidì a causa della religione dei nuovi arrivati. Venne
istituito uno dei più antichi parlamenti d'Europa: l'Alþing, a cui partecipavano
i capi religiosi (góðar) e i membri della piccola borghesia dell'isola e dal
quale dipendeva anche il sistema giudiziario. A seguito della decisione del re
di Norvegia di convertirsi al cristianesimo, nel 999 l'Islanda divenne un
territorio cristiano, sempre però sottomesso ai góðar, che adesso erano potenti
uomini di Chiesa. In quell'epoca iniziò per l'isola un periodo di crescita
economica e di pace.

L'Islanda fu saccheggiata da eserciti stranieri. Queste invasioni provocarono
spaccature nel governo dell'isola e le lotte di potere aumentarono il disordine.
Questa situazione diede l'occasione a re Hákon di Norvegia di intervenire
portando la propria protezione. Il popolo islandese dovette fare buon viso a
cattivo gioco. Il governo locale venne sciolto e gli islandesi giurarono fedeltà
al re norvegese. Con il Vecchio Patto venne creata una specie di confederazione
nel 1262 e formulato un nuovo codice di leggi (1281), detto Jónsbók, che sanciva
l'annessione dell'Islanda alla Norvegia. Nel secolo successivo, tre eruzioni del
vulcano Hekla (1300, 1341 e 1389), portarono morte e distruzione nell'Islanda
meridionale. Anche le malattie flagellarono il Paese e, quando la peste colpì la
Norvegia, cessarono i commerci e i rifornimenti dalla terraferma.

Il re Haakon VI di Norvegia sposò la principessa islandese Margherita I, figlia
di Valdemaro IV di Danimarca. Alla morte di Valdemaro IV (1375), il figlio di
Margherita e Haakon, Olaf, diventa re danese. Ereditò tutte le terre alla morte
del padre. Nel 1380 dunque l'Islanda diventa danese, e il 1383, quando Olaf
raggiunge l'età per poter governare, gli islandesi gli giurano fedeltà. Il 1387
muore e gli succede Margherita I di Danimarca.

L'Unione di Kalmar tra i Paesi scandinavi nacque grazie a Margherita I di
Danimarca nel 1397. La regina Margherita I di Danimarca governò questi Paesi con
fermezza fino alla sua morte nel 1412..

La peste nera toccò la Norvegia, come molti altri Paesi europei, nel 1349-50.
Non si sa il numero esatto di vittime, ma si stima che siano state tra un terzo
e la metà della popolazione. Ci furono molte conseguenze. Molte fattorie vennero
abbandonate e vennero donate alla Chiesa. Persino la cultura islandese ne fu
rallentata. Ci si mise molto tempo per riprendersi da tale epidemia, e per di
più un'altra ne seguì il 1494-95. Nel quindicesimo secolo le riserve di pesce
divennero molto preziose in ragione della forte richiesta europea. I mercanti
norvegesi, che controllarono il commercio islandese per un po', videro i
Tedeschi anseatici diventare più importanti durante tali cambiamenti. Viene
chiamato Secolo degli inglesi, a causa di una grande massa di pescatori inglesi
che si trasferirono in acque islandesi.

Nel 1536, decade l'Unione di Kalmar, e l'Islanda entra nel regno di
Danimarca-Norvegia.

Il commercio con Amburgo raggiunse il suo massimo nel 1530 e grazie a questo il
luteranesimo si diffuse. In Danimarca, Cristiano III confiscò i beni
ecclesiastici e licenziò il clero. L'avvento norvegese di Trondheim, Engelbrekt
Engelbrektsson, resistette fino al 1537 prima che il luteranesimo fosse imposto
in Norvegia.

In Islanda persistette il cattolicesimo e l'avvento del vescovo di Hólar í
Hjaltadal, Jón Arason, permise alla Chiesa Cattolica di tornare in possesso dei
beni confiscati e di cacciare il clero protestante. Nel 1540, Arason si procurò
una macchina da stampa, la prima nel Paese. Appartenente a una potente famiglia
isolana, figura come re non coronato in Islanda. Venne fatto prigioniero e
decapitato il 7 novembre 1550. L'anno successivo Cristiano III inviò in Islanda
un contingente di 300 uomini che organizzò un processo postumo e legalizzò
l'esecuzione.

Nel 1572 in Islanda arriva il governo Riksråd («Consiglio reale») danese.
Diventa così vassallo della corona.

Molta gente morì di fame provocando una drastica diminuzione della popolazione.
Nel 1700 salì al trono Federico IV di Danimarca, che nominò una commissione
formata da Árni Magnússon e Páll Vídalín, inviati alla ricerca di soluzioni.
Nell'arco di dieci anni si rivelarono piuttosto efficaci, ma nel 1707 una
terribile epidemia di vaiolo uccise migliaia di persone, un terzo del totale.

Nel XVIII secolo si sviluppò il Pietismo. Nel 1741 due teologi, l'islandese Jón
Þorkelsson e il danese Ludvig Harboe, vengono mandati in Islanda per «aiutare il
popolo»: si occuparono dell'educazione giovanile e contrastarono l'apprendimento
delle saghe. A metà del XVIII secolo cominciò a tornare l'interesse danese per
l'Islanda. Due studenti, Eggert Ólafsson e Bjarni Pálsson, dell'Università di
Copenaghen, furono inviati nel 1752 per stendere una relazione sul Paese. Eggert
Ólafsson li riassunse nel Libro dei viaggi, tradotto in numerose lingue e ancora
oggi fonte sull'Islanda del XVIII secolo.

I governi danesi presero sede a Bessastaðir, vicino Reykjavík. Siccome avevano
poco tempo, delegarono le loro funzioni a un balivo, sempre un danese fino al
1749, anno in cui venne rimpiazzato da un islandese, Skúli Magnússon, che decise
di lavorare per migliorare le condizioni di vita degli islandesi. Le idee di
Skúli Magnússon furono approvate nella sessione parlamentare del 1751 e fu
costituita una compagnia commerciale con un certo di numero di volontari. Il re,
interessato all'iniziativa, cedette molte delle sue fattorie a Reykjavík ove
tutti investirono somme considerevoli. Nel 1752 a Reykjavík iniziò la
costruzione di vari laboratori per favorire artigianato, filatura, tessitura e
tintura delle pelli, così come la produzione di sale e zolfo. Grazie a queste
attività sulle vecchie terre di Ingólfur Arnarson, arrivarono per la prima volta
nuovi coloni. I vecchi edifici presenti ancora a Reykjavík testimoniano
quest'epoca. Il villaggio a poco a poco si ampliò e Reykjavík, futura capitale,
arrivò allo status di municipio nel 1786 quando contava 167 abitanti.

La compagnia, malgrado l'assistenza danese e reale, necessitava costantemente di
fondi. I mercanti danesi, che vedevano la compagnia di Magnússon come una
minaccia ai loro interessi, ripresero il controllo dei commerci islandesi ed
instaurarono un monopolio. L'iniziativa di Skúli Magnússon fallì ed i laboratori
scomparvero a poco a poco.

Negli anni 1750-1800 numerose catastrofi naturali afflissero l'Islanda. Tra il
1752-1759 l'agricoltura andò in crisi e vennero abbandonate molte fattorie. Poi,
nel 1755, eruttò il Katla e nel 1766 l'Hekla. La peggiore fu l'eruzione del Laki
del 1783, durata un anno. La lava occupò oltre 500 km2. I gas avvelenarono la
fauna e la flora e ciò causò una grande carestia: tra il 1783 e il 1784 oltre
10 000 persone morirono di fame e la popolazione ritornò sotto le 40 000
persone. E nel 1784 la terra continuò a tremare. A Skálholt tutto, tranne la
chiesa, venne raso al suolo. Il governo danese fece evacuare l'isola, anche se
la decisione non fu ritenuta buona.

Molti si diedero da fare per migliorare l'Islanda. L'idea di Skúli Magnússon di
sopprimere i monopoli danesi tornò in auge e divenne effettiva nel 1787 anche se
il commercio restò prerogativa del re e/o dei suoi funzionari diretti.

Nel XIX secolo le guerre rallentarono i commerci con la madrepatria. La
Danimarca si schierò con Napoleone I, riducendo così le forniture agli
islandesi. Nel 1809 l'avventuriero danese Jørgen Jørgensen arrestò il
governatore e proclamò la fine della supremazia danese. Dopodiché promise
l'appoggio inglese e, in quanto "protettore", si proclamò Capo dell'Islanda.

A metà dell'Ottocento nuove idee giunsero in Islanda provenienti dall'Europa e
dietro la spinta della borghesia e di intellettuali nacque un forte movimento
indipendentista sotto la guida di Jón Sigurðsson. Nel 1847 l'Alþing fu
trasferito a Reykjavík, che divenne quindi la capitale, e fu costituito con 20
rappresentanti del popolo islandese e 6 del re.

Nel 1849 si abolì la monarchia assoluta. Accettando la costituzione danese però
l'Islanda ritornò al Vecchio Patto con la Norvegia del 1262, cioè l'Islanda non
è legata alla Danimarca se non "personalmente". Nel 1851 si creò una convenzione
per discutere l'avvenire politico dell'isola ma fu presto sciolta dal
governatore. Nel 1865 un nuovo governatore, Hilmar Finsen, propose nuovamente di
concedere una maggiore autonomia all'Islanda: questo progetto venne sostenuto
dall'Alþing ma respinto dal parlamento nel 1869. Nel 1871 venne imposta una
legge costituzionale dai danesi che unì questi e gli islandesi definitivamente
lasciando qualche diritto locale, mentre il governatore diventò Viceré. Gli
islandesi, scontenti di questa costituzione, chiesero un nuovo testo prima del
1874 (1000º anno dalla colonizzazione dell'Islanda).

Il re concesse all'Islanda una costituzione più largamente autonomista negli
affari locali permettendole anche di approvare leggi. Tuttavia gli atti
approvati dall'Alþing dovevano essere controfirmati dal Re. Dieci anni più tardi
si aprì la banca islandese e si costituì la corona islandese, contribuendo
all'industria emergente. Tuttavia la crisi persistette a causa di una forte
emigrazione: in quarantaquattro anni (1870-1914), oltre 10 000 islandesi
emigrarono in America settentrionale.

Il 1º dicembre 1918, a seguito di referendum, si sancì un'unione personale tra
Danimarca e Islanda: il re di Danimarca rimase re d'Islanda ma i due regni
divennero formalmente distinti. La Danimarca mantenne tuttavia la sovranità per
la difesa e gli affari esteri.

La Prima Guerra mondiale e la grande depressione afflissero duramente l'isola,
fino al fallimento della Banca d'Islanda. Il governo cominciò a costruire ponti,
scuole e centrali idroelettriche. Dopo la guerra si registrarono segnali
positivi.

Il 9 aprile 1940 la Danimarca venne invasa e cadde sotto il dominio della
Germania, nemica dell'Inghilterra. La conquista della Danimarca infatti le
avrebbe consentito una completa dominazione nordatlantica. Così gli inglesi
occuparono l'Islanda, stabilendosi a Keflavík, un mese prima dell'invasione.
Dopo un anno arrivarono le forze statunitensi che si stanziarono nelle basi
inglesi. L'Althing dovette così proclamare l'indipendenza dalla Danimarca.
L'Islanda, nonostante la sua dichiarata neutralità, ebbe un ruolo strategico
decisivo per gli Alleati.

Nel 1944, tramite referendum, oltre il 90% degli islandesi votò per la
secessione. Il 17 giugno 1944 (133º anniversario della nascita del patriota Jón
Sigurðsson 1811-1879), il Parlamento islandese proclamò la repubblica a
Þingvellir. Sveinn Björnsson fu il primo presidente. Il re di Danimarca, allora
occupata dalla Germania, si rassegnò e inviò agli islandesi un telegramma di
congratulazioni.

Le truppe americane restarono sul suolo islandese fino al 2006, ma con il
divieto da parte del governo di posizionare armi nucleari. Negli anni Settanta i
rapporti tra Islanda e Inghilterra si incrinarono a causa dell'espansione delle
acque territoriali islandesi, al fine di contrastare la concorrenza dei
pescherecci inglesi: questo periodo viene detto della guerra del merluzzo. La
crisi si concluse con un'accettazione dell'Inghilterra riguardo l'estensione del
territorio.

Durante il periodo 2003-07 l'Islanda si è trasformata da una nazione più nota
per la sua industria della pesca in un Paese che fornisce sofisticati servizi
finanziari, che l'ha portata ad essere colpita duramente dalla crisi finanziaria
globale 2008, che si è estesa fino al 2009. La crisi interna ha portato alla più
grande emigrazione dall'Islanda dal 1887.

Ricoperta per il 10% da ghiacciai, l'Islanda è costituita dai monti della
dorsale medio-atlantica e presenta una superficie formata da rocce di origine
vulcanica, prevalentemente basaltiche. Gran parte del suo territorio è occupato
da montagne che raggiungono discrete altezze (il monte più alto è
l'Hvannadalshnúkur, 2119 metri) ed è caratterizzato da vasti altopiani. Le
coste, ricche di insenature e profondi fiordi a settentrione, a sud si
presentano arenose e basse e qui si concentrano le zone coltivabili, che sono in
totale circa un quinto della superficie. Occorre infine dire che il Paese ospita
il più grande ghiacciaio del continente, il Vatnajökull e che l'isola è, in
Europa, la seconda più grande.

La morfologia del territorio islandese ha subito importanti modifiche a causa
inizialmente di un peggioramento climatico avvenuto circa 9 milioni di anni fa e
poi per le ultime glaciazioni che ne hanno modellato il paesaggio con fiordi,
vallate dal tipico profilo a U e montagne in parte ricoperte da ghiacciai. Non a
caso, a causa di questa doppia particolarità, l'Islanda è spesso chiamata
"l'isola di ghiaccio e di fuoco".

Geologicamente parlando, l'Islanda è un'isola giovanissima. Infatti è una delle
terre di più recente formazione di tutto il pianeta, con appena circa 20 milioni
di anni contro i circa 4 miliardi della crosta terrestre, il cui territorio è
interamente costituito da rocce vulcaniche. Costituisce una delle isole
vulcaniche più attive sulla terra, essa è originata dal magma fuoriuscito dalla
dorsale oceanica che separa le due placche oceaniche dell'oceano Atlantico, che
in corrispondenza dell'Islanda giacciono al di sopra di un hot spot la cui
presenza ha permesso l'emersione dalle acque delle prime conformazioni
basaltiche. La separazione delle zolle, che avviene alla velocità di circa 2 cm
all'anno, ha contribuito a far raggiungere all'isola i suoi attuali 103 000 km²
di estensione.

Le rocce vulcaniche affioranti sull'isola vengono suddivise in quattro serie
distinte per età di formazione, questa cresce con l'allontanarsi dalla fascia
mediana di rift, che taglia l'isola da sud-ovest a nord-est. L'età della roccia
è stata determinata con metodi radiometrici, paleomagnetici e analisi dei
depositi piroclastici, interposti fra le colate laviche e loro alterazione
climatiche, in quanto sono quasi del tutto assenti i fossili, causa la tipologia
delle rocce presenti.

Gran parte dell'attività vulcanica oggi si sviluppa nella frattura che unisce la
penisola di Reykjanes all'Öxarfjörður. Qualche fenomeno vulcanico si verifica
anche nell'Islanda meridionale e nella penisola di Snæfellsnes. La maggior parte
dei sistemi vulcanici dell'isola - nel complesso una trentina - si sviluppa
intorno a un cono centrale, oppure è una grande depressione circolare (per
esempio, lo stratovulcano Askja). Gli edifici vulcanici sono parte integrante
del paesaggio islandese, spesso rappresentato da vastissimi altopiani lavici, le
cui depressioni spesso sono ricoperte da depositi torbosi, interrotti da qualche
cono vulcanico. Anche gli stessi altopiani si sono formati in seguito alle
eruzioni subglaciali che, essendosi raffreddate rapidissimamente, hanno creato
lava a cuscino. Infine, ancora nell'Islanda meridionale troviamo il Laki, un
sistema vulcanico di 24 km che nel 1783, eruttando, comportò effetti climatici
nell'emisfero boreale.

Ci sono più di 200 vulcani che si innalzano nel tavolato montuoso dell'isola e
la maggior parte sono attivi. I più noti sono l'Hekla e l'Eldfell.

In circa 1100 anni di insediamenti umani sull'isola, sono state registrate circa
250 maggiori eruzioni vulcaniche, alcune delle quali si sono protratte anche per
anni. Queste hanno generato circa 45000 m³ di pietra. I vulcani più attivi,
nonché più noti, sono l'Hekla, il Grímsvötn e il Katla, che hanno avuto più o
meno 20 eruzioni ciascuno. Tuttavia, i ghiacciai che ricoprono questi vulcani
sono spesso soggetti ad improvvisi scioglimenti a causa della ripresa di
attività vulcanica all'interno delle loro caldere. L'ultimo grande scioglimento
si è verificato nel 1996, quando il Grímsvötn, coperto per gran parte dal
Vatnajökull, ne sciolse 3 km³. Eruzioni ben maggiori furono conosciute tra il
1362 e il 1727, quando continue eruzioni vulcaniche uccisero uomini e animali in
gran quantità.

Andando ancora più indietro nel tempo, bisogna citare la drammatica e devastante
eruzione dell'Hekla nel 1104 che rase al suolo la valle del Þjórsárdalur.
Un'eruzione che rivestì e seppellì sotto i lapilli le zone circostanti. Ma le
eruzioni più disastrose di tutta la storia islandese si verificarono dopo il
1727: una serie nel XVIII secolo di tre eruzioni mise in ginocchio l'isola e la
sua popolazione. Inaugurò il Katla nel 1755, replicò l'Hekla nel 1766 e concluse
il Laki con una catastrofica eruzione tra il 1783 e il 1784: lo zolfo e
l'anidride carbonica avvelenarono fiumi e terreni uccidendo oltre 10000 persone
e più della metà del bestiame sull'isola.

Tra le eruzioni recenti, nessuna è lontanamente comparabile a quella del Laki a
fine Settecento. Però quella innocua dell'isola di Heimaey del 23 gennaio 1973
non diventò una carneficina solo grazie ad una fortunata coincidenza: la
popolazione isolana fu salvata dalle barche dei pescatori che si trovavano al
porto solo per caso. Passata l'emergenza, molti abitanti tornarono sull'isola e
disseppellirono quelle case non raggiunte dalla lava, ma semplicemente ricoperte
dalla cenere vulcanica ricaduta. L'eruzione fu una tragedia evitata, anche
grazie a potenti getti di acqua marina sulle colate laviche in movimento, che
ritardarono la loro avanzata. Il calore delle colate laviche fu utilizzato per
alcuni anni per il riscaldamento delle abitazioni. Il suo piccolo porto da
allora fu più protetto dalla forza del mare poiché le colate laviche che
arrivarono fino all'acqua crearono una barriera. Infine, l'eruzione più nota fra
quelle avvenute recentemente in Islanda risale sicuramente al 2010, quando
l'eruzione dell'Eyjafjöll emise nell'atmosfera una quantità di ceneri tale da
paralizzare il traffico aereo di tutta Europa per settimane intere, con una
perdita di oltre 200 milioni di dollari al giorno per ogni compagnia aerea.

Nel 1963 un'eruzione sottomarina ha dato origine ad una piccola isola: Surtsey,
lungo le coste meridionali.

Oltre ai coni vulcanici, molti dei quali attivi, nell'isola sono diffuse le
manifestazioni vulcaniche secondarie: sorgenti termali, fumarole e moltissimi
geyser, getti di acqua calda alti decine di metri sfruttati anche per il
riscaldamento delle case islandesi.

Tali fenomeni sono dovuti a precipitazioni che s'infiltrano nella crosta
terrestre, acquistando calore attraverso le pietre o il magma e risalendo
successivamente in superficie in forma di sorgenti di vapore acqueo. Grossomodo,
è questo lo stesso meccanismo attraverso cui avviene il funzionamento dei
geyser. Sull'isola nordatlantica ci sono anche circa trenta aree ad alta
temperatura, che presentano fanghi termali. Questa energia geotermica ad alta
entalpia viene quindi utilizzata non solo per produrre energia elettrica, ma
anche per grandissima parte degli impianti di riscaldamento. Questo forte
utilizzo del geotermico lo si deve anche grazie alla diminuzione degli effetti
devastanti delle eruzioni dei temibili vulcani islandesi, in quanto i moderni
sistemi di allarme consentono di trovare le giuste contromisure, tant'è che
ormai le eruzioni sono diventate da fonte di paura per gli abitanti locali ad
attrattiva turistica.

Un tempo l'Islanda era ricoperta da immensi ghiacciai. Ora essi formano le
lagune di iceberg nel Mare di Groenlandia e coprono anche le vette, oltre i
2 000 metri, dei massicci centrali. È islandese il più grande ghiacciaio
d'Europa: il Vatnajökull, nella parte sud-orientale dell'isola, che occupa una
superficie di circa 8500 km².

Numerosi sono i laghi, tra cui il Lago Mývatn e il Lago Öskjuvatn, che occupa un
antico cratere vulcanico, come molti altri laghi islandesi.

Le coste raggiungono uno sviluppo di circa 5000 km; sono generalmente
frastagliate e incise dai fiordi, formati dall'erosione dei ghiacciai. Solo
nella parte centrale si aprono piccole pianure costiere, formate da antichi
depositi dei ghiacciai e dei fiumi.

L'Islanda si trova in una zona di forti contrasti termici sia atmosferici (tra i
tiepidi venti sudoccidentali e quelli freddissimi che scendono dalla
Groenlandia) che marini. Tale situazione di contrasto genera intorno all'isola
una zona di bassa pressione quasi permanente, che è stata battezzata
"Depressione d'Islanda". Essa influenza il clima dell'isola più di ogni altro
fattore, determinando un'estrema variabilità della forza dei venti, della loro
direzione e dell'umidità delle masse d'aria. Di conseguenza, in Islanda,
repentini passaggi dalla pioggia al bel tempo e di nuovo al maltempo sono la
regola anziché l'eccezione. Non sono inoltre rare violente tempeste, dovute a
passaggi di depressioni con valori barici anche inferiori ai 950 hPa.

Relativamente alla latitudine (63-66° N) e nonostante le sue propaggini
settentrionali sfiorino il circolo polare artico, l'inverno dell'Islanda non è
eccessivamente freddo, soprattutto per l'influenza (come detto) di parte della
Corrente del Golfo, che sfiora l'isola sui suoi versanti meridionale e
sudoccidentale. L'estate invece è molto breve e fresca (massime di luglio a
Reykjavík sui 13° e minime sui 7°). Il record caldo della capitale è 24,8°,
mentre quello assoluto islandese è 30,5° (piuttosto alto, ma si deve tener conto
del calore cittadino che, anche in centri abitati spaziosi come quelli
dell'isola, mantiene le temperature almeno sui 2-3° al di sopra delle aree
extraurbane). In genere nei giorni più caldi (a luglio) si superano di poco i
20°, ed è considerata già una considerevole ondata di caldo, mentre durante la
notte è rarissimo non scendere sotto i 10°[senza fonte]. All'interno (per via
dell'altitudine) e a nordovest (a causa di una maggiore influenza della corrente
fredda proveniente dalla Groenlandia) il clima è quindi molto più rigido e manca
una vera e propria estate. I ghiacciai occupano l'11% dell'isola e si trovano
anche ad altitudini collinari (lingue si spingono quasi fino al mare, anche a
50 m s.l.m.) e in zone ombrose gelo e neve rimangono tutto l'anno. Le piogge,
dipendenti in massima parte dalla direzione del vento, ammontano a circa
1000–1600 mm annui lungo le coste meridionali e orientali, a 700–1000 mm
all'interno dell'isola, a 800 mm a Reykjavík e a 400–600 mm a nord e nordest. La
parte con precipitazioni più basse dell'isola si trova a nord dell'enorme
ghiacciaio Vatnajökull dove esse sono inferiori a 400 mm. Le nevicate possono
accadere anche a inizio giugno e fine agosto nell'entroterra.

In inverno, come detto, le temperature sono miti e non scendono di molto sotto
lo zero: nei giorni più freddi (in gennaio) nelle regioni costiere meridionali
si hanno temperature attorno agli 0°, negli altopiani centrali attorno ai -10° e
nelle zone settentrionali tra -25° e -30°. Nonostante ciò, le gelate sono molto
frequenti e sono rare giornate molto al di sopra dello zero. Ci possono essere
anche escursioni termiche giornaliere molto marcate, ma esse sono strettamente
legate alla direzione di provenienza del vento (anziché all'alternanza di luce
ed oscurità). L'arcipelago di Vestmannaeyjar, che si trova al largo della costa
meridionale, è la zona con il clima più oceanico. Qui sono molto frequenti le
giornate di forte vento con nevischio: la neve cade spesso, ma generalmente non
ci sono grandi accumuli (non oltre i 15–20 cm). L'estate è invece estremamente
piovosa e fresca.

Lontana sia dall'Europa che dall'America e lambita da mari particolarmente
pericolosi, l'Islanda si conservò disabitata a lungo. Nel IX secolo l'isola fu
raggiunta da alcuni monaci irlandesi seguiti, nell'874, dai primi colonizzatori
norvegesi. La piccola comunità tese ad ingrandirsi per l'arrivo costante di
immigrati non solo scandinavi, ma anche scozzesi e irlandesi. Si stima dunque
che, nel X secolo, la popolazione doveva raggiungere le 25.000 unità. Esaurite
poco dopo le immigrazioni, l'isola godette di un periodo di benessere favorito
dai frequenti contatti con la Norvegia. Questa situazione, favorevole
all'incremento naturale della popolazione, si arrestò durante il dominio danese,
per poi riprendere verso la fine del XIX secolo: se allora gli islandesi erano
ancora 80.000, già nel 1930 raggiungevano le 109.000 unità per poi arrivare
rapidamente alle 320.000.

Nazione con un livello di crescita naturale ed un tasso di fertilità nettamente
al di sopra della media europea (2,23 figli per coppia nel 2010 contro la media
europea di 1,4), anche grazie alle politiche di aiuti familiari, la popolazione
islandese dovrebbe crescere, grazie al saldo naturale, fino a 500.000 persone
entro il 2060, senza tenere conto dell'immigrazione, che pure negli ultimi anni
è numerosa.

Gli immigrati sono circa 33 000 e compongono il 13% della popolazione,
concentrati soprattutto nella capitale; di questi, la maggioranza provengono
dalla Polonia (circa 8 000 polacchi, la comunità straniera più numerosa), dalla
Lituania (circa 2000), dai Paesi scandinavi, dalla Germania e dall'Austria.

La popolazione si distribuisce, come in passato, lungo le aree costiere
pianeggianti, in particolar modo nelle regioni occidentali. Le zone interne sono
invece pressoché disabitate, fatta eccezione per alcune vallate. Le località più
densamente popolate sono le coste del Faxaflói (dove sorge la capitale), di
alcuni fiordi settentrionali e le pianure alluvionali del Sud-Ovest.

La densità media è una tra le più basse del pianeta, tanto più se si tiene conto
che oltre un terzo degli islandesi vive nella capitale. Il solo centro di grandi
dimensioni è ancora Reykjavík ma pochissimi sono i centri definibili davvero
"città" (tra questi, Kópavogur, Hafnarfjörður, Akureyri, Reykjanesbær).
L'Islanda è uno dei Paesi europei con il più alto tasso di incremento naturale
(13,83 nati l'anno ogni 1 000 abitanti contro 6,57 morti).

Rispetto alla maggior parte degli altri paesi d'Europa, l'Islanda ha una
popolazione omogenea, non essendo stata soggetta a immigrazioni consistenti
nell'ultimo migliaio di anni. I relativamente pochi immigrati presenti nel paese
appartengono soprattutto ad altre etnie europee. Al 2016 il 92,04% della
popolazione è costituito da Islandesi etnici, seguito dai Polacchi che sono il
3,63%. Il restante 4,33% è costituito da altre minoranze, soprattutto europee.

Gli islandesi hanno libertà religiosa, come sancito dalla Costituzione. La
religione ufficiale è il luteranesimo, professato secondo la Chiesa Nazionale
d'Islanda (Þjóðkirkjan). Durante la dichiarazione dei redditi, gli islandesi
devono dichiarare l'appartenenza religiosa, consentendo così di distribuire una
quota di imposta alla confessione religiosa scelta; per i non religiosi la quota
viene destinata allo Stato. Al 2016 gli islandesi erano ripartiti nei seguenti
gruppi religiosi:

La percentuale di cristiani ha mostrato negli ultimi anni un rapido e costante
calo, mentre altre religioni sono in crescita. Lo zuismo è un movimento di
protesta che definisce se stesso come movimento religioso di neo-sumero; esso si
prefigge lo scopo di abolire il privilegio e il sovvenzionamento statale
concesso alla chiesa luterana nazionale. Secondo l'ultimo studio dell'Istituto
statunitense Gallup sull'Indice globale sulla religiosità e sull'ateismo reso
pubblico l'8 agosto 2012 gli atei in Islanda sarebbero però il 10% della
popolazione. Secondo un sondaggio del 2015 invece risulta che oltre il 40% degli
islandesi sotto i 25 anni si dichiara ateo, e lo 0% crede nel creazionismo.

La lingua ufficiale dello Stato è l'islandese. La lingua di quest'isola venne
importata nel IX e nel X secolo dai norvegesi che la colonizzarono ed appartiene
quindi al gruppo nordico occidentale delle lingue germaniche.. A causa della
posizione geografica l'islandese è la lingua scandinava più conservata dai tempi
antichi in fatto di vocabolario, ortografia e grammatica.. Viene utilizzato
l'alfabeto latino, a cui vanno ad aggiungersi due caratteri: þ e ð.

Inoltre, lo Stato islandese ha ufficialmente riconosciuto la lingua dei segni
islandese (islenskt táknmál) come lingua primaria della comunità sorda
islandese, ed è protetta da diritti costituzionali. Anche il braille islandese,
lingua scritta della comunità dei ciechi, è riconosciuto.

Anziché utilizzare i cognomi, gli islandesi aggiungono al proprio nome personale
il patronimico (nome del padre al genitivo) seguito dai suffissi:

L'Islanda è una Repubblica Costituzionale dal 1944. Ha un sistema di governo
parlamentare: il capo del governo e i ministri esercitano il potere esecutivo e
formano il governo, che per restare in carica deve essere sostenuto dalla
maggioranza dei membri del Parlamento (Althing). Il presidente della Repubblica,
eletto dai cittadini, rimane in carica per quattro anni. Vigdís Finnbogadóttir,
prima donna presidente nello Stato, e una delle prime con la carica di capo di
Stato in tutto il mondo (eccettuate le regine regnanti), è stata riconfermata
per ben tre volte nella carica.

L'Islanda è divisa in 8 landsvæði (regioni), usate principalmente per scopi
statistici, per delimitare le giurisdizioni delle corti distrettuali e in
generale per l'attribuzione del codice postale. Prima del 2003 le regioni erano
anche utilizzate per le elezioni dell'Althing. Questi utilizzi (eccetto per
quelli statistici) sono comunque basati su una vecchia versione delle regioni
dove la città di Reykjavík era una regione speciale ed i comuni limitrofi
nell'odierna Regione della capitale erano parte della regione del Reykjanes,
oggi nota come Suðurnes.

Il territorio è suddiviso in 79 sýslur (comuni). La maggior parte include un
centro abitato principale (kaupstaður).

L'unico centro abitato dell'Islanda che possa definirsi città è Reykjavík, la
capitale, in cui risiede quasi il 40% della popolazione. Oltre che sede politica
e amministrativa è anche il principale centro industriale, possiede un porto e
un aeroporto. La qualità della vita è piuttosto alta, così come il reddito pro
capite, che è anzi tra i più elevati del continente. Le altre "città" principali
si trovano, inevitabilmente, tutte lungo la costa. Oltre a Reykjavík, sempre a
sud, si trovano Hafnarfjörður, Kópavogur, Selfoss e Keflavík, sede
dell'aeroporto internazionale. Nella parte ovest dell'isola tra i principali
centri si annovera Akranes, mentre a nord Akureyri ed Húsavík. Egilsstaðir è il
principale centro dell'est Islanda. L'isola più importante è Vestmannaeyjar.

L'istruzione è obbligatoria e gratuita dai 6 ai 16 anni, Ma la maggior parte dei
giovani prosegue negli studi[senza fonte]. Vi è quindi un alto livello culturale
e non esiste l'analfabetismo.

Nel 2007 erano presenti 8.179 insegnanti e nel 2009 si contavano 81.854 studenti
e 3.450 laureati.

Il 7,6% del PIL islandese è investito nella pubblica istruzione, mentre il 3,1%
nella ricerca.

Il sistema sanitario è uno dei migliori del mondo. In Islanda non esistono le
scuole di specializzazione per i medici neolaureati (ad eccezione della medicina
del lavoro e medicina di base), per cui questi ultimi si recano soprattutto in
Svezia o Stati Uniti per completare il loro percorso di studio.

L'Islanda è uno dei pochissimi Paesi al mondo a non possedere un esercito ma
solo di un corpo di polizia e la guardia costiera, dotata anche di battelli
armati per la sorveglianza della propria flotta di pescherecci, data la
fortissima concorrenza con le flotte della Gran Bretagna, della Danimarca, della
Norvegia e della Russia, concorrenza spesso sfociata in aspre dispute
diplomatiche tra questi Paesi. La difesa militare del Paese è affidata agli
Stati Uniti, precisamente alla IDF (Icelandic Defence Force). Gli Stati Uniti
hanno installato basi militari sull'isola sin dalla seconda guerra mondiale,
ampliate e rafforzate durante la Guerra Fredda in funzione anti-sovietica. Pur
impegnandosi a garantire la sicurezza dell'Islanda, il governo americano ha
chiuso l'ultima base militare (Keflavík) nel 2006, anche a seguito di numerose
proteste da parte degli abitanti, contrari alla permanenza della base. L'Islanda
è un membro della NATO (North Atlantic Treaty Organization), alleanza militare
che lega la maggior parte dei Paesi europei, il Canada e gli Stati Uniti.

Il sistema giudiziario islandese, basandosi sul diritto danese, non prevede la
pena di morte.

Nel 2010 si sono registrati 2 300, 6 reati ogni 10 000 ab., per un totale di
73 525 infrazioni, di cui 40.449 solo nella regione della capitale.

L'Islanda è una repubblica parlamentare. Il Parlamento, che si chiama Althing
(in islandese "Alþingi"), venne fondato nel 1845 con funzioni consultive per il
Re di Danimarca. Ciò fu visto generalmente come un ristabilimento dell'assemblea
fondata nel 930, nel periodo del Commonwealth, e sospeso nel 1799. Esercita il
potere legislativo ed oggi ha 64 membri eletti a suffragio universale ogni
quattro anni.

Il Presidente della Repubblica, eletto solitamente tra figure di spicco esterne
al mondo politico, ha compiti principalmente cerimoniali, con funzioni
diplomatiche e di capo di Stato, ma detiene anche l'importante potere di mettere
il veto ad una legge promulgata dal parlamento, e di sottoporla a referendum
popolare. In ogni caso, un dibattito è ancora in corso riguardo ai poteri del
Presidente. Vigdís Finnbogadóttir è stata la prima donna ad essere eletta Capo
di Stato nel 1980. Ha esercitato le funzioni presidenziali fino al 1996.

Il Primo Ministro è il capo del Governo, e insieme a quest'ultimo detiene il
potere esecutivo. Il Governo è formalmente nominato dal Presidente della
Repubblica dopo le elezioni legislative. In ogni caso, il processo di formazione
del governo è generalmente condotto dai leader dei partiti politici, che
costituiscono una coalizione in grado di avere una maggioranza nell'Alþing e
assegnano le deleghe ai ministri. Solo nel caso in cui i leader dei partiti non
siano in grado di raggiungere un compromesso in un ragionevole lasso di tempo il
Presidente della Repubblica può nominare autonomamente un Governo. Un caso
simile non è mai avvenuto dalla fondazione della Repubblica nel 1944, ma nel
1942 il reggente Sveinn Björnsson, nominato dall'Alþing nel 1941, nominò un
governo non parlamentare. Il reggente aveva, nella pratica, funzioni
presidenziali e Björnsson divenne successivamente il primo Presidente della
Repubblica nel 1944.

A seguito delle elezioni legislative del maggio 2007 si costituì un governo
formato da una coalizione tra il Partito dell'Indipendenza, di destra, e
l'Alleanza Socialdemocratica, che godeva di un'ampia maggioranza di 43 seggi su
63 nell'Alþing. Dal 1º febbraio 2009, a seguito delle dimissioni del Primo
Ministro Geir Hilmar Haarde, ha assunto tale carica Jóhanna Sigurðardóttir
(Alleanza Socialdemocratica), a capo di un governo di coalizione tra i
socialdemocratici, la sinistra e i verdi: è stata la prima donna a ricoprire
questa funzione in Islanda, oltreché la prima donna al mondo, dichiaratamente
omosessuale, a ricoprire la carica di Primo Ministro. È stata riconfermata nel
ruolo a seguito delle elezioni anticipate tenutesi il 25 aprile 2009, che hanno
visto la vittoria della coalizione formata dal Samfylkingin (Alleanza
Socialdemocratica) e dal Vinstrihreyfingin grænt framboð (Movimento dei Verdi di
sinistra). Il 16 luglio 2009 il Parlamento ha autorizzato il governo a iniziare
i negoziati per l'adesione all'Unione europea.

Questo processo rischia di rimanere incompiuto a seguito della vittoria, nelle
elezioni del 2013, della coalizione tra il Partito dell'Indipendenza, guidato
dal leader Bjarni Benediktsson, ed il Partito del Progresso. Il centro-destra
"euro-scettico" torna dunque al potere dopo una sola legislatura
all'opposizione: la politica di austerità promossa in questi ultimi quattro anni
dal governo di centro-sinistra è stata punita dall'elettorato islandese,
nonostante i sacrifici abbiano permesso di uscire dalla recessione.

Nel contesto della crisi economica del 2008 ha preso vita un movimento di
cittadini per proporre la redazione di una nuova Costituzione che incorporasse
le lezioni apprese dalla crisi e che sostituisse quella in vigore dal 1944
basata sul modello danese. Il 27 novembre 2010 furono indette delle elezioni da
cui risultarono eletti i 25 cittadini che avrebbero formulato la bozza della
nuova Costituzione. L'affluenza alle urne fu piuttosto bassa, meno del 36% degli
aventi diritto si recarono a votare, e scelsero tra 522 candidati liberi da ogni
affiliazione politica. Gli unici due vincoli per la candidatura, a parte quello
di essere liberi dalla tessera di qualsiasi partito, erano quelli di essere
maggiorenni e di disporre delle firme di almeno 30 sostenitori. La "Consulta
Costituzionale" (Stjórnlagaráð) eletta era composta da docenti universitari,
avvocati, giornalisti ed anche da un sindacalista, un contadino, un pastore e un
regista. Al termine dei propri lavori il 29 luglio 2011 il movimento ha
presentato al Parlamento islandese un progetto nel quale sono confluite la
maggior parte delle linee guida prodotte in modo consensuale via internet e nel
corso delle diverse assemblee del movimento che hanno avuto luogo in tutto il
Paese. La proposta di riforma costituzionale, dopo essere stata approvata da un
referendum popolare il 20 ottobre 2012, è attualmente sottoposta al vaglio del
parlamento che la dovrà discutere e approvare entro le elezioni della primavera
2013.

L'Islanda è membro fondatore (4 aprile 1949) della NATO, pur essendo uno Stato
privo di forze armate, unico nell'Organizzazione in questo.

Fa parte inoltre del Consiglio Nordico, dell'Organizzazione per la sicurezza e
la cooperazione in Europa, del Consiglio d'Europa, dell'Organizzazione per la
cooperazione e lo sviluppo economico, dell'Organizzazione mondiale del
commercio, dell'Organizzazione delle Nazioni Unite, della Banca europea per la
ricostruzione e lo sviluppo, dell'Associazione europea di libero scambio (EFTA),
dello Spazio economico europeo, dello spazio di Schengen (dal 25 marzo 2001). Il
23 luglio 2009 ha presentato domanda ufficiale d'adesione all'Unione europea.
Tuttavia nel febbraio 2015 la domanda è stata ritirata dal governo euro-scettico
il quale, forte dell'ampio consenso popolare, non sembra intenzionato a
ripresentarla in futuro.

L'Islanda fu la prima nazione a riconoscere internazionalmente l'indipendenza
delle repubbliche baltiche. Nel 2011 l'Islanda fu altresì tra i primi Stati
europei a riconoscere ufficialmente lo Stato di Palestina.

Il parlamento, il 16 luglio 2010, ha approvato una legge che garantisce a pieno
la libertà di espressione. In particolar modo, viene garantita l'impunità a
chiunque pubblichi su internet informazioni riservate militari, giudiziarie o
societarie. La medesima norma tutela anche chi viola un segreto di Stato.
L'Islanda, pertanto, non potrà dare esecuzione ad alcuna rogatoria estera volta
ad oscurare un sito internet islandese contenente tali informazioni.

La forte crisi economica globale del 2008 ha portato l'Islanda al crack
finanziario: prima di questi eventi l'economia islandese era piccola ma ben
sviluppata, con un PIL stimato sui 10 miliardi di dollari nel 2005 (e un reddito
procapite di 52.764 $, uno tra i più alti del pianeta). A crollare nel 2008 è
l'istituto di credito islandese Landsbanki. Il governo islandese si fa carico
dei debiti dei propri correntisti ma non anche di quelli dei residenti olandesi
e inglesi facendone nascere una querelle con i relativi Stati che volevano un
risarcimento anche per loro.

Sono presenti nel Paese alcune realtà produttive di eccellenza in settori ad
alta tecnologia: ad esempio le famose protesi in fibra di carbonio del corridore
Oscar Pistorius sono prodotte da un'azienda islandese, la Össur.

In seguito alla crisi finanziaria ed economica la disoccupazione è passata dal
minimo storico dell'1% nel 2008 all'8,2% del febbraio 2009. [senza fonte]. A
luglio 2015 la disoccupazione registrata è stata del 4.3%.

Il settore primario contribuisce al 6,2% del PIL islandese e il 5,8% della
manodopera è occupato in questo settore.

L'industria agricola islandese è ostacolata dal clima; principalmente consiste
nella coltivazione di patate (nel 2009, 9.500 tonnellate) e, in serre, di piante
da frutta e ortaggi. Animali da pelliccia e ovini (469.400 capi nel 2009)
costituiscono la gran parte del bestiame allevato, così come aringhe e merluzzi
sono i protagonisti nel settore della pesca. Nei pressi del Mývatn, lago sito a
nord-est del Paese, vengono sfruttati i giacimenti di diatomite.

I prodotti della pesca contribuiscono al 70% circa delle esportazioni. Nel 2012,
sono state infatti esportate 748.619 tonnellate di prodotti marini.

A fine 2011 la capacità elettrica installata era di 2.669,4 MW e la produzione
annuale di elettricità ammontava a 17.210,4 GWh.

Il 72,7% dell'energia prodotta proviene da centrali idroelettriche, mentre la
restante parte da centrali geotermiche.

Tra gli impianti geotermici va citato lo stabilimento di Krafla (60 MW
installati), mentre tra quelli idroelettrici occorre segnalare gli impianti di
Fljótsdalur (690 MW) e di Búrfell (270 MW).

Il settore secondario contribuisce al 26,6% del PIL islandese e il 18,6% della
manodopera è impiegato in questo settore.

L'industria è attiva principalmente nei settori collaterali alla pesca,
nonostante siano rilevanti il settore della lavorazione dell'alluminio,
dell'abbigliamento e della produzione del cemento (nel 2009, 138.000
tonnellate).

Industrie dedite all'ottenimento di prodotti derivati dal pesce sono presenti
nelle zone settentrionali dell'isola.

Il settore terziario contribuisce al 67,2% del PIL islandese e il 75,6% della
manodopera è impiegato in questo settore.

Grandi capitali vengono investiti nel welfare e in particolare nel settore della
sanità. Infatti, nel 2011, il 9% del PIL era investito in questo settore.

Settore terziario avanzato: Uso di nuove tecnologie limitato per la recente
crisi finanziaria internazionale, ma comunque in crescita e sviluppo

In Islanda la rete ferroviaria è assente, mentre, anche considerando le
difficili condizioni ambientali, quella stradale risulta più che discreta
(12.888 km di cui 4.566 asfaltati nel 2010). Il sistema stradale islandese
comprende la Hringvegur, la strada principale lunga 1340 chilometri con la
caratteristica forma ad anello, strade secondarie e le strade di montagna dette
F-Road. La Hringevegur è accessibile a tutti i tipi di veicoli ed è quasi del
tutto asfaltata, eccetto un breve tratto sterrato. Anche le strade secondarie,
perlopiù sterrate, sono transitabili con qualsiasi tipo di veicolo. Infine le
strade di montagna sono accessibili solo ad autoveicoli con le 4 ruote motrici e
sono aperte solo durante il periodo estivo. Il trasporto internazionale è
affidato all'aeroporto di Keflavík e il sistema aeroportuale riveste un ruolo di
primaria importanza nelle comunicazioni interne. Al trasporto via mare vengono
invece affidati la maggior parte dei commerci (più di 250 le navi occupate nello
spostamento delle merci).

Più di 6 islandesi su 10 hanno accesso al telefono fisso, e i telefoni cellulari
sono diffusi in un numero superiore a 10 ogni 10 abitanti (dati del 2010). Il
93% delle famiglie, nel 2006, possedeva un televisore ed erano presenti 526,7
computer ogni 1000 abitanti. Inoltre, sono attivi 79 uffici postali.

Nel 2009 si sono registrati 1.235.000 ingressi, che hanno fruttato 555 milioni
di dollari statunitensi.

Le bellezze naturali d'Islanda, tra cui il Vatnajökull e le sue enormi distese
glaciali e la sua attività vulcanica, unitamente a un vasto patrimonio
culturale, tra cui occorre citare i molti musei di storia locale e naturale,
fanno dell'Islanda una meta turistica rilevante nello scenario mondiale.

La valuta corrente è la corona islandese (codice ISO 4217: ISK; in islandese
króna, plurale: krónur), emessa solo dalla Banca Centrale d'Islanda (Seðlabanki
Íslands). La corona islandese ha subito parecchio gli effetti della crisi
economica del 2008 e dell'inflazione e si è progressivamente svalutata contro
l'euro, dimezzando il suo valore nel biennio 2007 - 2008 scivolando da un
massimo di 82,13 corone fino a un minimo di 195,00 corone contro 1 euro.

Esistono poi ulteriori aree protette: i Parchi Rurali, i Monumenti Nazionali, le
Riserve Naturali e altre. La Nazione detiene il miglior indice di performance
ambientale del 2010: tale indice prende in considerazione diversi parametri come
la qualità dell'aria, l'utilizzo delle risorse idriche, forestali, lo
sfruttamento della pesca, la biodiversità e l'agricoltura.

Nel nord ovest si trova uno degli ultimi territori selvaggi d'Europa, con molti
uccelli e renne (importate dalla Norvegia, ma allo stato brado).

Sull'isola si trova anche la volpe polare. Il Mink/ Visone (un predatore) è
fuggito da allevamenti per pellicce e non ha nemici naturali.

Il cavallo islandese, piccolo come un pony, introdotto sull'isola dai vichinghi,
è una razza particolare con un trotto (Tölt) veloce, sicuro e comodo per la
cavalcata. È vietata l'importazione di cavalli in quanto si teme l'introduzione
di malattie equine e la minaccia alla purezza della razza del cavallo islandese.

La caccia alle balene è stata sospesa nel 1986, ma nel 2006 il governo ha
annunciato di riprendere l'attività. Nel 2010, alla vigilia dei negoziati per
l'adesione dell'Islanda all'Unione europea, la questione è stata riaperta in
quanto l'Islanda, cacciando i cetacei, non rispetterebbe gli orientamenti
comunitari e la moratoria internazionale.

Tra gli uccelli, la pulcinella di mare (Fratercula arctica) è considerato una
sorta di animale simbolo dell'isola. Posti importanti per l'avifauna sono la
penisola Látrabjarg, il lago Mývatn, le isole Vestmannaeyjar.

I lupini, con una caratteristica fioritura violetta in giugno, vennero
introdotti dopo la seconda guerra mondiale. L'Islanda è uno dei Paesi sui quali
la deforestazione di massa ha ottenuto gli effetti più devastanti. La mancanza
di foreste di grande estensione e, in alcune aree, la loro completa assenza ne
fa il Paese europeo (esclusi i microstati) con meno superficie occupata da
foreste: solo circa 1% del territorio totale. Ciò che i primi esploratori invece
trovarono al loro arrivo era una situazione assai differente: un'isola coperta
per il 25-40% principalmente da boschi di betulle la cui altezza raggiungeva i
15 m e che occupavano soprattutto i fondovalle riparati dal vento.

A questi si aggregavano macchie di salici diffuse nelle aree costiere e umide.
Trattandosi di un'isola particolarmente distanziata dal continente europeo, i
primi abitanti dell'Islanda si dedicarono ad un'economia di sussistenza,
tagliando gli alberi per costruire imbarcazioni, edifici, produrre calore e
pascoli per il foraggio da destinare al bestiame, costituito principalmente da
pecore, introdotte per ottenere lana e fonte di sostentamento. Spesso vengono
addotte come cause della distruzione di circa il 95% del patrimonio forestale
islandese la Piccola era glaciale, che provocò un brusco abbassamento delle
temperature, e le eruzioni vulcaniche. Queste due spiegazioni sono però poco
attendibili perché le conseguenze si sarebbero ridotte ad una diminuzione della
flora di alta quota e non alla eliminazione dei boschi nelle pianure e nelle
vallate.[senza fonte]

Le foreste erano altresì importanti per la necessità di carbone nella
lavorazione del ferro e la produzione di utensili. Questa necessità si ridusse
solamente intorno alla metà del XIX secolo, quando si sviluppò il commercio e
molti dei macchinari agricoli vennero importati. La deforestazione però continuo
fino circa agli anni quaranta del XX secolo, il legname infatti era l'unica
fonte di riscaldamento per le fredde case in cemento o quelle coperte dai
caratteristici tetti a zolle di erba. Così intorno alla metà del secolo scorso
il rivestimento forestale toccava i suoi minimi forse dalle ultime ere glaciali:
si ipotizza infatti che anche meno dell'1% dell'isola presentasse alberi.

Al giorno d'oggi, benché vengano ancora prodotti circa 100 tonnellate di ciocchi
di legno per riscaldare alcune abitazioni, soprattutto quelle più isolate che
non possono contare sull'energia geotermica, è in atto un grande sforzo di
riforestazione in alcune aree dell'isola. Di queste un dato numero hanno anche
una valenza sociale: assolvono al compito di aree ricreative nelle quali si può
osservare il fragile ecosistema di una foresta.

Nonostante nei secoli addietro vi fossero islandesi che nella loro vita non
avevano neppure visto una foresta di grandi dimensioni, la presenza di vocaboli
quali skógar o anche mörk per indicare il concetto di “bosco” potrebbe
confermare che il paesaggio islandese sia cambiato da come si presentava più di
mille anni fa. A sostegno di questa tesi è possibile citare il Landnámabók,
autorevole manoscritto anonimo che racconta la colonizzazione dell'isola:

Per quanto riguarda l'ambito musicale, la musicista islandese più famosa al
mondo è sicuramente Björk, il cui stile istrionico abbraccia molti diversi
generi (alternative rock, trip hop, elettronica, jazz, etc.). Noti sono anche i
Sigur Rós e i Múm, band esponenti del dream pop e del post-rock; gli Of Monsters
and Men, giovane gruppo pop con influenze folk; i GusGus, formazione dedita alla
musica elettronica; così come la cantautrice Emiliana Torrini (di madre
islandese e padre italiano) che, oltre che per sé stessa, ha scritto brani anche
per Madonna e Kylie Minogue. Ha ottenuto grande successo, davanti a un pubblico
di circa 150 milioni di telespettatori, la giovane Yohanna all'Eurovision Song
Contest 2009 con il brano Is it true. L'Islanda è anche patria di Vratyas
Vakyas, fondatore e unico membro della one man band folk metal Falkenbach.
Attualmente vive a Düsseldorf, in Germania. Un altro gruppo musicale sono gli
Skálmöld che cantando unicamente i testi in lingua madre promuovono tradizioni e
le mitologie vichinghe collegate. Altri gruppi poco conosciuti sono i Trúbrot,
gli Icecross e i Náttúra, attivi nei primi anni Settanta.

Nell'ambito cinematografico la figura più importante è quella di Friðrik Þór
Friðriksson, regista, sceneggiatore e produttore: nel 1987 ha fondato la
Icelandic Film Corporation, la principale società di produzione islandese e nel
1991 il film da lui diretto, Children of Nature, è stato candidato all'Oscar
come miglior pellicola straniera. Nel 2002 ha riscosso un buon successo
internazionale il film Nói Albínói, scritto e diretto dal regista e
sceneggiatore Dagur Kári.

Kári, tra le altre cose, è figlio di Pétur Gunnarsson, scrittore, poeta, nonché
autore di canzoni, molto famoso in patria. Lo scrittore islandese più noto in
assoluto è comunque il romanziere Halldór Laxness, premio Nobel per la
letteratura nel 1955.

Dal 2004, ogni anno alla fine di settembre ha luogo il Reykjavík International
Film Festival, festival internazionale del cinema.

Nordicum-Mediterraneum è un forum internazionale e interdisciplinare per la
presentazione, discussione e scambio di idee e risorse legate al mondo
Mediterraneo e Nordico, pubblicato dall'Università di Akureyri. In particolare
Nordicum-Mediterraneum studia i legami tra l'Islanda e l'Italia, dal punto di
vista storico, culturale, economico, politico, scientifico, religioso e
artistico; analizza poi le origini comuni e le tradizioni intrecciate delle
comunità del Nord eurasiatico - Nordicum - e del Sud - cioè Mediterraneum.

Iceland Review è la rivista islandese più antica e famosa, scritta in lingua
inglese.

La Nazionale di calcio islandese è salita recentemente alla ribalta delle
cronache per la storica prima qualificazione ed il cammino intrapreso agli
europei di calcio di Francia 2016 arrivando sino ai quarti di finale. Una
curiosa caratteristica della Nazionale di questo Paese è che tutti e 23 i
giocatori che compongono attualmente la rosa militano in squadre non islandesi.
Mentre per guidare la Nazionale è stato chiamato lo svedese Lars Lagerbäck, che
già aveva fatto bene con la selezione del proprio Paese.

Questo nuovo corso dato alla vita calcistica nazionale è dovuto ad un progetto a
finanziamento statale a lungo termine avviato in Islanda nel 2002 e che ha
portato in dieci anni ad una crescita esponenziale di tutto il movimento
sportivo nazionale. Per permettere di praticare la disciplina anche nel gelo
dell'inverno nordico, sono stati costruiti sei campi regolamentari indoor aperti
a uomini, donne e bambini, non solo ai professionisti, oltre che campi di minori
dimensioni in ogni scuola dell'isola, finanziati dalla Federazione calcistica
dell'Islanda (Knattspyrnusamband Islands) e dai municipi. In Islanda oggi c'è un
impianto ogni 50 000 abitanti, media più alta d'Europa. Un programma di
aggiornamento per allenatori, aperto a tutti e a basso costo, ha decuplicato il
numero dei tecnici locali, passati da 70 a 700 in poco tempo. La programmazione
si è unita alla cultura sportiva di un popolo così poco numeroso che i ragazzi
più dotati si dedicano abitualmente a più di una disciplina.



https://it.wikipedia.org/wiki/Terence_Hill

Terence Hill, pseudonimo di Mario Girotti (Venezia, 29 marzo 1939), è un attore,
regista, sceneggiatore e produttore televisivo italiano.

È conosciuto nel mondo per i film in cui ha recitato al fianco di Bud Spencer:
il 7 maggio 2010 i due hanno ricevuto insieme il David di Donatello alla
carriera. Anche interprete di fotoromanzi, la sua popolarità si è riaffermata
nella seconda fase della sua carriera come protagonista della longeva serie
televisiva Rai Don Matteo.

Mario Girotti nasce a Venezia il 29 marzo del 1939 da padre italiano originario
di Amelia (TR), Girolamo Girotti, e da madre tedesca originaria di Dresda,
Hildegard Thieme. Nel 1943, all'età di quattro anni, il piccolo Mario si
trasferisce con la famiglia in Germania, presso Lommatzsch (in Sassonia),
cittadina natia dei nonni materni, a causa del lavoro del padre Girolamo, un
chimico impiegato presso la Schering. Secondogenito di tre figli, che hanno
avuto piccole esperienze in ambito cinematografico in tenera età, Odoardo e
Piero, il futuro attore trascorre la primissima infanzia assieme ai nonni a
Lommatzsch, durante i bombardamenti anglo-americani della seconda guerra
mondiale, ritornando poi in Italia nel 1945, all'età di sei anni, dove si
stabilisce nel paese natìo del padre.

L'esordio sul grande schermo avviene come attore bambino in maniera quasi
casuale quando, a soli dodici anni, viene notato dal regista Dino Risi durante
una gara di nuoto. Mario viene scritturato per una piccola parte del film
Vacanze col gangster (1951) dove, insieme con altri ragazzini, aiuta un
pericoloso bandito a evadere dalla prigione, per poi trovarsi nei guai.

Girotti tuttavia continua a recitare regolarmente da adolescente negli anni
cinquanta per pagarsi gli studi, mentre frequenta il liceo classico e quindi la
facoltà di lettere e filosofia all'Università di Roma Gli vengono affidate
piccole parti ma lavora con registi del calibro di Mauro Bolognini, Francesco
Maselli e Gillo Pontecorvo.

Dopo i primi successi commerciali, nel 1955 Guaglione accanto a Claudio Villa e,
nel 1957, il film musicarello Lazzarella con Domenico Modugno, nel 1958
partecipò a uno sceneggiato televisivo RAI, Il ritratto di Dorian Gray.

Nel 1959 fu protagonista nel ruolo di Bruno, bagnino corteggiato da Cerasella
(Claudia Mori) nell'omonima commedia comico-sentimentale di Raffaello Matarazzo
(1959), e fu accanto alla coppia Aldo Fabrizi e Renato Rascel in Un militare e
mezzo. Nel 1961 lo troviamo nel curioso Le meraviglie di Aladino, diretto da
Mario Bava e Henry Levin, con Vittorio De Sica genio della lampada.

Dopo tre anni di studi all'Università di Roma, con l'obiettivo di conseguire la
laurea in lettere classiche, decise alla fine di dedicarsi completamente al
cinema, arrivando a frequentare l'Actor's Studio per sconfiggere la timidezza.

Nel 1963 Luchino Visconti, uno dei più importanti registi neorealisti, lo
scritturò per una piccola parte nel film Il Gattopardo. Il film gli portò una
certa notorietà, che lanciò la sua carriera di attore e che proseguì in
pellicole di vario genere.

Dopo una parentesi in Germania, dove interpretò film western, drammatici e di
spionaggio, nel 1967 sposò Lori Hill (nata Zwicklbauer), una ragazza
statunitense di origine tedesca, conosciuta lo stesso anno sul set del film
campione d'incassi Dio perdona... io no!. Ma sul set di questo film l'incontro
più importante, dal punto di vista artistico, fu quello con Carlo Pedersoli,
alias Bud Spencer, il futuro "inossidabile" compagno di scena. Seguendo una moda
dell'epoca i due attori, per fare colpo a livello internazionale, non dovevano
comparire con il vero nome e cognome in quanto considerati "troppo italiani" per
un film western, quindi scelsero di cambiare il nome in uno più
"americaneggiante". La produzione consegnò a Mario Girotti una lista di venti
possibili nomi e gli chiese di sceglierne uno entro 24 ore. Scelse "Terence
Hill" perché suonava bene e perché le iniziali erano le stesse del nome e
cognome di sua madre (Hildegard Thieme).

Fu un caso per Terence Hill partecipare a questo film: fu infatti scelto per
sostituire Peter Martell, ufficialmente vittima di un incidente a cavallo
durante alcune riprese. In realtà lo stesso Terence Hill in una intervista ha
raccontato: «Accadde che l'attore che doveva fare il personaggio del Gatto,
Peter Martell, litigasse sempre con la fidanzata e una sera, durante una lite
violenta, le tirò un calcio, ma lei si scansò e lui colpì il muro e si ruppe un
piede».

Anche in Lo chiamavano Trinità... Terence Hill non venne scelto inizialmente per
interpretare il film. Enzo Barboni (meglio conosciuto come E.B. Clucher) chiese
a Franco Nero d'interpretare il ruolo di Trinità, ma l'attore, avendo un impegno
con una produzione americana per il film Camelot (1967), rifiutò. Così si decise
di cercare un attore il più possibile somigliante. La scelta cadde in questo
modo su Terence Hill.

Bud Spencer e Terence Hill hanno girato insieme 18 film, dei quali 16 come
coppia protagonista: in Annibale (1959) Bud e Terence (ancora Carlo Pedersoli e
Mario Girotti) recitarono infatti in scene separate senza mai incontrarsi sul
set, mentre in Il corsaro nero (1971) l'interprete principale è solo Terence e a
Bud è riservata una parte minore in un ruolo da cattivo.

Il suo successo è legato soprattutto ad alcuni titoli del genere
spaghetti-western girati insieme con l'amico Bud Spencer, come i cult Lo
chiamavano Trinità... (1970) e il suo sequel ...continuavano a chiamarlo Trinità
(1971), che lanciano la coppia al successo internazionale.

Ai due titoli seguono altri film altrettanto fortunati, come ...altrimenti ci
arrabbiamo! e Io sto con gli ippopotami.

Nel 1973 è protagonista, insieme con un attore del calibro di Henry Fonda, del
film Il mio nome è Nessuno, pellicola di ottimo livello, prodotta da Sergio
Leone, nella quale s'incrociano il tema del tramonto della epopea del west con
il tono più scanzonato ereditato dal personaggio di Trinità.

Successivamente, Hill partecipa anche ad alcune produzioni hollywoodiane, come
La bandera: marcia o muori (1977), di Dick Richards, e Mister Miliardo (1977) di
Jonathan Kaplan.

Nel contempo, insieme con l'amico Bud Spencer, ha anche collaborato a scrivere
le sceneggiature e alcune musiche delle loro pellicole. Più tardi, Hill ha
deciso di passare anche dietro alla macchina da presa, dirigendo sé stesso nei
film Don Camillo (1983) e Botte di Natale (1994), nel pilot della serie
televisiva Lucky Luke (1991) e nella fiction Doc West (2009), firmata in
co-regia con Giulio Base.

Nel 1999, pochi giorni dopo il trionfo di Roberto Benigni a Los Angeles nella
notte degli Oscar per La vita è bella, la popolare rivista statunitense TIME,
sulla scia dell'evento, pubblica una classifica degli "attori italiani più
famosi del mondo" nella quale Bud Spencer occupa il primo posto, seguito da
Terence Hill al secondo.

Negli anni novanta Hill ha attraversato un lungo periodo di depressione causata
dalla morte, in un incidente stradale a Stockbridge (Massachusetts) nel 1990,
del figlio adottivo sedicenne Ross con il quale aveva girato i film Don Camillo
(1983) e Renegade - Un osso troppo duro (1987).

Dal 2000 l'attore ha rilanciato la propria carriera come protagonista della
fortunata serie televisiva RAI Don Matteo, nel ruolo del protagonista, un prete
con un particolare intuito investigativo. La serie è andata finora in onda per
dieci stagioni tra il 2000 e il 2016: il 7 gennaio 2016 il primo episodio della
decima serie con 9.677.000 spettatori detiene il record di ascolti europeo per
una fiction arrivata alla decima serie.

Tale fiction rappresenta la prima volta in assoluto in cui l'attore recita con
la sua voce. Di solito, dagli inizi della sua carriera fino all'ultimo film del
1997 (Potenza virtuale), Terence è sempre stato doppiato nell'edizione italiana
dei suoi film, in particolare da: Massimo Turci, che lo ha doppiato dagli anni
'50 all'inizio degli anni '60; Sergio Graziani, che lo ha doppiato alla fine
degli anni '60; Pino Locchi è stato la voce principale dell'attore negli anni
'70 fino ai primi anni '80; Michele Gammino, che lo ha doppiato tra la metà
degli anni '80 e negli anni '90.

Sempre per la RAI, nel 2011 Terence ha interpretato una nuova fiction intitolata
Un passo dal cielo, nella quale interpreta Pietro, il capo della Guardia
forestale nella regione dell'Alta Pusteria, in Alto Adige, che aiuta un giovane
commissario a smascherare i colpevoli dei crimini commessi nella zona: l'attore
ha partecipato anche alla seconda (2012) e alla terza serie (2015), per poi
lasciare a partire dalla quarta.

Dopo aver vissuto negli Stati Uniti per più di 30 anni con la moglie, si è
stabilito definitivamente a Gubbio, della quale si è innamorato in seguito alle
lunghe permanenze per i set della serie televisiva Don Matteo. Dal 2013, a
seguito dello spostamento delle riprese di Don Matteo si è trasferito a Spoleto.

Mario Girotti ha praticato dai 10 ai 19 anni contemporaneamente pugilato e
ginnastica artistica (negli anelli, nelle parallele simmetriche e nel cavallo
con maniglie) , ottenendo ottimi risultati in tutti questi sport. Girotti è
anche un grande appassionato di calcio ed è tifoso della Roma.

Ogni anno il comune di Masone organizza il Bud & Terence Film Festival che
prevede, oltre alla proiezione integrale dei film della coppia e all'esposizione
di tutte le locandine originali, una cena di congedo a base di birra, salsicce e
fagioli.



https://it.wikipedia.org/wiki/Nazionale_di_calcio_dell%27Italia

La nazionale di calcio dell'Italia è la selezione maggiore maschile di calcio
della Federazione Italiana Giuoco Calcio, il cui nome ufficiale è nazionale A,
che rappresenta l'Italia nelle varie competizioni ufficiali o amichevoli
riservate a squadre nazionali.

È una delle nazionali di calcio più titolate del mondo: gli Azzurri annoverano
nel loro palmarès quattro campionati mondiali (Italia 1934, Francia 1938, Spagna
1982 e Germania 2006, secondi al mondo dopo il Brasile, a pari merito con la
Germania) oltre a un campionato europeo (Italia 1968). È inoltre una delle
cinque nazionali maggiori (assieme a quelle di Belgio, Svezia, Uruguay e Regno
Unito) a potersi fregiare del titolo di "olimpionica", essendosi aggiudicata il
torneo a cinque cerchi del 1936 (uno dei sette riservati alle nazionali maggiori
e disputati dal 1908 al 1948), mentre nella Confederations Cup, ultimo trofeo
internazionale riconosciuto dalla FIFA, vanta un terzo posto come miglior
risultato, nel 2013. In bacheca infine, annovera anche due Coppe Internazionali,
competizione continentale antesignana dell'attuale campionato d'Europa. Al
Mondiale è arrivata tra le prime quattro classificate in otto edizioni (sei le
finali) e cinque volte all'europeo (tre le finali); dopo la Germania, è la
nazionale europea con il maggior numero di piazzamenti nei primi quattro posti
nelle due competizioni.

Nella graduatoria FIFA, in vigore da agosto 1993, ha occupato il 1º posto più
volte, la prima delle quali nel novembre dello stesso anno. Il peggior
posizionamento è il 17º posto raggiunto nel corso del 2015. Occupa il 15º posto
della graduatoria.

Per quanto riguarda le vicende più importanti della nazionale di calcio
italiana, esse sono legate alla nazionale A che, almeno fino alla
differenziazione delle varie categorie di selezione, era la nazionale unica, che
assumeva varie fisionomie a seconda del torneo al quale essa partecipava. Per
fare un esempio, se è normale che nel corso dei tornei maggiori quali Coppa
Internazionale o Campionato del Mondo venisse schierata la formazione più
competitiva possibile, nel corso del torneo olimpico si dava spazio a
professionisti di seconda fascia, in genere giovani universitari, come coloro
che vinsero il torneo calcistico dei Giochi di Berlino nel 1936.

Nel secondo dopoguerra vennero via via inserite categorizzazioni più precise
soprattutto per inserire criteri oggettivi e uguali per tutti di selezione dei
giocatori, sia per via della progressiva istituzione di tornei giovanili, sia
per dare un quadro di riferimento chiaro al torneo olimpico di calcio: il
regolamento olimpico prevede infatti che la partecipazione sia riservata solo ad
atleti il cui status sia formalmente di dilettante. Ma questo faceva sì che
molte federazioni che ammettevano il professionismo fossero costrette a mandare
i loro giocatori di seconda, se non terza fascia (secondo una formula empirica
di compromesso via via variata nel tempo, i professionisti meno in vista e meno
pagati e, successivamente, quelli che non avessero mai partecipato alle fasi
finali di un campionato continentale o di quello mondiale), mentre federazioni i
cui atleti avevano lo status di dilettante (ad esempio l'URSS e in generale
tutte quelle del blocco dell'Est Europeo) potevano mandare in pratica la propria
nazionale maggiore.

Non a caso per lungo tempo, nel secondo dopoguerra, il torneo olimpico di calcio
fu appannaggio di squadre come la stessa URSS, la Cecoslovacchia, la Germania
Est e l'Ungheria. Ciò perdurò fino all'edizione olimpica del 1988, a Seul,
quando fu deciso che le rappresentative olimpiche fossero, per tutti i
partecipanti, le loro selezioni Under-21 (o Under-23), con al massimo tre
calciatori fuori quota.

La nazionale italiana vanta 4 titoli mondiali (Italia 1934, Francia 1938, Spagna
1982 e Germania 2006) e un Europeo (Italia 1968). Inoltre ha conquistato un oro
olimpico nel 1936 e due Coppe Internazionali conquistate negli anni 1920 e 1930.
Il periodo d'oro fu proprio quello degli anni 1930, in cui vennero conquistati
due Mondiali (unica nazionale assieme al Brasile ad averne vinti due
consecutivi).

Seguì un periodo di calo, complice la seconda guerra mondiale e la tragedia di
Superga del 1949. Infatti l'Italia non ebbe successo ai Mondiali del 1950, né a
quelli del 1954, addirittura non si qualificò a quelli del 1958, e di
conseguenza rinunciò a prendere parte al primo campionato europeo, la cui fase
finale si svolse nel 1960. Ai Mondiali del 1962 usci al primo turno in una
spedizione mal gestita, a quelli del 1966 andò peggio perché furono eliminati
dai semi-professionisti della Corea del Nord.

La rinascita avvenne nel 1968 con la vittoria dell'Europeo in Italia: mentre due
anni dopo ai Mondiali di Messico 1970 gli Azzurri avrebbero dato vita alla
famosa semifinale contro la Germania Ovest, ricordata come la partita del
secolo, vinta per 4-3 dopo i supplementari. In finale sarebbero stati poi
sconfitti dal Brasile di Pelé per 4-1. Dopo il disastroso campionato del mondo
1974 in Germania Ovest, dove furono esclusi al primo turno, ben figurarono al
Mondiale di Argentina 1978 dove la nazionale espresse un bel gioco e si piazzò
al quarto posto.

Le premesse per far bene anche al campionato del mondo 1982 in Spagna c'erano
tutte e infatti, dopo un incerto avvio nella fase a gironi, gli Azzurri allenati
da Enzo Bearzot batterono in sequenza l'Argentina di Maradona e il Brasile di
Zico e Falcão e in semifinale la sorprendente Polonia. In finale affrontarono la
Germania Ovest che sconfissero per 3-1. Il miglior marcatore del torneo fu Paolo
Rossi. La nazionale non si sarebbe qualificata per l'Europeo di Francia 1984.

Dopo i Mondiali di Messico 1986, che segnarono l'addio di Bearzot, gli Azzurri
di Azeglio Vicini espressero bel gioco al campionato d'Europa 1988 in Germania
Ovest, dove raggiunsero la semifinale contro l'URSS, che poi perse la finale
contro i Paesi Bassi. Una bella nazionale si presentò al campionato del mondo
1990, ma in semifinale, dopo i rigori, ebbe la meglio l'Argentina di Maradona;
nella finale per il terzo posto gli Azzurri sconfissero poi l'Inghilterra.

L'Italia fallì la qualificazione al campionato d'Europa 1992 in Svezia, sicché
Vicini fu esonerato a due giornate dalla fine delle eliminatorie. Il sostituto
Arrigo Sacchi, reduce dai grandi successi con il Milan, qualificò la nazionale
per il Mondiale di Stati Uniti 1994. Qui gli Azzurri superarono la fase a gironi
come migliore terza, dopo aver ottenuto una vittoria, un pareggio e una
sconfitta in tre partite, e poi proseguirono il cammino sino alla finale,
trascinati dai gol di Roberto Baggio, che eliminarono Nigeria, Spagna e
Bulgaria. Nella finale di Pasadena gli Azzurri pareggiarono senza reti contro il
Brasile, ma persero nuovamente ai rigori, nella prima finale di un Mondiale
decisa dai tiri dal dischetto. L'avventura al campionato d'Europa 1996 in
Inghilterra finì già al primo turno, dopo una vittoria, un pareggio e una
sconfitta. Ai Mondiali di Francia 1998, nel difficile quarto di finale contro i
padroni di casa, gli Azzurri di Cesare Maldini persero ancora una volta ai
rigori.

L'occasione per una rivincita arrivò due anni dopo, al campionato d'Europa 2000,
dove gli Azzurri giunsero in finale, proprio contro la Francia. Passata in
vantaggio nel primo tempo con una rete di Marco Delvecchio, la squadra di Dino
Zoff parve in procinto di condurre in porto il successo, ma i francesi
pareggiarono all'ultimo istante della partita. Con gli Azzurri troppo scioccati
per reagire, la Francia segnò il golden goal che le garantì il titolo europeo. A
seguito di alcuni sprezzanti giudizi in diretta televisiva di Silvio Berlusconi,
sentendosi leso ingiustamente nella sua dignità, per protesta Zoff si dimise tre
giorni dopo la finale, lasciando il posto a Giovanni Trapattoni. Peggio andarono
i Mondiali di Corea del Sud-Giappone 2002: la squadra alla vigilia era tra le
favorite, ma, dopo aver passato a fatica il primo turno esprimendo un gioco
difensivista e rinunciatario, fu eliminata ancora al golden goal negli ottavi
dai padroni di casa della Corea del Sud (1-2). Fu il risultato peggiore dal
Mondiale 1986. Al campionato d'Europa 2004 l'Italia uscì dal torneo al primo
turno.

Al campionato del mondo 2006 l'Italia di Marcello Lippi fu grande protagonista.
Dopo aver superato brillantemente la fase a gironi, eliminò Australia e Ucraina
e ai tempi supplementari la Germania padrona di casa. In finale trovò nuovamente
la Francia e qui gli italiani vinsero dove avevano fallito sei anni prima, ai
rigori. Il calcio di rigore di Fabio Grosso incoronò gli Azzurri campioni del
mondo per la quarta volta.

Lippi lasciò dopo il successo e fu sostituito da Roberto Donadoni, che guidò la
nazionale all'Europeo di Austria-Svizzera 2008. L'Italia superò la prima fase
battendo la Francia per 2-0 nella terza partita del girone e ai quarti di finale
pareggiò a reti bianche contro la temibile Spagna, futura vincitrice del torneo,
che la sconfisse ai tiri di rigore. La vittoria ai Mondiali del 2006 permise
agli Azzurri, nel frattempo tornati sotto la guida di Lippi, di partecipare
all'edizione 2009 della Confederations Cup, che si svolse in Sudafrica. L'Italia
fu eliminata al primo turno dopo aver vinto contro gli Stati Uniti, poi
finalisti nel torneo e perso contro Egitto e Brasile, poi vincitore della
competizione.

Ai Mondiali di Sudafrica 2010 la squadra azzurra, guidata ancora da Lippi,
deluse molto, classificandosi ultima nel girone composto anche da Slovacchia e
Paraguay e i semiprofessionisti della Nuova Zelanda. Con due pareggi e una
sconfitta gli Azzurri furono eliminati dal torneo al primo turno per la sesta
volta, fatto che non accadeva da trentasei anni e inoltre, per la prima volta in
17 partecipazioni, senza vincere alcuna partita. Dopo la fine del Mondiale 2010
la nazionale italiana passò sotto la guida del nuovo commissario tecnico Cesare
Prandelli, il cui ingaggio quadriennale era già stato ufficializzato il 30
maggio 2010. Il Mondiale sudafricano segnò anche l'addio del capitano Fabio
Cannavaro (la cui fascia di capitano passerà a Gigi Buffon) e di un'altra pedina
storica come Gennaro Gattuso.

Durante le qualificazioni al campionato europeo di calcio 2012, la nazionale di
Prandelli, a seguito della vittoria contro la Slovenia del 6 settembre 2011
(1-0), ottiene il record di precocità per quanto riguarda le qualificazione alla
competizione continentale, conseguita con due turni d'anticipo con 22 punti in
sole otto partite. L'Italia si presenta a Euro 2012 superando un girone composto
dalla Spagna, campione del Mondo e d'Europa in carica, dalla Croazia e
dall'Irlanda. Approda ai quarti di finale, dove vince contro l'Inghilterra ai
rigori, quindi sconfigge in semifinale la Germania per 2-1. In finale la squadra
subisce una pesante sconfitta dalla Spagna (0-4); il secondo posto permette però
agli Azzurri di partecipare l'anno seguente alla Confederations Cup (essendo la
nazionale spagnola già qualificata come vincitrice del Mondiale 2010).

Nella suddetta competizione l'Italia, alla sua seconda partecipazione, si
comporta meglio rispetto all'edizione del 2009, passando il girone eliminatorio
come seconda (vince contro Messico e Giappone, e perde l'ultima sfida contro i
padroni di casa del Brasile) e venendo sconfitta in semifinale, ancora dalla
Spagna, ai tiri di rigore; nella finale per il terzo e quarto posto, l'undici
italiano conquista la medaglia di bronzo battendo, nuovamente ai rigori,
l'Uruguay. Nel primo e unico mondiale della gestione Prandelli, la nazionale
viene eliminata dopo la fase a gironi, classificandosi terza nel girone dietro
Costa Rica e Uruguay; è la settima volta che gli Azzurri vengono eliminati dai
Mondiali al primo turno, fase da cui per la terza volta nella propria storia
escono in due edizioni consecutive. Dopo la débâcle brasiliana, il 19 agosto
2014 a Prandelli succede Antonio Conte, che lascia la guida tecnica della
nazionale due anni dopo, nel 2016, a Giampiero Ventura, dopo un'eliminazione ai
rigori contro la Germania nei quarti di finale del campionato d'Europa 2016.

Oltre alla citata selezione nazionale, l'ordinamento della FIGC ne prevede varie
altre, divise per fascia d'età dei propri giocatori. La nazionale maschile
Under-21, che partecipa alle competizioni continentali con i propri pari
categoria; la nazionale olimpica che rappresenta l'Italia nei tornei olimpici di
calcio utilizza generalmente come base l'Under-21 con l'aggiunta di giocatori di
un precedente ciclo dato che il limite di età è di 23 anni, viene tuttavia data
la possibilità di aggiungere fino a tre fuori quota, ovvero calciatori che
superino tale limite; le nazionali Under-20, Under-19, Under-18, Under-17,
Under-16 e Under-15.

Rappresentano ufficialmente l'Italia sempre sotto il coordinamento della FIGC:
la nazionale femminile, la nazionale femminile Under-23, Under-19, Under-17,
Under-16; la nazionale di beach soccer; la nazionale universitaria (che
rappresenta l'Italia nel torneo calcistico delle Universiadi), composta da
calciatori dilettanti o professionisti della Lega Pro che frequentino
l'università; la nazionale militare, riservata formalmente a qualsiasi militare
tesserato come calciatore della FIGC in qualsiasi categoria, ma, di fatto,
almeno fino all'abolizione del servizio militare obbligatorio, composta dai
giovani calciatori professionisti che stessero assolvendo l'obbligo di leva
(tale selezione rappresenta l'Italia durante i Giochi mondiali militari e i
Campionati mondiali militari di calcio); la Rappresentativa dei Giochi del
Mediterraneo, che rappresenta l'Italia nei Giochi omonimi e può essere formata
indistintamente da giocatori professionisti o dilettanti di qualsiasi categoria;
infine, la nazionale di calcio a 5, la nazionale di calcio a 5 Under-21 e la
Nazionale A Femminile Calcio a 5.

Nazionali italiane che sono esistite in passato, ma che (a seguito di
ristrutturazioni sia decise per norme federali che per esigenze legate ai
requisiti di partecipazione ai vari tornei internazionali) sono scomparse,
furono la nazionale B (in genere l'anticamera della nazionale A, costituita
dalle seconde scelte di campionato o di giocatori sotto osservazione in vista di
un eventuale impiego per la selezione maggiore, e il cui ruolo spesso si è
sovrapposto con quello della, scomparsa anch'essa, nazionale sperimentale);
soprattutto nel secondo dopoguerra, ci furono inoltre dei saltuari esperimenti
circa rappresentative azzurre emanazione di un preciso e limitato bacino
geografico (come la nazionale Nord-Ovest), che andavano a sfidare similari
compagini dei paesi stranieri. È infine sporadicamente attiva anche la nazionale
Under-23.

Si fregiano (o si sono fregiate) impropriamente del titolo di "nazionale" anche
alcune rappresentative di Lega. Dagli anni 1960 agli anni 1990 è stata
sporadicamente attiva una nazionale di Lega, con una propria maglia e stemma,
che attingeva dall'intero bacino della Serie A – indistintamente tra giocatori
italiani e stranieri. Nel 2011 è nata la cosiddetta B Italia, formata da
giocatori con limite d'età Under-21 e militanti nella Serie B, che riprende
idealmente la storia della rappresentativa Under-21 di Serie B; anche in questo
caso è però improprio parlare di "nazionale", dato che si tratta a tutti gli
effetti di una Rappresentativa U-21 della Lega Serie B (infatti sulle maglie non
sfoggia lo stemma della FIGC, ma il logo della Lega B) che funge da bacino per
le nazionali U-20 e U-21.

La nazionale A ha vinto quattro edizioni del campionato mondiale di calcio
(Italia 1934, Francia 1938, Spagna 1982 e Germania 2006), la massima
competizione calcistica per squadre nazionali maschili, classificandosi seconda
in altre due occasioni (Messico 1970 e Stati Uniti 1994); inoltre, si è
classificata terza a Italia 1990 e quarta ad Argentina 1978. Per contro non ha
partecipato alla prima edizione (Uruguay 1930) e non si è qualificata in quella
di Svezia 1958, mentre non ha superato il primo turno del campionato del mondo
di calcio in sette occasioni.

Ha conseguito la vittoria nel campionato europeo di calcio per nazioni a Italia
1968, s'è classificata in altre due occasioni seconda (Belgio-Paesi Bassi 2000 e
Polonia-Ucraina 2012) ed è arrivata quarta a Italia 1980, giungendo
complessivamente cinque volte alle semifinali (l'altra a Germania Ovest 1988).

Nella Confederations Cup conta due partecipazioni (2009 e 2013), ottenendo come
miglior risultato un terzo posto nell'edizione del 2013.

Si aggiungono alle vittorie la medaglia d'oro al torneo olimpico di calcio alla
XI Olimpiade a Berlino nel 1936 e quella di bronzo alla IX Olimpiade ad
Amsterdam nel 1928, in un periodo in cui l'ordinamento olimpico non aveva ancora
uniformato, secondo il criterio dell'età massima dei giocatori, la composizione
delle squadre. Infine ha ottenuto due Coppe Internazionali (torneo
centro–europeo nato nel 1927, prima dell'istituzione della UEFA e da questa mai
riconosciuto ufficialmente, poi superato nel 1960 dall'Europeo) nelle edizioni
1927–30 e 1933–35, risultando l'unica squadra ad aver vinto due volte tale
competizione.

La nazionale Under-21 vanta invece la vittoria in cinque edizioni del campionato
europeo di calcio Under-21 (1992, 1994, 1996, 2000 e 2004), la massima
competizione ufficiale per squadre di tale categoria. La nazionale olimpica ha
conseguito la medaglia di bronzo al torneo di calcio della XXVIII Olimpiade ad
Atene nel 2004.

La nazionale di beach soccer gioca regolarmente i campionati europei e mondiali.
Infine, la nazionale universitaria ha vinto il torneo di calcio della XIX
Universiade svoltasi in Sicilia nel 1997.

Le sfide ufficiali o di maggior spessore vengono disputate negli stadi delle
principali città della nazione: l'Olimpico di Roma, il Meazza di Milano, il San
Paolo di Napoli, lo Stadium o l'Olimpico di Torino, il Barbera di Palermo, il
Ferraris di Genova, il Dall'Ara di Bologna, il Franchi di Firenze e il San
Nicola di Bari. Per le amichevoli o gli incontri di minore importanza, si opta
invece per le più svariate località della penisola, a seconda dell'esigenza.

Per i ritiri e le sessioni di allenamento gli Azzurri hanno invece una sede
fissa nel centro tecnico federale situato a Firenze, nel quartiere di
Coverciano. Come seconda opzione, la nazionale ha un altro luogo di raduno negli
impianti sportivi della Borghesiana, a Roma.

La prima maglia indossata dalla nazionale italiana nell'esordio assoluto con la
Francia del 15 maggio 1910 era di colore bianco. Tale scelta fu semplicemente
dovuta al fatto che non si era raggiunto ancora l'accordo sulla divisa
ufficiale, e dunque si decise di non colorarla lasciandola bianca. Al 2014 la
seconda maglia della nazionale è di colore bianco.

Dopo due partite, in occasione di un'amichevole con l'Ungheria disputata a
Milano il 6 gennaio 1911 la tenuta bianca venne sostituita da quella azzurra: la
scelta fu motivata dal fatto che l'azzurro (o meglio, il blu Savoia) era il
colore dello stendardo della casa reale dei Savoia (sul quale poi campeggiava lo
stemma sabaudo); la divisa prevedeva in abbinamento pantaloncini bianchi e
calzettoni neri (col tempo anche questi ultimi diverranno azzurri). È molto
diffusa la leggenda secondo cui le divise italiane dei primi decenni fossero di
una tonalità di azzurro molto chiara, più vicina al celeste. In realtà, le
maglie della nazionale sono state fin dagli esordi azzurre o blu: questo "falso
storico" (che ha influenzato anche le divise Kappa dei primi anni 2000, e la
maglia celebrativa realizzata dalla Puma per la Confederations Cup 2009) è
probabile derivi dalle copertine acquerellate che La Domenica del Corriere
dedicava alla squadra (le poche immagini a colori all'epoca disponibili), in cui
le maglie venivano rappresentate con un celeste molto chiaro.

Durante gli anni 1930 l'Italia ha vissuto anche una breve parentesi con una
divisa completamente nera, voluta dal regime fascista di Benito Mussolini; la
maglia nera debuttò il 17 febbraio 1935 in un'amichevole contro la Francia allo
Stadio del Partito Nazionale Fascista di Roma, e seppur non abbia mai
soppiantato stabilmente la maglia azzurra, questa venne sfoggiata in misura
minore dalla nazionale anche al torneo calcistico degli XI Giochi olimpici di
Berlino dell'anno seguente, e ai Mondiali di Francia 1938. La divisa nera cadde
nell'oblio dopo la caduta di Mussolini; il solo colore, limitato a un inserto
sulla manica sinistra, ritornò sulle maglie azzurre all'indomani della tragedia
di Superga quando tutte le rappresentative nazionali, in memoria del Grande
Torino, scesero in campo per un anno intero col lutto al braccio "compreso"
nella divisa: non si trattava infatti di una fascia, ma di una vera e propria
diversa colorazione nella trama azzurra.

La maglia della nazionale ha visto anche delle curiose varianti cromatiche nel
corso della sua storia. Nel 1950 la nazionale B disputò un'amichevole contro
l'Inghilterra B indossando, per un'unica volta, una divisa azzurra cinta da una
fascia bianca orizzontale inglobante lo scudetto tricolore, e numeri neri sulla
schiena. Sempre negli anni 1950 la Nazionale giovanile scendeva in campo con una
maglia verde, colore poi saltuariamente scelto anche dalla Nazionale di Lega e,
per un'unica amichevole del 1954 contro l'Argentina giocata a Roma, anche dalla
Nazionale A. Nel 1994 l'Under-21, a causa di un disguido tecnico, giocò contro
la Croazia U-21 a Caltanissetta indossando una maglia rossa, in realtà la
seconda maglia della locale squadra della Nissa. Infine nel 2004, per
un'amichevole a Reykjavík con l'Islanda, la nazionale A utilizzò solo in
quell'occasione un'inedita divisa blu scuro.

Le maglie delle nazionali, almeno fino agli anni 1970, erano di produzione
artigianale, anonime e spartane. A partire dalla metà del decennio fecero
ingresso massiccio gli sponsor tecnici, che si accreditarono come fornitori
unici di tutto l'equipaggiamento della nazionale (a eccezione delle scarpe, che
ogni calciatore sceglieva e tuttora sceglie a seconda della propria comodità e
dei propri contratti di sponsorizzazione). Da notare che fino al 1999 gli
accordi di fornitura tra la FIGC e i vari fornitori tecnici che si sono
alternati negli anni vietavano a questi ultimi di marchiare col proprio logo o
con altri elementi estranei la divisa ufficiale della Nazionale, caso unico al
mondo.

Nel 1974 adidas fu il primo fornitore della nazionale (anche se fino al 1978, le
maglie erano prodotte dalla ditta Baila, mentre le tute e i calzettoni erano di
marca tedesca), a cui nel 1979 subentrò Le Coq Sportif, che rimase fino al 1984.
Dopo tre amichevoli giocate con divise fornite da Ennerre, nel 1985 ha inizio il
lungo sodalizio con Diadora che si concluderà nel 1994, quando arrivò Nike. Nel
1999, con le prime maglie firmate Kappa, per la prima volta nella storia della
nazionale il logo dello sponsor tecnico compare sulle maglie. Dal 2003 il
fornitore tecnico dell'Italia è Puma. Da quando la FIGC ha raggruppato sotto il
proprio coordinamento tutto il calcio giocato in Italia, anche la
situazione-uniformi è stata normalizzata, per cui tutte le nazionali maschili e
femminili di qualsiasi categoria e specialità vestono lo stesso marchio e usano
lo stesso equipaggiamento dello sponsor tecnico del momento.

Per quanto riguarda invece la foggia delle maglie, essa non ha avuto grossi
cambiamenti nel tempo, adeguandosi più o meno blandamente alla moda del momento
con periodici mutamenti legati soltanto alla forma del colletto, almeno fino
all'inizio degli anni 1980: se infatti sino ad allora la tenuta era
sostanzialmente rimasta alla maglia girocollo e pantaloncini bianchi (con alcune
variazioni, tipo i pantaloncini e calzettoni neri degli anni 1950 e 1960), nei
Mondiali di Messico 1970 e Germania Ovest 1974 la maglia da trasferta era invece
bianca con una grande striscia orizzontale blu all'altezza del petto. Nel corso
del campionato del mondo 1982 in Spagna venne adottato un collo a V ornato da
bordini tricolori, mentre ai Mondiali di Stati Uniti 1994 comparvero minuscoli
triangolini tricolori e stemmi stampati su tutta la maglia. Le divise Nike del
periodo 1996-1997 erano caratterizzate da orlature inferiori di colore oro e una
scritta ITALIA che creò molto disappunto, dato che andava a cadere proprio sulle
natiche dei calciatori. Nel campionato del mondo 1998 in Francia, la maglia
aveva delle righe orizzontali che correvano dall'ascella fino alla fine della
maglia.

Durante gli Europei di Belgio-Paesi Bassi 2000, con il modello Kombat di Kappa,
la nazionale adottò un modello molto attillato e elasticizzato, che fece moda
per un certo periodo. Per il campionato d'Europa 2004 in Portogallo i numeri
della divisa passarono da bianchi a color oro. Coi Mondiali di Germania 2006
vennero aggiunte delle vistose sfumature blu scuro sui bordi, mentre sulla
maglia bianca vi era un triangolino azzurro che partiva dal collo. In questi
anni, sempre più spesso la nazionale inizia a sfoggiare il completo
maglia-pantaloncini-calzettoni totalmente azzurri (l'Italia ha disputato la
finale del campionato mondiale di calcio 2006 con questo completo). Nel 2007
sulla seconda maglia, quella bianca, sono ritornati i numeri in blu scuro. Al
campionato d'Europa 2008 in Austria e Svizzera sono ritornati i numeri in bianco
sulla prima maglia. Per quanto riguarda i pantaloncini, storicamente di colore
bianco, nei decenni ci sono stati pochi cambiamenti; tuttavia, come accennato
sopra, in tempi recenti lo sponsor tecnico ha proposto frequentemente
pantaloncini di colore azzurro come la maglia.

Il 2 settembre 2008, in presenza del presidente della FIFA Joseph Blatter, venne
presentato il FIFA Champions Badge, stemma celebrativo di campione del mondo in
carica, introdotto dall'organismo mondiale, inserito al centro sulla maglia
della nazionale; l'Italia è stata la prima nazionale al mondo a fregiarsi di
questo riconoscimento.

Per la FIFA Confederations Cup 2009, Puma ha messo a disposizione della
nazionale un completo celebrativo, che voleva omaggiare quelli indossati durante
gli anni 1930. La maglia era di colore celeste molto chiaro, denominato "Cendre
Blue", con inserti tricolori sul lato destro del tronco. Il logo della FIGC era
più grande del solito, incorniciato sempre dello stesso colore. I pantaloncini e
i calzettoni erano invece marroni. Un altro completo celebrativo è stato
realizzato per la sola amichevole con l'Inghilterra del 15 agosto 2012, quando
la nazionale è scesa in campo con una speciale maglia che si rifaceva a quella
vittoriosa di Spagna '82, celebrando il trentennale del terzo trionfo mondiale
azzurro. Infine, per la FIFA Confederations Cup 2013, è stata usata una divisa
leggermente diversa da quella usata all'Europeo di Polonia-Ucraina 2012 e nelle
qualificazioni mondiali per il 2014, con una striscia verde sulla manica destra
e una rossa su quella sinistra, e un azzurro leggermente più scuro.

Detto nella sezione precedente dell'origine dell'azzurro quale colore della
rappresentativa nazionale (esteso poi alle altre discipline), bisogna aggiungere
che durante il fascismo sulle maglie era visibile un fascio littorio ricamato in
oro, che caricava la croce sabauda già presente dal 1910. Questa fu tra l'altro
la tenuta con cui gli Azzurri vinsero i Mondiali di Italia 1934 e Francia 1938
nonché il titolo olimpico di Berlino 1936. Non era raro vedere usata, in quegli
anni, una tenuta da gara completamente nera quale seconda uniforme di gioco
(come avvenne nei quarti di finale del Mondiale del 1938 contro la Francia).

Nel secondo dopoguerra, caduto il regime fascista e abolita la Monarchia, la
croce sabauda lasciò il posto a un tricolore originariamente raccolto in uno
scudetto (di forma analoga a quello delle squadre campioni d'Italia di qualsiasi
disciplina). Nel corso degli anni il tricolore sulle maglie ha cambiato varie
volte forma (quadrangolare, trapezoidale, rotondo) e posizione, dal lato
sinistro fino al centro, per poi tornare al lato sinistro. Dell'inizio degli
anni 1950 è invece l'idea di sormontare lo scudo tricolore con una banda recante
la scritta in maiuscolo «ITALIA». Successivamente fu inserita nello scudetto
anche la sigla «FIGC» della Federazione, scritta in verticale sulla banda bianca
del tricolore.

Nel 1983, per celebrare la vittoria nel campionato del mondo dell'anno
precedente, tre stelle dorate sostituirono la scritta «ITALIA» sopra il
tricolore, poi il tutto fu rimpiazzato nel 1984 da un nuovo stemma tondo
incorporante le tre stelle, le scritte «ITALIA» e «FIGC», e il tricolore. Dal
1991 al 1998 lo stemma adottato fu una controversa e criticata lettera i scritta
in corsivo, con tanto di puntino laterale blu, contenente i soliti elementi
(stelle e tricolore) più la denominazione «FEDERAZIONE ITALIANA GIUOCO CALCIO».
Tale stemma ricordava vagamente il logo dello sponsor istituzionale dell'epoca
(la IP).

Nel 1999 si tornava al tradizionale scudo tricolore, ristilizzato poi per motivi
di marketing nel 2005, adottato dalla FIGC come nuovo logo: uno scudetto dai
bordi squadrati con all'interno le tre stelle dei mondiali vinti (quattro dal
settembre 2006). Le stelle compaiono su autorizzazione della FIFA, che dalla
metà degli anni 1990 permise alle federazioni di portare sulla maglia tante
stelle quanti sono i campionati del mondo vinti.

La forma attuale è tornata a ricordare lo scudetto originario seppur rivisto
alla luce dell'evoluzione del design, anche se non mancano i nostalgici per la
vecchia maglia con un semplice scudetto tricolore e la scritta sovrastante
«ITALIA» in maiuscolo.

Nei primi anni di attività esistevano accese rivalità con le nazionali di calcio
di Ungheria, Uruguay e Cecoslovacchia, alle quali nel tempo si sono affiancate
anche la Francia, Germania, Brasile, Argentina, Spagna e Inghilterra.

Quella con la Francia è una delle più sentite tra le rivalità della nazionale
italiana. La prima partita ufficiale disputata dagli Azzurri, il 15 maggio 1910
all'Arena Civica di Milano, fu giocata proprio contro i Bleus. Nel corso del
periodo precedente alla prima guerra mondiale, le due formazioni si sono
affrontate più volte e spesso a prevalere erano gli italiani. Nel campionato del
mondo 1938 in Francia, l'Italia affrontò e sconfisse i padroni di casa per 3-1
nei quarti di finale. Ai Mondiali di Argentina 1978 le due nazionali si
affrontarono nella prima partita del proprio girone e l'Italia, pur passando in
svantaggio dopo soli 44", ribaltò il risultaro imponendosi per 2-1. L'andamento
però cambiò dai primi anni 1980, quando la Francia ritornò alla vittoria nel
febbraio del 1982, in una gara amichevole. Fino ad allora infatti l'ultimo
confronto vincente con gli italiani risaliva addirittura alle Olimpiadi del
1920, pertanto vi fu un'attesa di ben 62 anni. Quattro anni dopo quella storica
vittoria i francesi riuscirono a ripetersi in una occasione ben più importante,
ovvero gli ottavi di finale del campionato del mondo 1986 in Messico,
estromettendo così i campioni del Mondo in carica.

Dal 1986 (se si esclude una gara amichevole nel febbraio del 1994 a Napoli,
conclusa con una vittoria francese per 1-0) le squadre non si affrontarono sino
a fine anni 1990. La rivalità si fece accesa in questo periodo, dopo il Torneo
di Francia, competizione amichevole in vista del campionato del mondo 1998, le
due nazionali si affrontarono nella terza e ultima partita del torneo
pareggiando 2-2, condannandosi vicendevolmente agli ultimi due posti. Nel giro
di breve tempo le due formazioni si affrontarono in due competizioni ufficiali:
prima ai quarti di finale del campionato del mondo 1998 (disputatisi proprio in
Francia) in cui i Bleus, dopo lo 0-0 dei tempi regolamentari e supplementari,
vinsero ai tiri di rigore e due anni dopo, all'Europeo di Belgio-Paesi Bassi
2000, dove le due squadre si ritrovarono in finale a Rotterdam, con la Francia
che vinse pareggiando al termine dei tempi regolamentari e segnando ai
supplementari il decisivo golden goal.

Per un breve periodo le nazionali maggiori non si affrontarono più, per poi
tornare a sfidarsi nella finale del campionato del mondo 2006, vinta questa
volta ai rigori dagli Azzurri e anch'essa ricca di episodi incandescenti, i cui
protagonisti furono per lo più il difensore italiano Marco Materazzi e il
capitano Zinédine Zidane. Prima il campione francese segnò su calcio di rigore,
provocato da un fallo in area proprio di Materazzi, con un tiro a cucchiaio.
Qualche minuto dopo il difensore dell'Inter riuscì a pareggiare con un colpo di
testa e i tempi regolamentari finirono 1-1. Poi nei supplementari un triste
evento mise fine anticipatamente alla carriera di Zidane: la stella francese
infatti diede una testata violenta a Materazzi, che lo aveva provocato
verbalmente, e venne espulso. I tempi supplementari si conclusero col risultato
di parità, e ai tiri di rigore fu decisivo l'errore del francese David Trezeguet
che colpì la traversa della porta difesa da Buffon; l'Italia vinse così il suo
quarto mondiale.

Curiosamente, dopo breve tempo dalla discussa finale, l'Italia ha ritrovato la
Francia sia nelle qualificazioni (ma il sorteggio avvenne a gennaio) che, a
qualificazione ottenuta, nel girone del campionato d'Europa 2008. Anche le due
partite di qualificazione per l'Europeo sono state giocate in un clima di accesa
rivalità. Quella di Parigi terminò 3-1 per i francesi, ma soprattutto quella di
ritorno a Milano, finita 0-0, è stata preceduta da dichiarazioni infuocate del
CT francese Raymond Domenech rese a Le Parisien, che sostenne di essere
preoccupato di un arbitraggio a favore degli Azzurri. L'UEFA, costretta a
intervenire, squalificò Domenech e decise di multarlo. Nonostante i tentativi di
distensione dei giocatori italiani e francesi, soprattutto del capitano azzurro
Fabio Cannavaro, la sera della partita a San Siro il pubblico ha fischiato
l'inno nazionale francese suonato prima della partita. All'episodio hanno fatto
seguito ulteriori aspre polemiche sia in Francia che in Italia, con lettere
ufficiali di scuse. Le due nazionali si sono reincontrate per l'ultima giornata
del primo turno del campionato d'Europa 2008, il 17 giugno. L'Italia, dopo 30
anni, ha vinto sul campo per 2-0 con reti di Andrea Pirlo e Daniele De Rossi,
qualificandosi per i quarti di finale ed estromettendo gli stessi Bleus dalla
competizione. L'ultima sfida tra le due nazionali si è disputata il 1º settembre
2016 allo Stadio San Nicola di Bari e ha visto la vittoria dei francesi per 3-1.

Altra forte rivalità è quella con i tedeschi: Germania Ovest fino al 1990,
Germania unita da allora, e Italia hanno dato vita a match memorabili della
storia del calcio. Tuttavia, la nazionale italiana è una vera e propria bestia
nera per la Germania, che ha infatti un bilancio largamente negativo nel computo
delle vittorie e sconfitte.

Per quasi quarant'anni le due squadre non si sono mai affrontate in occasioni
veramente degne di nota, sicché si deve attendere il primo turno del campionato
del mondo 1962 in Cile per avere la prima partita con una posta significativa in
palio; in quell'occasione la sfida non fu emozionante e terminò con un tacito
accordo di pareggio a reti inviolate che andava bene a entrambe poiché le altre
avversarie del girone non sembravano inarrestabili, poi la Germania Occidentale
fece il suo dovere, mentre l'Italia perse contro i padroni di casa nella famosa
battaglia di Santiago, subendo l'eliminazione.

Le due squadre si ritrovarono di fronte in una occasione ben più importante otto
anni dopo, per la semifinale del Mondiale di Messico 1970, dando vita alla
cosiddetta partita del secolo che vide l'Italia qualificarsi per la finale, dopo
un emozionante 4-3 in suo favore dopo i tempi supplementari. Al campionato del
mondo 1978 in Argentina le due squadre si affrontano nel girone di semifinale,
l'Italia domina ma i tedeschi riescono a non prendere gol e la partita termina
con uno 0-0 che si traduce in una eliminazione con delusione, sul piano del
gioco, per i teutonici campioni in carica.

Azzurri nuovamente in festa nella finale del campionato mondiale di calcio 1982
in Spagna, stavolta imponendosi nettamente sulla Germania Ovest per 3-1 a Madrid
davanti alle autorità di entrambe le Nazioni. È invece di sei anni dopo la prima
sfida europea: è la prima fase del campionato d'Europa 1988 ospitato proprio
dalla Germania Occidentale, ma le squadre danno vita ugualmente a una sfida
avvincente, che finisce 1-1 e accontenta entrambe le tifoserie; alla fine i
padroni di casa vinceranno il girone per differenza reti, e l'Italia sarà
seconda, ma entrambe saranno eliminate in semifinale, rispettivamente da Paesi
Bassi e Unione Sovietica.

Nel campionato d'Europa 1996, in Inghilterra, Italia e Germania sono inserite
nello stesso girone. I tedeschi non perdono colpi e sconfiggono nettamente
Repubblica Ceca e Russia, mentre gli italiani superano gli ex sovietici, ma
perdono con i cechi, arrivando allo scontro diretto con la necessità di vincere
contro i tedeschi già qualificati. La partita finisce 0-0 (con Zola che fallisce
un rigore nei primi minuti) e l'Italia deve fare i bagagli, mentre la Germania
vincerà il titolo battendo in finale i cechi al golden goal.

Le due nazionali tornano ad affrontarsi in una competizione ufficiale nella
semifinale dei campionato del mondo 2006, organizzato proprio dai tedeschi. La
partita, giocata a Dortmund, dove la nazionale tedesca aveva sino ad allora
sempre vinto, termina sul 2-0 per gli azzurri, capaci di segnare due reti negli
ultimi minuti dei tempi supplementari con Grosso e Del Piero e poi di vincere il
titolo mondiale ai rigori nella finale contro la Francia.

All'Europeo di Polonia-Ucraina 2012 l'Italia ritrova la Germania nelle
semifinali; i tedeschi, dati favoriti per condizione fisica e mentale, e sempre
vincenti nelle quindici partite precedenti in tornei ufficiali (1 ai Mondiali,
10 nelle qualificazioni agli Europei e 4 nella fase finale della competizione
continentale), vengono nuovamente sconfitti dagli azzurri con una doppietta di
Balotelli.

Di nuovo di fronte quattro anni dopo nei quarti di finale dell'Europeo di
Francia 2016, qui per la prima volta la nazionale tedesca conferma i pronostici
della vigilia e ha la meglio sugli italiani in una fase finale di una
manifestazione europea o mondiale, sebbene la sfida si concluda sul punteggio di
1-1 dopo 120 minuti e sia necessario attendere l'esito dei rigori affinché la
Germania possa accedere alla semifinale della manifestazione.

A differenza di squadre europee, con le quali sussiste una rivalità più accesa,
il Brasile è una nazionale sudamericana: ciò limita i confronti all'ambito delle
competizioni internazionali, sebbene siano state giocate varie amichevoli
(nonostante l'appartenenza a due confederazioni diverse e le difficoltà dal
punto di vista organizzativo).

La prima sfida in assoluto fu ai Mondiali di Francia 1938, in semifinale. I
sudamericani, già sicuri della qualificazione alla finale, avevano prenotato un
aereo per Parigi e tenuto in panchina Leônidas (in vista dell'impegno
conclusivo). Il risultato effettivo premiò invece gli uomini di Vittorio Pozzo,
vittoriosi per 2-1: a siglare il momentaneo raddoppio fu Meazza su rigore, dopo
aver rotto l'elastico dei pantaloncini. Essendo la finale in programma solamente
tre giorni più tardi, i giocatori italiani acquistarono i biglietti aerei dagli
stessi brasiliani.

Il successivo confronto in ambito mondiale fu a Messico 1970, durante la finale
di Città del Messico. I verdeoro trionfarono per 4-1, dopo aver chiuso in parità
il primo tempo: il successo comportò l'assegnazione in via definitiva del trofeo
dedicato a Jules Rimet. Otto anni più tardi, ai Mondiali di Argentina 1978, andò
in scena un altro incontro valido stavolta per il terzo e quarto posto: il
Brasile vinse 2-1, terminando la manifestazione sul gradino più basso del podio.
L'Italia si "vendicò" nella successiva edizione di Spagna 1982, allorché si
impose per 3-2 nell'ultima gara del secondo turno (in cui era presente anche
l'Argentina, già matematicamente eliminata) guadagnando il passaggio alle
semifinali. Tra i tifosi della Seleção, la partita è ricordata come «tragedia
del Sarriá». È questa l'ultima affermazione azzurra sui rivali, che dodici anni
dopo fecero proprio il trofeo battendo la squadra di Arrigo Sacchi nella finale
del Mondiale di Stati Uniti 1994, il primo decisosi ai rigori; fu decisivo
l'errore di Baggio, che calciò il pallone oltre la traversa.

Dopo la sfida amichevole nel Torneo di Francia del giugno 1997 (conclusasi sul
risultato di 3-3), le due squadre si sono ritrovate solamente nel 2009. I
verdeoro hanno mantenuto la propria imbattibilità, imponendosi nell'amichevole
del 10 febbraio e nella gara del 21 giugno in Confederations Cup. Un'analoga
situazione si è ripetuta nel 2013, con un 2-2 in amichevole e un 4-2 in
Confederations a favore dei sudamericani.

Più che di un'acerrima rivalità, si tratta di un "derby" internazionale avendo
buona parte della popolazione argentina una discendenza italiana. Inoltre, le
due società più blasonate del calcio locale (Boca Juniors e River Plate) sono
state fondate da genovesi.

In campo mondiale, tra il 1974 e il 1990 si sono avuti ben cinque confronti (in
altrettante edizioni del torneo): mentre l'Argentina ottenne i punti utili alla
qualificazione con pareggi, l'Italia sconfisse i sudamericani nel 1978 (in casa
loro) e nel 1982. A livello statistico, l'Argentina diventò la seconda squadra
(dopo la Germania del Ovest nel 1954 - contro Ungheria e nel 1974 - contro la
Germania del Est) a vincere il titolo mondiale riportando una sconfitta nel
corso del torneo, nel quale elenco si è aggiunta anche la Spagna a Sudafrica
2010 (gli iberici hanno perso con la Svizzera nella gara d'esordio del proprio
girone).

L'unico episodio controverso si verificò nel 1990, quando l'Italia padrona di
casa cedette in semifinale ai rivali (perdendo ai rigori, dopo l'1-1 dei
supplementari) nella gara giocata al San Paolo di Napoli (teatro delle imprese
di Maradona con la squadra partenopea): durante la finale dell'Olimpico di Roma
la tifoseria azzurra sostenne l'altra formazione, la Germania Ovest (poi
vincitrice). Maradona, capitano della sua squadra, insultò in mondovisione il
pubblico che aveva fischiato l'Argentina già durante l'esecuzione dell'inno.

Ancora l'Olimpico ha ospitato i due successivi confronti, entrambi amichevoli,
del 2001 e 2013: l'Argentina ha riportato due vittorie, sempre con il punteggio
di 1-2.

Il primo confronto con l'Uruguay fu quello ai Giochi olimpici 1928: in
semifinale, i sudamericani si imposero per 3-2. Le due squadre si ritrovarono
dopo oltre quarant'anni, nel primo turno dei Mondiali di Messico 1970:
l'incontro finì 0-0 ed entrambe accedettero ai quarti di finale.

Nel corso del ventennio successivo, si sono avuti tre incroci (due dei quali
amichevoli e uno valido per il Mundialito) con un bilancio di perfetta parità:
una vittoria a testa e un pareggio. Il 25 giugno 1990, negli ottavi del Mondiale
casalingo di Italia 1990, gli Azzurri hanno ottenuto la loro ultima vittoria
imponendosi con il punteggio di 2-0. Prima di tornare a sfidarsi nell'ambito
delle competizioni mondiali, le due nazionali hanno disputato due amichevoli tra
il 2002 e il 2011: la prima, ospitata dal Meazza di Milano, si è conclusa 1-1
mentre la seconda, giocata a Roma, ha visto prevalere l'Uruguay di misura. Nella
finale per il terzo posto della Confederations Cup 2013, gli Azzurri hanno
conquistato il bronzo ai rigori dopo il 2-2 dei supplementari.

Un anno dopo, nel primo turno dei Mondiali di Brasile 2014, l'Uruguay ha
sconfitto la squadra di Prandelli (cui sarebbe stato sufficiente un pareggio per
qualificarsi) eliminandola. Durante la gara si è verificato il controverso
episodio di un morso rifilato da Suárez a Chiellini: il giocatore sudamericano è
stato poi squalificato dalla FIFA per quattro mesi.

Sono molto sentite anche le partite contro Spagna e Inghilterra, con le quali
c'è forte competizione a livello di club. I loro campionati nazionali
contendevano alla Serie A italiana il titolo di «campionato più bello del mondo»
e di meta calcistica più ambita dai fuoriclasse di tutto il pianeta, prima delle
crisi e degli scandali che hanno colpito il calcio italiano negli anni 2000.

Una minore rivalità, piuttosto affievolita, vi è con la Svizzera, che era
sentita principalmente dagli emigranti italiani in terra elvetica ed era dovuta
anche alla vicinanza fra i due paesi. Ben altre rivalità, molto forti, vi sono
con due nazioni di recente formazione quali Slovenia e Croazia; dovute piuttosto
a motivi storici che non calcistici. Sebbene queste rivalità non siano
generalmente sentite come quelle verso Francia o Germania, gli incontri con
Slovenia e Croazia hanno finora rappresentato gli unici casi in cui i tifosi
Azzurri, solitamente tranquilli, siano stati coinvolti in scontri di curva. Uno
dei casi più emblematici fu rappresentato dall'amichevole del 21 agosto 2002
Italia-Slovenia (0-1), che doveva rappresentare anche una sorta di festa di
commiato per Bruno Pizzul quale telecronista della nazionale. La gara, giocata a
Trieste (dov'è molto sentita la rivalità coi vicini sloveni), venne
principalmente ricordata per i numerosi scontri fra le due tifoserie, qualche
tentata invasione di campo e alcuni accenni di rissa anche fra i calciatori.

Le altre rivalità non sono storiche, ma più che altro segnate da episodi
limitati o sporadici. Impossibile non citare il Cile e la famosa Battaglia di
Santiago, rivalità sorta e finita in quell'anno dopo un'inopportuna campagna
mediatica della stampa italiana nei confronti della città capitale cilena che
suscitò aspre polemiche nello stato sudamericano, accrescendo notevolmente la
tensione prima della partita, terminata poi in maniera decisamente poco felice.
Le partite successive coi cileni sono tornate a essere senza problemi.

Altri ricordi negativi per la nazionale italiana sono legati alle due
rappresentative coreane: la Corea del Nord sconfisse clamorosamente gli Azzurri
per 1-0 al campionato del mondo 1966 causandone l'eliminazione al primo turno
(partita nel quale Italia giocò per circa un'ora con un uomo in meno, causa -
l'infortunio di Giacomo Bulgarelli), mentre la Corea del Sud padrona di casa
estromise l'Italia al golden goal agli ottavi di finale del campionato del mondo
2002, in una partita segnata dal contestato arbitraggio di Byron Moreno.
L'Italia non ha più incontrato queste due nazionali in gare ufficiali.

Questo elenco comprende i calciatori che per un determinato periodo hanno
vestito stabilmente la fascia di capitano.

La nazionale italiana è stata guidata da 27 commissioni tecniche (inizialmente
formate solitamente da arbitri, poi anche da allenatori) e da 16 commissari
tecnici. La prima commissione tecnica era formata da Umberto Meazza, Agostino
Recalcati, Alberto Crivelli, Giannino Camperio e Achille Gama e fu in carica dal
15 maggio 1910 al 6 gennaio dell'anno seguente. Il primo commissario tecnico
unico fu Vittorio Pozzo, che guidò la nazionale per la prima volta (seguirono
altri due incarichi nel 1924 e dal 1929 al 1948) dal 26 giugno 1912 al 3 luglio
seguente.

Lista dei 28 giocatori convocati da Giampiero Ventura per l'amichevole contro la
Germania del 15 novembre 2016.



https://it.wikipedia.org/wiki/Episodi_de_Il_Trono_di_Spade_(sesta_stagione)

La sesta stagione della serie televisiva Il Trono di Spade (Game of Thrones),
composta da 10 episodi, è stata trasmessa sul canale statunitense HBO dal 24
aprile al 26 giugno 2016.

In Italia, la stagione è andata in onda in prima visione in lingua italiana sul
canale satellitare Sky Atlantic dal 2 maggio al 4 luglio 2016. È stata trasmessa
in lingua originale sottotitolata in italiano dal 25 aprile al 27 giugno 2016,
in simulcast con HBO.

Durante questa stagione entra nel cast principale Jonathan Pryce, mentre ne
escono Michael McElhatton, Natalie Dormer, Iwan Rheon, Dean-Charles Chapman e lo
stesso Pryce. Joe Dempsie non è accreditato e non appare.

Al Castello Nero Ser Davos, Edd Tollett e gli altri Guardiani della Notte fedeli
a Jon Snow vegliano sul suo cadavere dopo averlo trovato esanime; dopo aver
liberato Spettro, Ser Davos torna nella stanza per vegliare sul corpo del Lord
Comandante ma viene raggiunto da Melisandre, la quale gli rivela che aveva visto
nelle fiamme Jon trionfare a Grande Inverno. La donna lascia poi la stanza
visibilmente afflitta. Nel frattempo Alliser Thorne prende il controllo del
castello, confessando di essere implicato nell'assassinio del Lord Comandante ma
di averlo fatto per preservare l'ordine dei Guardiani della Notte dalla rovina.
Edd va in cerca di aiuto mentre Thorne dà un ultimatum a Davos e agli altri
Guardiani della Notte fedeli a Jon Snow, asserragliati dentro una stanza. Nella
sua stanza Melisandre si spoglia per coricarsi e si toglie così sia l'abito che
la collana con il rubino, guardando in uno specchio le sue vere sembianze: una
donna vecchia di centinaia di anni.

Oltre la Barriera, Bran e il Corvo con tre occhi stanno avendo una visione nella
quale scoprono che il primo Estraneo è stato creato dai Figli della Foresta per
proteggersi dagli uomini. Quella notte, il giovane Stark, annoiato, decide di
avere una visione senza la supervisione del Corvo: si ritrova di fronte
all'esercito degli Estranei e al Re della Notte, il quale riesce a notare la sua
presenza e lo afferra per un braccio. Uscito dalla visione, il Corvo spiega a
Bran che il Re degli Estranei lo ha marchiato e che ora sta venendo a cercarlo.
Gli ordina quindi di andarsene al più presto, ma rimane intrappolato insieme al
corvo nella linea temporale di suo padre da bambino dove assiste alla sua
partenza da Grande Inverno verso Nido dell'Aquila. Nella realtà, Meera e Hodor
stanno preparandosi per partire, ma l'esercito degli Estranei raggiunge la
caverna e alcuni di loro (tra cui il Re della Notte) riescono ad entrare e ad
uccidere il Corvo con tre occhi. Meera cerca di far rinvenire Bran, ma il
ragazzo riesce ad udirla solo nella visione, pur riuscendo nell'intento ed
entrando in Hodor. Il mezzo gigante carica Bran su un carro e i tre fuggono
attraverso un tunnel segreto, mentre Estate e tutti gli ultimi Figli della
Foresta si sacrificano per far guadagnare tempo ai tre. Giunti alla porta
esterna, Meera fugge con Bran e supplicando Hodor di trovare un modo per
rallentare gli Estranei. Lui le ubbidisce (controllato da Bran), ma anche il suo
corrispettivo giovane nella visione riesce a udirla, avendo gravi convulsioni ed
esclamando ripetutamente "trova un modo" (nell'originale inglese "hold the
door", "trattieni la porta") che contrae poi in "tomod" e infine in "hodor",
parola che ripeterà per tutta la vita, proprio mentre, nel presente, Hodor
adulto viene sopraffatto dai non-morti.



https://it.wikipedia.org/wiki/Simone_Zaza

Simone Zaza (Policoro, 25 giugno 1991) è un calciatore italiano, attaccante del
Valencia, in prestito dalla Juventus, e della nazionale italiana.

Centravanti completo, con ottime doti realizzative, forte nel gioco aereo e di
notevole prestanza fisica, alla quale abbina una discreta tecnica di base.
Dotato di un sinistro potente e preciso, spicca per grinta e spirito di
sacrificio.

Nato a Policoro, provincia di Matera, e cresciuto a Metaponto, a sei anni entra
nella scuola calcio della Stella Azzurra di Bernalda dove è notato dall'Atalanta
che nel 2005 decide di farlo maturare nel Valdera, società pisana gemellata.
Nell'estate 2007 Zaza si trasferisce a Bergamo dove cresce calcisticamente nel
settore giovanile orobico, venendo soprannominato "Sammina" per il suo sinistro
al fulmicotone. Nel 2008 vince il Torneo Città di Arco - Beppe Viola, riservato
alla categoria Under-16, diventando capocannoniere della competizione con 5
reti.

Il 1º marzo 2009, a 17 anni, esordisce in prima squadra e in Serie A nel corso
dell'incontro Atalanta-Chievo (0-2), subentrando a Ferreira Pinto all'86'. Il 24
maggio 2009 disputa la sua prima partita da titolare nella massima serie,
Atalanta-Palermo, conclusasi sul 2-2. Conclude la sua prima stagione da
professionista con 3 presenze nel massimo campionato italiano.

Nella stagione seguente non trova spazio in prima squadra; a fine annata rimane
svincolato.

Il 1º luglio 2010, da svincolato, sottoscrive un contratto quadriennale con la
Sampdoria. La stagione lo vede impiegato prevalentemente nella formazione
Primavera, ma il 16 febbraio 2011 esordisce in maglia blucerchiata durante il
derby della Lanterna Sampdoria-Genoa 0-1, subentrando al 78' a Daniele Dessena.

Nella stagione seguente viene ceduto in prestito alla Juve Stabia in Serie B,
nella quale esordisce il 27 agosto 2011 durante Empoli-Juve Stabia (2-1); con le
Vespe campane scende in campo in 4 occasioni nella prima parte della stagione,
non avendo Braglia compreso le sue grandi qualità, quindi il 5 gennaio 2012
viene ceduto in prestito al Viareggio in Lega Pro Prima Divisione; dove Zaza
gioca 16 partite di campionato e 2 dei play-out mettendo a segno in totale 11
gol.

Tornato a Genova per fine prestito, il 17 luglio 2012 si trasferisce, sempre a
titolo temporaneo, all'Ascoli, in Serie B. Il 9 settembre segna il suo primo gol
nella seconda serie italiana durante la partita Lanciano-Ascoli (1-1); il 20
ottobre segna invece la sua prima doppietta nella gara Ascoli-Juve Stabia (2-4).
Il 26 dicembre 2012, durante Ascoli-Cittadella (4-1), segna la sua decima rete
stagionale, raggiungendo così per la prima volta in carriera la doppia cifra. Il
6 marzo 2013, durante la sfida Cesena-Ascoli (1-2), realizza la sua seconda
doppietta in bianconero. Conclude la sua stagione giocando in totale 35 partite
di Serie B, dove mette a segno 18 gol che non permettono all'Ascoli di potersi
salvare dalla retrocessione in Lega Pro Prima Divisione.

Il 9 luglio 2013 la Juventus acquista Zaza a titolo definitivo dalla Sampdoria
per un importo di 3,5 milioni di euro pagabili in tre anni; contestualmente la
Juventus lo cede al Sassuolo in compartecipazione per la cifra di 2,5 milioni di
euro pagabili in tre anni. Torna a giocare in Serie A nella prima giornata di
campionato, Torino-Sassuolo (2-0). Il 1º settembre 2013, alla seconda giornata
di campionato, segna di testa il suo primo gol in Serie A in Sassuolo-Livorno
(1-4): è la prima rete realizzata dal Sassuolo nei campionati di Serie A. Grazie
a Zaza arriva anche il primo punto ottenuto dagli emiliani nella massima
divisione italiana, con il gol realizzato nella quinta giornata contro il Napoli
e che ha fissato il risultato sull'1-1.

Il 20 giugno 2014 il Sassuolo risolve a proprio favore la compartecipazione in
essere con la Juventus per un importo di 7,5 milioni di euro pagabili in tre
anni. La Juventus comunque si è tenuta un diritto di riacquisto fissato a 15
milioni entro il 30 giugno 2015 e 18 milioni entro il 30 giugno 2016. Il 7
gennaio 2015 prolunga il proprio contratto con il Sassuolo fino al 2019 con
relativo adeguamento dell'ingaggio.

Nell'estate 2015 è acquistato dalla Juventus, con cui vince subito la Supercoppa
nazionale: è il primo trofeo della sua carriera. Il 23 settembre, nella gara con
il Frosinone, realizza la prima rete con i sabaudi. 7 giorni più tardi, compie
il proprio debutto nelle coppe continentali segnando al Siviglia. 11 settimane
dopo, risulta protagonista del derby di Coppa Italia con una doppietta al
Torino. Il 13 febbraio 2016, è autore del gol-vittoria nella sfida con il
Napoli: per il club è la 15ª affermazione consecutiva in campionato, primato
ancora resistente. Al termine della stagione - l'unica in bianconero - aggiunge
al palmarès anche lo scudetto e la coppa nazionale.

Il 28 agosto 2016 si trasferisce al West Ham in prestito oneroso per 5 milioni
di euro con obbligo di riscatto a 20 milioni in caso di raggiungimento di 14
presenze, più altri 3 milioni di bonus. Sceglie di indossare la maglia numero
11.

Il 15 gennaio 2017 rientra anticipatamente alla Juventus e si trasferisce,
sempre in prestito con diritto di riscatto, al Valencia, scegliendo la maglia
numero 12. Il suo esordio in Primera División avviene il 21 gennaio, in
occasione della partita vinta 2-0 contro il Villarreal. Il 19 febbraio mette a
segno la sua prima rete ai danni dell'Athletic Bilbao, fissando il definitivo
2-0.

Nel 2007 partecipa al Torneo Internazionale Europa Unita con la nazionale
Under-16 di Antonio Rocca, debuttando il 25 aprile nell'incontro di apertura
contro la Slovenia. Nel corso della manifestazione, vinta dagli azzurrini,
disputa tre dei quattro incontri complessivi, compresa la finale contro la
Serbia. Il 29 agosto 2007 riceve la prima convocazione per la nazionale Under-17
di Luca Gotti, in occasione dell'incontro Italia-Turchia (3-0), senza scendere
in campo. Due giorni dopo, il 31 agosto, esordisce in Italia-Irlanda del Nord
(2-1). Il 13 ottobre 2009 esordisce con la nazionale Under-19 nell'incontro
Paesi Bassi-Italia (1-1). Segna anche 1 gol nell'unica presenza con la B Italia,
rappresentativa di Serie B. L'11 gennaio 2013 viene convocato per la prima volta
in Under-21 per prendere parte allo stage che si è tenuto a Coverciano dal 13
gennaio al 16 gennaio.

Dal 10 al 12 marzo 2014 è stato convocato dal CT della nazionale maggiore Cesare
Prandelli per uno stage organizzato allo scopo di visionare giovani giocatori in
vista dei Mondiali 2014, venendo riconfermato per il raduno successivo del 14 e
15 aprile. Il 30 agosto viene convocato dal nuovo commissario tecnico Antonio
Conte in vista dell'amichevole contro i Paesi Bassi del 4 settembre e della
partita di qualificazione agli Europei 2016 a Oslo contro la Norvegia del 9
settembre. Gioca da titolare entrambe le partite, procurandosi nella prima,
vinta per 2-0, un rigore (poi trasformato da Daniele De Rossi) mentre nella
seconda partita contro la Norvegia segna la prima rete dell'incontro con una
leggera deviazione, poi terminata 2-0 per gli azzurri, colpendo anche una
traversa nei minuti finali.

Convocato per gli Europei 2016 in Francia, nella seconda partita del girone il
17 giugno 2016 contro la Svezia esordisce nella manifestazione continentale e
serve l'assist con una sponda di testa per il gol vittoria di Éder. L'avventura
azzurra si conclude ai quarti di finale, con la sconfitta subita per mano della
Germania ai calci di rigore, durante i quali Zaza, subentrato a Giorgio
Chiellini al 120º proprio per poter essere nella lista dei rigoristi, fallisce
il proprio tentativo.



https://it.wikipedia.org/wiki/Marko_Pjaca

Marko Pjaca (pron. IPA: [mâːrko pjât͡sa], come nell'italiano piazza; Zagabria, 6
maggio 1995) è un calciatore croato, attaccante o ala della Juventus e della
Nazionale croata.

Ala di piede destro in possesso di ottime doti tecniche, è in grado di agire su
entrambi i lati del campo, pur prediligendo la fascia sinistra; all'occorrenza
può essere impiegato anche come trequartista o seconda punta. La rapidità nello
scatto e l'abilità nel dribbling lo rendono molto efficace nel superare il
diretto avversario e convergere verso il centro dell'area per calciare in porta.

Esordisce in massima serie con la Lokomotiva Zagabria nella stagione 2011-2012,
nella quale gioca una partita, senza segnare. L'anno seguente gioca invece 17
partite, segnando anche un gol. Nella stagione 2013-2014 gioca entrambe le
partite disputate dalla sua squadra nei preliminari di Europa League, terminate
con l'eliminazione per mano dei bielorussi della Dinamo Minsk.

L'anno successivo passa alla Dinamo Zagabria per 1 milione di euro, con cui
gioca 4 partite senza mai segnare nei preliminari di Champions League;
successivamente segna 3 gol in 4 partite giocate in Europa League. Nella
stagione 2015-2016 segna 2 reti in 3 presenze nei turni preliminari di Champions
League. Disputa la sua ultima partita con la squadra croata nella sfida contro
il Vardar Skopje valida per i preliminari di Champions League il 20 luglio 2016;
in quell'occasione mette a segno una doppietta su rigore e un assist che
permettono alla sua squadra di trionfare per 3-2 sugli avversari, venendo poi
salutato con una standing ovation dai suoi tifosi al momento della sostituzione
nel finale.

Il 21 luglio 2016 viene acquistato per 23 milioni di euro dalla Juventus, con la
quale firma un contratto quinquennale. Sceglie di indossare la maglia numero 20.
Fa il suo esordio nei minuti finali della partita del 27 agosto contro la Lazio
all'Olimpico, vinta per 1-0 dai bianconeri. Segna il suo primo gol in maglia
bianconera il 22 febbraio 2017 contro il Porto, nell'andata degli ottavi di
finale di Champions League, terminata con la vittoria della Juventus per 0-2.

Dopo aver giocato partite amichevoli con tutte le Nazionali giovanili croate,
dall'Under-17 all'Under-21, nel giugno del 2013 viene inserito nella lista dei
convocati per il Mondiale Under-20, giocando da titolare nella prima partita
della fase a gironi, vinta per 1-0 contro l'Uruguay; viene schierato dal primo
minuto anche nella partita successiva, pareggiata per 1-1 contro l'Uzbekistan.

Il 4 settembre 2014 fa il suo esordio in nazionale maggiore. Il 4 giugno 2016
sigla il primo gol nella goleada di 10-0 in amichevole contro il San Marino.
Viene convocato per gli Europei 2016 in Francia, risultando tra i migliori nella
vittoria con la Spagna che vale il primo posto nel gruppo D.



https://it.wikipedia.org/wiki/Antonio_Conte

Antonio Conte (Lecce, 31 luglio 1969) è un allenatore di calcio ed ex calciatore
italiano, di ruolo centrocampista, tecnico del Chelsea.

Centrocampista combattivo e tatticamente duttile per la sua versatilità,
cresciuto nel settore giovanile del Lecce, nella carriera da calciatore
professionista legò il suo nome alla Juventus, squadra in cui militò tredici
stagioni a cavallo degli anni 1990 e 2000 diventandone capitano e simbolo in
virtù della propria dedizione per la squadra, tenacia e grinta. In bianconero ha
vinto cinque campionati di Serie A e tutte le competizioni UEFA tranne la Coppa
delle Coppe, competizione a cui non ha mai preso parte. Con la Nazionale
italiana è stato vice campione del mondo 1994 e vice campione europeo 2000.

Considerato uno degli allenatori più validi in attività, nel 2005 inizia la sua
attività sulla panchina del Siena come vice di De Canio e nella stagione 2008-09
ottiene il titolo di campione nel campionato cadetto con il Bari, riportando i
pugliesi in Serie A. Passato sulla panchina della Juventus nell'estate del 2011,
è campione d'Italia per tre stagioni consecutive, impresa che in precedenza era
riuscita solo a Carcano, Capello e Mancini, oltre ad aver vinto due Supercoppe
italiane nel 2012 e nel 2013. Dal 19 agosto 2014 al 2 luglio 2016 è stato il
commissario tecnico della Nazionale italiana come successore di Cesare
Prandelli. Dal 2016 è l'allenatore del Chelsea.

Considerato uno dei migliori centrocampisti italiani della sua generazione,
Conte era un giocatore combattivo e forte fisicamente, che pur non eccellendo
sotto l'aspetto tecnico aveva dalla sua visione di gioco e personalità, doti che
lo rendevano sovente decisivo in campo. Tra i suoi punti di forza c'era
l'abilità nell'inserirsi a sorpresa in area di rigore per concludere a rete;
centrocampista discretamente prolifico, anche dalla distanza, si segnalò per
marcature d'istinto e, talvolta, acrobatiche e spettacolari. Il suo ruolo
originale era quello di centrale di centrocampo, ma sotto la guida di Marcello
Lippi ha ricoperto vari ruoli del reparto, come quello più difensivo di mediano.

Conte ha cominciato la sua carriera da allenatore utilizzando stabilmente
l'offensivo modulo 4-2-4, cosa che gli fece guadagnare da parte degli addetti ai
lavori l'iniziale fama di «integralista» tattico. Negli anni seguenti ha saputo
smentire tale nomea mostrandosi avvezzo a cambiare schemi, nonché la sua idea di
gioco, in funzione dei giocatori a disposizione in rosa; in questo senso, ha
optato per moduli altrettanto offensivi come il 4-3-3 e il 3-4-3, o più coperti
come il 3-5-2 e il 3-5-1-1.

Centrocampista centrale, cresce calcisticamente nella squadra della sua città,
il Lecce, con cui debutta in Serie A il 6 aprile 1986 (a 16 anni, 8 mesi, 13
giorni) in Lecce-Pisa 1-1. L'arrivo di Carlo Mazzone sulla panchina dei
salentini è un passo decisivo per la maturazione mentale e fisica di Conte che,
in breve tempo, diventa un perno importante della squadra. Nel 1987 si frattura
la tibia della gamba destra che mette in pericolo la sua carriera agonistica.
Nella stagione 1988-1989 ritorna in campo e segna anche il suo primo gol in
Serie A (e il primo con la maglia leccese) contro il Napoli l'11 novembre 1989,
partita vinta 3-2 dai partenopei.

In sette stagioni con i giallorossi, ha collezionato in totale 99 presenze e 1
gol.

Durante la carriera a Lecce, Conte attira le attenzioni di Giovanni Trapattoni,
tecnico della Juventus; nella sessione di calciomercato 1991 viene quindi
acquistato dal club torinese per 7 miliardi di lire. Il 17 novembre, nella
decima giornata di campionato, debutta con la nuova squadra nella vittoria per
1-0 nel derby di Torino, entrando nel finale al posto dell'attaccante Totò
Schillaci.

Per la stagione 1992-1993 diventa una pedina inamovibile della squadra
bianconera. Il 16 settembre 1992 bagna con una rete il suo esordio assoluto in
Coppa UEFA, nel 6-1 dei bianconeri contro l'Anorthosis Famagosta. Il 10 aprile
decide con una doppietta (primi gol in Serie A con la maglia bianconera) il
derby di Torino, vinto dalla Juventus per 2-1; questa sarà la sua prima e unica
doppietta in carriera. Conte conclude la sua seconda stagione alla Juve mettendo
a segno 3 reti (due in campionato e uno in Coppa UEFA) e contribuendo alla
conquista della Coppa UEFA. Nella finale di andata contro il Borussia Dortmund
gioca titolare, mentre rimane in panchina nella decisiva finale di ritorno.
Nella stagione 1993-1994 Conte si conferma sui livelli della precedente,
mostrandosi inoltre più prolifico a rete. Realizza 4 gol in campionato e due in
Coppa UEFA e, al termine della stagione, convince il CT Arrigo Sacchi a
convocarlo per i mondiali statunitensi.

Con l'arrivo di Marcello Lippi sulla panchina della Juve, Conte si trova a
essere impiegato in più ruoli a centrocampo, molti di questi non sempre graditi
dal giocatore. Gioca ottime partite e risulta decisivo in molte gare di Coppa
UEFA. Conte conclude la sua stagione mettendo a segno 3 reti (una in campionato
alla Sampdoria e due in Coppa UEFA) e contribuendo alla conquista dello scudetto
e della Coppa Italia da parte dei bianconeri.

Il 13 settembre 1995 bagna con una rete il suo esordio assoluto in Champions
League, nel 1-3 dei bianconeri in casa del Borussia Dortmund. Qualche giorno più
tardi, il 18 ottobre, ha realizzato la sua seconda rete in Champions nella
vittoria per 4-1 dei bianconeri sui Rangers. Il 22 maggio disputa da titolare la
finale di Champions tra Juventus e Ajax allo Stadio Olimpico di Roma. Al 44° del
primo tempo, però, è costretto a uscire per colpa di un infortunio e Lippi lo
sostituisce con Vladimir Jugović. La Juventus vince la competizione ai calci di
rigore, mentre Conte scopre che l'infortunio è più grave del previsto e che gli
impedirà di prendere parte all'Europeo 1996.

Nel 1996, in seguito a partenze di Vialli e Ravanelli, diventa capitano della
squadra. Dopo aver recuperato dall'infortunio subito nella finale contro l'Ajax,
Conte si infortuna nuovamente durante Italia-Georgia e chiude in anticipo la sua
stagione. La stagione 1997-1998 si apre per Conte con la conquista della seconda
Supercoppa nazionale, giocando la finale del 23 agosto 1997 vinta dalla Juventus
per 3-0 sul Vicenza; proprio ai biancorossi sigla la sua prima rete stagionale,
chiudendo le marcature bianconere. Il 31 agosto, alla prima di campionato, segna
la rete del definitivo 2-0 al Lecce, sua ex-squadra. Con 44 presenze e 7 gol,
Conte contribuisce alla vittoria dello scudetto (il terzo personale).

La stagione 1998-1999 si apre con la sconfitta in Supercoppa italiana contro la
Lazio. Dopo l'esonero di Lippi, Carlo Ancelotti viene chiamato a rimpiazzarlo.
Il nuovo tecnico della Juventus riposiziona Conte nel ruolo di centrocampista
centrale, rendendolo un giocatore intoccabile nel suo 3-5-2. La prima stagione
con Ancelotti in panchina inizia bene, e Conte approfitta del nuovo modulo per
cercare di più la porta. In UEFA Champions League Conte è grande protagonista e
ripaga la fiducia di Ancelotti realizzando ben 3 gol. Il 3 marzo realizza la
seconda marcatura bianconera nel quarto di finale di andata contro l'Olympiakos.
Il 17 marzo segna anche nella gara di ritorno, pareggiando all'86° la rete
dell'attaccante jugoslavo Siniša Gogić. Il 7 aprile porta in vantaggio la
Juventus nella semifinale di andata pareggiata 1-1 in casa del Manchester
United. Sarà proprio questa squadra, nella gara di ritorno, a eliminare la
Juventus con il risultato finale di 2-3. A fine stagione, Conte pareggia il suo
record di marcature stagionali (7 reti) dell'anno precedente.

Nella stagione 1999-2000, nonostante l'arrivo di nuovi giocatori come Sunday
Oliseh e Gianluca Zambrotta, Conte rimane titolare nella Juventus. Il 24 agosto
1999 realizza il suo primo gol stagionale nella finale di ritorno di Coppa
Intertoto 1999, conclusa con il pareggio della Juventus per 2-2 contro il Rennes
e con la conseguente vittoria del trofeo. A fine stagione segna in totale 6 gol
in 38 presenze complessive tra campionato e coppe e, complice la stagione
positiva, riceve la convocazione del CT Dino Zoff per Euro 2000.

La stagione stagione 2000-2001 si apre per il capitano bianconero con un gol al
Brescia in Coppa Italia, che tuttavia non basta per raggiungere i quarti di
finale della manifestazione poiché la squadra bresciana riesce a ribaltare il
risultato mettendo a segno 2 reti. Il 21 ottobre, alla terza giornata di
campionato, segna al 90° il gol del pareggio in Milan-Juventus (2-2). Conclude
la stagione con 28 presenze e 3 gol complessivi. Dalla stagione 2001-2002,
annata in cui la sua fascia di capitano passa a Del Piero, Conte non è più
titolare e viene messo in panchina dal rientrante Lippi. Riesce, comunque, a
collezionare 28 presenze e 1 gol al termine della stagione e contribuisce alla
conquista dello scudetto all'ultima giornata, il 5 maggio 2002, ai danni
dell'Inter.

Nella stagione 2002-2003 colleziona poche presenze e un solo gol in campionato,
ma vince di nuovo lo scudetto e gioca anche la finale di UEFA Champions League
persa ai rigori contro il Milan dove, entrato nel secondo tempo, colpisce di
testa una clamorosa traversa vicino all'incrocio di destra della porta di Dida.

Al termine della stagione 2003-2004 decide di ritirarsi dal calcio giocato.
Gioca la sua ultima partita in Serie A a San Siro in Inter-Juventus 3-2 (4
aprile 2004), mentre l'ultima in Europa è al Riazor in Deportivo La
Coruña-Juventus 1-0 (25 febbraio 2004).

In 13 stagioni con la Juventus, ha collezionato in campionato 295 presenze e 29
gol, in totale 418 presenze e 43 gol.

Il suo esordio nella Nazionale maggiore avviene sotto la guida di Arrigo Sacchi
a 24 anni, il 27 maggio 1994 nell'amichevole pre-mondiale contro la Finlandia.
Viene convocato dallo stesso commissario tecnico per il campionato del mondo
1994 negli Stati Uniti, a cui partecipa con il n. 15. Nel corso della
manifestazione gioca titolare la sfida dei quarti di finale contro la Spagna, e
subentra nel secondo tempo nella semifinale contro la Bulgaria. Rimane in
panchina nella decisiva sfida in finale contro il Brasile, persa ai tiri di
rigore.

Non partecipa al campionato d'Europa 1996 in Inghilterra, a causa di un
infortunio patito poche settimane prima con la Juventus nella finale di UEFA
Champions League.

Non convocato da Cesare Maldini neanche per il campionato del mondo 1998 in
Francia, ritorna in Nazionale grazie al nuovo CT Dino Zoff. Il 27 marzo 1999, in
occasione della partita in trasferta contro la Danimarca valevole per le
qualificazioni all'Europeo 2000, Conte scende in campo nel secondo tempo al
posto di Diego Fuser e segna il gol, il suo primo in Nazionale, del definitivo
1-2 azzurro con un colpo di testa su assist di Francesco Totti.

Viene scelto da Zoff per il campionato d'Europa 2000 in Belgio e nei Paesi
Bassi, a cui partecipa con il n. 8 sulle spalle. L'11 giugno, nella prima gara
della fase a gironi contro la Turchia, Conte realizza in rovesciata il primo gol
degli azzurri in questo torneo, contribuendo poi alla vittoria dell'Italia per
2-1 sugli avversari. Disputa anche l'altra partita della fase a gironi contro il
Belgio, e quella dei quarti di finale contro la Romania dove, a causa di un
fallo di Gheorghe Hagi che gli procura una lesione ai legamenti della caviglia
destra, conclude in anticipo l'Europeo poi perso dagli azzurri in finale contro
la Francia.

Nel 2005 inizia la carriera di allenatore da vice di Luigi De Canio al Siena. A
fine stagione il Siena si piazza 17º, ultimo posto valido per la salvezza, ma
scala al 15º, dopo le penalizzazioni di Juventus e Lazio, per via dello scandalo
Calciopoli. Nella stagione successiva è allenatore dell'Arezzo, in Serie B, che
inizia il campionato con 6 punti di penalizzazione per Calciopoli. Dopo 5
pareggi e 4 sconfitte nelle prime 9 partite, l'Arezzo permane sempre ultimo in
classifica a meno 1 e Conte è esonerato il 31 ottobre 2006; richiamato il 13
marzo 2007, ottiene 24 punti nelle ultime 10 partite, retrocedendo in Lega Pro a
fine stagione; se non ci fosse stata la penalizzazione l'Arezzo si sarebbe
classificato undicesimo.

Il 28 dicembre 2007 diventa il nuovo allenatore del Bari dopo le dimissioni di
Giuseppe Materazzi. Quella con i galletti pugliesi è per lui la seconda
esperienza sulla panchina di una squadra di Serie B. Ottiene la salvezza
anticipatamente piazzandosi a metà classifica e vince il derby contro il Lecce,
causando attriti con la tifoseria salentina.

Per la stagione 2008-2009, conferma l'impegno con il Bari nella serie cadetta. A
Bari schiera un modulo che ha nelle fasce offensive il suo punto di forza,
ispirato al modulo adottato da Giampiero Ventura al Pisa nella stagione
precedente; il Bari di Conte si proietta da solo in testa alla classifica
ottenendo dopo otto anni la promozione in Serie A, matematicamente giunta l'8
maggio 2009 (giorno della festa patronale di San Nicola), con quattro giornate
d'anticipo, a seguito della sconfitta del Livorno con la Triestina (per 0-1). Il
2 giugno Conte accetta inizialmente il rinnovo del contratto con il club
pugliese, tuttavia dopo tre settimane rescinde consensualmente il contratto con
la società biancorossa.

Dopo quasi tre mesi dall'addio al Bari, il 21 settembre 2009 è ingaggiato in
Serie A dall'Atalanta, sostituendo l'esonerato Angelo Gregucci. Alla prima
panchina in Serie A in casa col Catania (0-0) Conte è espulso per proteste. La
prima vittoria in A è il 18 ottobre, su campo dell'Udinese. Dopo aver ottenuto
13 punti in 13 partite, (3 vittorie, 4 pareggi, 6 sconfitte), si dimette il 7
gennaio 2010 in seguito a sconfitta rimediata in casa col Napoli. Il 1º febbraio
2010 vince il premio Panchina d'argento della stagione 2008-2009 per aver
riportato il Bari nella massima divisione; il premio è istituito dal settore
tecnico della Federcalcio e riservato agli allenatori della Serie B che si siano
particolarmente distinti durante il campionato.

Il 23 maggio 2010 diventa allenatore del neo-retrocesso Siena. Coi toscani
ottiene il 2º posto in campionato, che vale promozione diretta in Serie A,
seconda della sua carriera dopo quella con il Bari, con tre giornate d'anticipo.

Il 31 maggio 2011 approda sulla panchina della Juventus: Conte torna così a
ricoprire un ruolo ufficiale in bianconero, dopo esserne stato calciatore per
tredici anni e averne indossato la fascia di capitano dal 1996 al 2001.

L'11 settembre 2011 ottiene la sua prima vittoria in campionato con la Juventus
battendo 4-1 il Parma, inaugurando lo Juventus Stadium. Il 18 settembre 2011
ottiene la sua prima vittoria in trasferta battendo 0-1 il Siena, sua
ex-squadra. Il 25 ottobre 2011, nona giornata del campionato, la squadra si
impone per 2-1 contro la Fiorentina, portando la Juventus in solitaria alla
testa della classifica, evento che non accadeva da cinque anni, dalla stagione
calcistica 2005-2006. Con vittoria esterna a Lecce l'8 gennaio 2012, Conte entra
nella storia della Juventus eguagliando il record storico della stagione
1949-1950 con 17 risultati utili consecutivi dalla prima di campionato. La
settimana dopo supera il record stabilendone uno nuovo di 18 risultati utili
consecutivi da inizio campionato, col pareggio interno col Cagliari (1-1). Una
settimana dopo la Juve ottiene il titolo d'inverno dopo aver battuto l'Atalanta
0-2. Chiude imbattuto il girone d'andata con 11 vittorie, 8 pareggi, 0
sconfitte.

Il 12 marzo 2012 una giuria di esperti, giornalisti e dirigenti sportivi decreta
Conte vincitore del Premio Maestrelli per la stagione in corso, precedendo
Guidolin e Mazzarri. Il 6 maggio 2012 vince il suo primo campionato da
allenatore battendo 2-0 il Cagliari a Trieste (campo neutro) alla 37ª giornata,
con contemporanea sconfitta del Milan nel derby con l'Inter, portando il
distacco a 4 punti. Conclude il campionato raccogliendo 23 vittorie e 15
pareggi, mantenendo l'imbattibilità. La striscia di risultati utili consecutivi
termina il 20 maggio 2012, quando la Juventus perde 2-0 col Napoli, finale di
Coppa Italia.

L'11 agosto 2012, a Pechino, vince la prima Supercoppa Italiana da allenatore,
battendo ancora il Napoli 4-2. Il 5 maggio 2013 vince il secondo scudetto
consecutivo alla guida della Juventus con 3 giornate d'anticipo, diventando il
quinto allenatore alla guida della squadra capace di vincere due scudetti nei
primi due anni dopo Carcano (1930-1931 e 1931-1932), Parola (1959-1960 e
1960-1961), Vycpálek (1971-1972 e 1972-1972), Trapattoni (1976-1977 e
1977-1978).

Il 18 agosto 2013 vince la sua seconda Supercoppa italiana battendo la Lazio 4-0
all'Olimpico di Roma. Il 12 gennaio 2014 ottiene il record di 11 vittorie
consecutive, superando il precedente primato del Quinquennio d'oro di Carcano.
Il 4 maggio è campione d'Italia per il terzo anno di fila, in virtù della
sconfitta della Roma a Catania. Oltre a ciò, sul piano personale, il tecnico, al
suo terzo scudetto in panchina, entra nel novero dei colleghi più titolati nel
campionato italiano di calcio dietro a Trapattoni (7), Capello e Lippi (5),
Carcano e Felsner (4) e affiancando Garbutt, Herrera, Mancini, Weisz e Allegri.
A fine torneo, la Juventus taglia due traguardi storici: 102 punti in campionato
(record europeo) e totale imbattibilità casalinga con 57 punti conquistati su
altrettanti disponibili. Nella stessa stagione porta i bianconeri in semifinale
di Europa League in cui è eliminato dal Benfica.

Il 19 maggio la società annuncia che il tecnico siederà sulla panchina
bianconera anche per la stagione successiva; tuttavia il 15 luglio, a ritiro
estivo iniziato, Conte si dimette risolvendo il contratto con la Juventus.

Il 19 agosto 2014 firma un contratto biennale fino al 31 luglio 2016 con la FIGC
per ricoprire il doppio incarico di commissario tecnico della Nazionale italiana
e di coordinatore delle squadre giovanili azzurre. Il 4 settembre esordisce
sulla panchina dell'Italia con una vittoria, sconfiggendo 2-0 in amichevole i
Paesi Bassi. Il 10 ottobre 2015, con la vittoria per 3-1 a Baku contro
l'Azerbaijan, conquista la qualificazione alla fase finale del campionato
d'Europa 2016.

Nella rassegna europea l'Italia vince il proprio girone, qualificandosi per gli
ottavi di finale, dove gli azzurri battono 2-0 i campioni in carica della
Spagna. Nei quarti di finale l'Italia cede il passo alla Germania dopo i tiri di
rigore, in una gara che mette la parola fine all'esperienza di Conte in azzurro.
Viene sostituito da Giampiero Ventura, lo stesso allenatore che gli era
succeduto a Bari nel 2009.

Il 4 aprile 2016 il club inglese del Chelsea ufficializza l'ingaggio di Conte
come allenatore a partire dalla stagione di Premier League 2016-2017. Il 15
agosto 2016 ottiene la sua prima vittoria sulla panchina dei Blues durante il
derby londinese contro il West Ham Utd.

Nel maggio 2012, Antonio Conte viene iscritto nel registro degli indagati, con
il capo di imputazione di associazione a delinquere finalizzata alla truffa e
alla frode sportiva, a causa delle accuse di Filippo Carobbio smentite da tutti
i suoi ex compagni di squadra. Il periodo a cui le accuse si riferiscono risale
ai tempi in cui Conte era allenatore del Siena. Il 28 maggio il Giudice per le
indagini preliminari del Tribunale di Cremona dispone una perquisizione
domiciliare a carico di Conte.

Nel luglio del 2013, il PM di Cremona Roberto Di Martino ha mandato un avviso ai
149 indagati per notificare il maxi incidente probatorio che sarà condotto sulle
200 apparecchiature poste sotto sequestro durante le indagini. Tra gli indagati
figura lo stesso Conte. Il 9 febbraio 2015, la Procura di Cremona termina le
indagini e formula per lui l'accusa di frode sportiva e non invece quella di
associazione a delinquere. Il 7 luglio seguente la Procura di Cremona chiede il
rinvio a giudizio per Conte e altri 103 indagati con l'accusa di frode sportiva
in relazione solo alla partita AlbinoLeffe-Siena mentre per Novara-Siena il PM
Roberto Di Martino chiede l'archiviazione così come per l'originaria accusa di
associazione a delinquere.

Il 5 aprile 2016 la Procura di Cremona chiede per Conte 6 mesi di reclusione con
pena sospesa e 8.000 euro di multa anziché 8 mesi considerando lo sconto di un
terzo previsto dal rito abbreviato. Il 16 maggio seguente viene assolto dal GUP
«per non aver commesso il fatto».

Il 26 luglio 2012, Conte viene deferito dalla Procura Federale nell'ambito del
terzo filone dell'inchiesta sportiva sul calcioscommesse, con l'accusa di omessa
denuncia in relazione alle partite Novara-Siena 2-2 e AlbinoLeffe-Siena 1-0 del
campionato di Serie B 2010-11.

Il 1º agosto la Commissione Disciplinare definisce «non congrua» l'istanza di
patteggiamento a 3 mesi e 200 000 euro concordata tra il Procuratore Palazzi e i
legali del tecnico bianconero. Bocciata anche l'istanza di ricusazione della
Corte avanzata dai legali dell'allenatore. Caduta ogni possibilità di un nuovo
accordo tra le parti, il giorno successivo viene resa nota la richiesta di un
anno e tre mesi di squalifica da parte della Procura Federale. Il 10 agosto,
l'allenatore viene squalificato per 10 mesi dalla Commissione Disciplinare della
Federcalcio Italiana. Il 22 dello stesso mese, lo stop di 10 mesi viene
confermato dalla Corte Federale. La Corte ha parzialmente riformato la decisione
della Disciplinare, prosciogliendo l'ex allenatore del Siena per Novara-Siena,
ma confermando la squalifica di 10 mesi per l'omessa denuncia di
Albinoleffe-Siena.

Il 29 agosto il tecnico della Juventus ha presentato ricorso al Tnas per
ottenere la procedura d'urgenza e la sospensione cautelare dei 10 mesi di
squalifica. Il presidente del Tnas ha accolto l'istanza di urgenza del ricorso,
respingendo invece quella cautelare per neutralizzare la squalifica, con un
rimando su questa decisione ai giudici dell'arbitrato competenti. Intanto,
tramite una nota ufficiale, il 13 settembre la FIFA ha esteso a tutte le
competizioni internazionali lo stop di dieci mesi del tecnico della Juventus per
omessa denuncia nell'ambito del processo calcioscommesse. Il 5 ottobre, il
Tribunale Nazionale di Arbitrato per lo Sport ha ridotto la squalifica inflitta
in secondo grado a quattro mesi, consentendo al tecnico di tornare in panchina a
partire dall'8 dicembre 2012.

Il 10 ottobre 2012 l'allenatore della Juventus è stato deferito dal Procuratore
federale Palazzi alla Commissione Disciplinare Nazionale per la violazione
dell'art. 1 comma 1 e dell'art. 5 comma 1 del Codice Giustizia Sportiva. Conte è
stato deferito per avere espresso giudizi e rilievi lesivi della reputazione e
dell'operato degli Organi di Giustizia Sportiva nella conferenza stampa del 23
agosto dello stesso anno, dopo la sentenza della Corte di Giustizia Federale sul
calcioscommesse. Conte avrebbe adombrato dubbi sulla imparzialità delle
decisioni rese e sull'operato dell'Ufficio della Procura Federale. Per
violazione degli artt. 4, comma 2, e 5, comma 2, del Codice di Giustizia
Sportiva, è stata deferita per responsabilità oggettiva la società Juventus per
i comportamenti ascritti al proprio allenatore. Il 7 novembre dello stesso anno
Conte e la Juventus hanno chiuso con un patteggiamento davanti alla Disciplinare
– ammende di 25 000 euro a testa – la vicenda relativa al deferimento per le
accuse rivolte dal tecnico bianconero agli organi della giustizia sportiva.

Il 6 settembre 2012, nella Caserma dei Carabinieri di Monopoli Conte è stato
ascoltato per quattro ore come persona informata dei fatti nell'ambito
dell'inchiesta che la Procura di Bari sta conducendo su molte partite degli anni
scorsi del Bari che sarebbero state truccate. A Conte è stato chiesto in
particolare di due partite che risalgono alla sua gestione tecnica: Bari-Treviso
0-1 del 2008 e Salernitana-Bari 3-2 del 2009.



https://it.wikipedia.org/wiki/Gianluigi_Buffon

Gianluigi Buffon, detto Gigi (Carrara, 28 gennaio 1978), è un calciatore
italiano, portiere della Juventus e della nazionale italiana, delle quali è
capitano; in quest'ultima è il giocatore che vanta il maggior numero di presenze
(167).

Considerato uno dei più forti portieri di tutti i tempi, è stato spesso definito
il migliore nella storia del calcio. Con i club ha vinto 7 campionati di Serie A
– record per un portiere –, 1 di Serie B, 6 Supercoppe italiane, 3 Coppe Italia
e una Coppa UEFA, oltre ad essere stato due volte finalista della Champions
League (nel 2003 e nel 2015).

Con la Nazionale italiana è stato campione del mondo nel 2006 e vice-campione
d'Europa nel 2012, partecipando a cinque Mondiali (1998, 2002, 2006, 2010 e
2014), quattro Europei (2004, 2008, 2012 e 2016) e due Confederations Cup (2009
e 2013). Prima di entrare nel giro della Nazionale maggiore ha vinto un Europeo
di categoria con l'Under-21 nel 1996, e nello stesso anno ha preso parte ai
Giochi olimpici.

Detiene il record di imbattibilità nella Serie A a girone unico, avendo
mantenuto la sua porta inviolata per 974 minuti (dal gol di Antonio Cassano al
64' di Sampdoria-Juventus 1-2 del 10 gennaio 2016, fino al calcio di rigore di
Andrea Belotti al 48' di Torino-Juventus 1-4 del 20 marzo 2016) nella stagione
2015-2016. È inoltre il portiere con più apparizioni nella storia della massima
serie italiana, nonché uno dei pochi calciatori con almeno 1000 presenze in
carriera.

Nel 2006 è stato premiato dalla FIFA come miglior portiere del Mondiale e si è
classificato secondo nella classifica del Pallone d'oro, dopo il connazionale
Fabio Cannavaro. Nel 2003, la UEFA lo ha premiato con il titolo di miglior
portiere e, unico caso tra i giocatori del suo ruolo, miglior giocatore della
stagione. Tra il 2003 e il 2007 è stato eletto quattro volte "Portiere
dell'anno" dall'IFFHS, organismo che si occupa delle statistiche riguardanti la
storia del calcio; altre sei volte, tra il 2008 e il 2016, ha ottenuto il
secondo posto. Fino al 2011 risulta il portiere ad aver vinto più volte il
premio IFFHS, venendo poi superato da Iker Casillas nel 2012. Sempre dall'IFFHS
è stato premiato come miglior portiere del decennio 2000-2010, del quarto di
secolo 1987-2011 e del XXI secolo, prendendo però solo in considerazione i
risultati ottenuti dal 2001 al 2011. Nel 2009 è stato inserito nella squadra
ideale del decennio dal Sun, mentre nel 2004 è stato inserito nella FIFA 100,
una lista dei 125 più grandi giocatori viventi, selezionata da Pelé e dalla FIFA
in occasione delle celebrazioni del centenario della federazione. Nel 2016, a
Montecarlo, è stato premiato con il Golden Foot, diventando il primo portiere
nella storia a ricevere tale riconoscimento, nonché il quarto italiano ad
ottenerlo, dopo Roberto Baggio (2003), Alessandro Del Piero (2007) e Francesco
Totti (2010).

Gianluigi Buffon nasce il 28 gennaio 1978 a Carrara, in Toscana, da una famiglia
di sportivi: la madre Maria Stella Masocco è stata tre volte campionessa
italiana di getto del peso e lancio del disco, lo zio Dante Angelo Masocco ha
giocato a livello nazionale e nella Serie A1 di pallacanestro, il padre Adriano
ha militato nella Nazionale di getto del peso e le sorelle Guendalina e Veronica
sono state pallavoliste affermate. È parente di Lorenzo Buffon, portiere di
Milan, Genoa, Inter, Fiorentina e della Nazionale: Lorenzo è cugino di secondo
grado del nonno di Gianluigi.

Nonostante fin da bambino sia stato tifoso del Genoa, dalla stagione 2002-2003
porta scritto sui guanti l'acronimo "C.U.I.T.", che significa Commando Ultrà
Indian Trips, ovvero il nome di un gruppo di tifosi ultras della Carrarese, di
cui è azionista. Possiede un ristorante nel centro della città di Pistoia,
intitolato "Zerosei", e lo stabilimento balneare "La Romanina" in località
Ronchi.

È stato opinionista fisso nel programma di Darwin Pastorin, Le partite non
finiscono mai, tra il settembre 2006 e il maggio 2007.

Il 14 novembre 2008 esce Numero 1, testo autobiografico scritto con Roberto
Perrone, in cui Buffon viene definito nell'introduzione «il più grande portiere
del mondo, uno dei quattro o cinque che resteranno per sempre nell'immaginario
mondiale del football».

Nell'estate 2009 viene ingaggiato da PokerStars (la sala di poker online), come
testimonial pubblicitario con un contratto da un milione di euro.

Il 16 luglio 2010 è diventato socio azionario della Carrarese, squadra della sua
città natale, acquisendo il 50% della proprietà assieme a Cristiano Lucarelli e
Maurizio Mian. Il 10 giugno 2011 acquisisce il 20% delle quote azionarie della
società, per poi diventarne unico azionista l'anno successivo.

Il 30 maggio 2011 è entrato a far parte del Consiglio di amministrazione di
Zucchi con una quota del 19,4%. Nel luglio 2011 la CONSOB lo multa per un
ammontare di circa 60 000 euro «per non avere dato conto di avere superato le
soglie rilevanti del 2%, del 5% e poi 10% nel capitale di Zucchi». Nel 2014
acquisisce il 56% delle azioni, diventandone azionista di maggioranza.
Quest'operazione ha destato qualche perplessità da parte dei media, essendo essa
uno degli sponsor della FIGC.

Il 16 giugno 2011 si sposa con la showgirl ceca Alena Šeredová. Da lei ha avuto
due figli: Louis Thomas, nato il 28 dicembre 2007, il cui nome è stato scelto in
onore del suo idolo sportivo, il portiere del Camerun Thomas N'Kono, e David Lee
nato il 31 ottobre 2009. La coppia si è separata nel 2014. Attualmente è legato
sentimentalmente alla giornalista di Sky Ilaria D'Amico, con la quale, il 6
gennaio 2016, ha avuto il suo terzo figlio, Leopoldo Mattia.

Il 7 maggio 2012 è stato eletto vicepresidente dell'Associazione Italiana
Calciatori, prima volta per un giocatore in attività. Il 6 luglio dello stesso
anno è divenuto l'azionista unico della Carrarese, tramite la società Buffon &
co.

È stato oggetto di critiche in due occasioni, entrambe riguardanti
l'ostentazione di simboli legati all'estrema destra. Quando militava nel Parma,
mostrò sotto la curva una maglietta con la scritta "Boia chi molla"; il gesto,
oltre alle critiche, gli costò anche un deferimento alla commissione
disciplinare. Lo stesso Buffon spiega, nell'autobiografia Numero 1, che tale
gesto era dovuto al fatto di aver trovato questa scritta intagliata sul cassetto
di un tavolo ai tempi del collegio.

Sempre nel Parma, all'inizio della stagione 2000-2001, Buffon scelse l'88 come
numero di maglia, poiché simboleggiava quattro "palle", simbolo della rinascita
dopo l'infortunio che gli aveva impedito di partecipare all'Europeo 2000. Dopo
alcune proteste di diverse associazioni, soprattutto del responsabile dello
sport della comunità ebraica di Roma Vittorio Pavoncello, che evidenziavano come
il numero potesse essere associato ad Hitler (l'ottava lettera dell'alfabeto è
la H, quindi le due cifre rischiavano di essere interpretate come acronimo di
Heil Hitler), il portiere, ignaro del significato del numero 88, ripiegò sul 77.

Nel 2001 rischia la reclusione, a causa di un falso diploma, per essersi
iscritto a giurisprudenza all'Università di Parma senza averne titolo, ma
patteggia la pena a sei milioni di lire.

A maggio 2006, viene coinvolto in un giro di scommesse clandestine, che gli fa
rischiare la partecipazione agli imminenti mondiali. Lo stesso anno, durante i
festeggiamenti per la vittoria del campionato del mondo 2006 al Circo Massimo,
sventola uno striscione con su scritto "Fieri di essere italiani", con annessa
una croce celtica.

Portiere di grande carisma e temperamento, abbina a un ottimo senso della
posizione eccellenti doti tecniche, fisiche e atletiche, che gli consentono di
destreggiarsi con efficacia nelle parate in tuffo e nelle uscite alte. Pur
essendo dotato di una buona presa, è solito preferire la respinta, indirizzando
il pallone lateralmente o verso il compagno meglio piazzato. Sa farsi valere
anche nelle uscite basse, sebbene col passare degli anni abbia progressivamente
ridotto la frequenza di questo genere di interventi.

Nonostante la statura elevata è dotato di ottimi riflessi e notevole agilità; si
distingue, inoltre, per la costanza di rendimento, la concentrazione e il buon
controllo di palla, che all'occorrenza sfrutta per eludere il pressing degli
avversari. Abile nel parare i calci di rigore, nel corso della sua carriera ha
neutralizzato numerosi tiri dal dischetto, anche in circostanze decisive. Di
notevole longevità sportiva, ha mantenuto elevati standard di rendimento anche
in età avanzata.

In giovane età occupava spesso il ruolo di centrocampista; divenne portiere
all'età di 13 anni, quando lasciò il Bonascola per approdare a Parma, prendendo
come modello Thomas N'Kono, numero 1 del Camerun ai Mondiali del 1982 e del
1990.

Inizia nella scuola calcio Canaletto, una società di calcio dilettantistica di
La Spezia. Passato nella categoria pulcini, torna a Carrara per giocare nel
Perticata, altra formazione dilettantistica. Sia nella squadra ligure che in
quella toscana ricopre il ruolo di centrocampista. A 12 anni passa al Bonascola,
squadra della sua città natale.

All'età di 13 anni, il 13 giugno 1991, viene acquistato dal Parma. Venne
acquistato per 15 milioni di lire pagabili in due anni, con la prima da 3
milioni e la seconda da 12 milioni: se però dopo il primo anno ai ducali non
fosse stato riconfermato, sarebbe decaduto l'impegno dei ducali a corrispondere
il compenso pattuito per la seconda stagione. Così non fu.

Nelle giovanili dei ducali, a 14 anni, è costretto a giocare in porta, vista la
contemporanea assenza di entrambi i portieri infortunati e, dopo due sole
settimane, conquista tra i pali il posto di titolare. In gialloblù è cresciuto
sotto la guida del preparatore dei portieri Ermes Fulgoni, che Buffon ha
ritenuto essere stato il suo maestro; anche con Villiam Vecchi ha imparato
tanto.

Con il titolare Luca Bucci infortunato, viene aggregato in prima squadra dal
tecnico Nevio Scala, che, colpito dalle qualità del giocatore – «[...] mi sono
girato verso il mio preparatore dei portieri (Vincenzo Di Palma) e gli ho
chiesto se anche lui vedeva quello che stavo vedendo io. "Questo è un fenomeno",
mi ha risposto. Entrambi eravamo senza parole» –, lo preferisce al secondo
portiere Alessandro Nista e lo fa esordire in Serie A a 17 anni, il 19 novembre
1995, nella partita Parma-Milan (0-0), in cui Buffon è uno dei migliori in
campo. Subisce la prima rete nella successiva partita contro la Juventus (gol di
Ciro Ferrara). Con i ducali esordisce anche nelle competizioni UEFA per club,
precisamente in Coppa UEFA, contro il Vitória Guimarães (partita finita 2-0 per
i portoghesi) il 24 settembre dell'anno seguente.

Nella stagione successiva (1996-1997) è già titolare della squadra emiliana, con
la quale colleziona 27 presenze, e l'anno successivo esordisce in Nazionale.
Negli anni in cui veste la maglia parmigiana viene ribattezzato Superman e
conquista una Coppa UEFA, una Coppa Italia e una Supercoppa italiana.

Dopo aver perfezionato l'acquisto di Lilian Thuram dal Parma, il 3 luglio 2001,
sempre dagli emiliani, la Juventus acquista Buffon per 75 miliardi di lire più
la cessione a titolo definitivo di Jonathan Bachini, valutato 30 miliardi;
Buffon risulta così l'acquisto più oneroso nella storia della società bianconera
– record mantenuto fino al 2016, anno in cui la Juventus acquista Gonzalo
Higuaín per 90 milioni di euro –, nonché il calciatore italiano e il portiere
più costoso di sempre. Nella sua prima stagione in bianconero vince subito lo
scudetto, il primo della carriera, con un sorpasso all'Inter all'ultima
giornata.

Nel 2002-2003 vince la Supercoppa italiana e un altro scudetto, perdendo ai tiri
di rigore la Champions League nella finalissima contro il Milan: già
protagonista di un penalty parato a Luís Figo nella semifinale contro il Real
Madrid, neutralizza i tiri di Clarence Seedorf e K'akhaber K'aladze, ma il suo
collega Dida fa meglio e la coppa va ai rossoneri (2-3). Quell'anno viene
premiato dalla UEFA come miglior giocatore della stagione: nessun portiere aveva
mai ricevuto questo riconoscimento.

Vinta la Supercoppa italiana contro il Milan, ai rigori, nella stagione
2003-2004 la Juventus si classifica terza in campionato.

Nelle stagioni 2004-2005 e 2005-2006, con Fabio Capello in panchina, Buffon
vince rispettivamente il terzo e il quarto scudetto della sua carriera, in
seguito revocati per le vicende di Calciopoli. Retrocesso in Serie B, decide di
continuare la sua avventura con la società torinese. Nel novembre del 2006, la
Juventus lo ringrazia acquistando una pagina di ognuno dei tre quotidiani
sportivi nazionali (Tuttosport, La Gazzetta dello Sport, Corriere dello Sport),
pubblicandovi queste parole: «La tua maglia dice chi sei. La società, i
compagni, i tifosi e i partner ringraziano Gigi Buffon per essere ancora e
sempre il loro numero uno». A fine stagione la Juventus si classifica al primo
posto nonostante la penalizzazione, ritrovando la Serie A.

Durante la stagione 2007-2008. Buffon inizia a soffrire di acciacchi fisici, che
lo affliggeranno anche nelle due stagioni successive, costringendolo a saltare
diversi incontri. Per la Juventus sono anni altalenanti: dopo un terzo e un
secondo posto ottenuti nelle stagioni 2007-2008 e 2008-2009, le due annate
successive vedono i bianconeri classificarsi settimi.

L'arrivo di Antonio Conte sulla panchina della Juventus coincide con il ritorno
ad alti livelli della squadra torinese, che conquisterà tre scudetti
consecutivi, oltre a due Supercoppe italiane. Divenuto capitano della Juventus
dalla stagione 2012-2013, in seguito all'addio di Alessandro Del Piero, nel
corso della stagione successiva Buffon realizza un record personale di
imbattibilità di 745 minuti, la sesta miglior prestazione di tutti i tempi in
Serie A.

Terminato il ciclo di Conte, sostituito da Massimiliano Allegri nella stagione
2014-2015, la Juventus non riesce a vincere la terza Supercoppa italiana di
fila, persa ai rigori contro il Napoli, ma conquista il quarto scudetto
consecutivo, seguito dalla Coppa Italia (pur non scendendo mai in campo durante
la competizione, sostituito da Storari). Nello stesso anno giunge in finale di
Champions League contro il Barcellona, perdendo per 3-1 nonostante la buona
prova di Buffon. Al termine della competizione, Buffon viene inserito nella
squadra ideale dell'edizione 2014-2015.

L'8 agosto, con la vittoria per 2-0 sulla Lazio, vince la quinta Supercoppa
italiana con la Juventus e la sesta personale, raggiungendo Dejan Stanković
nella speciale classifica di trofei vinti (6). Il 12 agosto si è classificato al
quarto posto dell'UEFA Best Player in Europe Award. Il 21 ottobre, nella partita
casalinga di Champions League pareggiata 0-0 contro il Borussia M'gladbach,
supera Alessandro Del Piero al primo posto della classifica dei minuti giocati
con la Juventus. L'11 marzo, a seguito della vittoria per 1-0 contro il
Sassuolo, diventa il portiere con la più lunga striscia di imbattibilità in
Serie A nella storia della Juventus, superando il precedente record di Dino
Zoff. Infine il 20 marzo, in Torino-Juventus, riesce a battere il record
assoluto di Sebastiano Rossi e a migliorarlo fino a 974 minuti, quando subisce
su rigore il gol di Andrea Belotti. Vince il campionato alla trentacinquesima
giornata, grazie alla vittoria conseguita contro la Fiorentina per 1-2 (nella
quale, nel finale, risulta decisivo ai fini del risultato parando un rigore a
Nikola Kalinić) e alla sconfitta del Napoli secondo in classifica per 1-0 nella
trasferta di Roma, nel posticipo giocato il lunedì pomeriggio. Il 21 maggio, pur
non scendendo in campo durante la partita (così come durante tutta la
competizione, sostituito da Neto), vince la seconda Coppa Italia consecutiva con
la Juventus, la terza personale.

L'11 ottobre 2016 si aggiudica la 14ª edizione del Golden Foot; nello stesso
mese viene inserito dalla testata francese France Football fra i 30 candidati
alla vittoria del Pallone d'oro. Il 2 novembre, nel pareggio casalingo contro il
Lione (1-1), raggiunge quota 100 presenze in Champions League (escluse le
presenze nei turni preliminari). Il 6 novembre, nella vittoria esterna contro il
Chievo (1-2), raggiunge quota 600 presenze in Serie A.

Gioca in tutte le rappresentative giovanili italiane dall'Under-15 all'Under-23.
Gioca l'Europeo Under-15 nel 1993 in Turchia, il Mondiale Under-17 nel 1993 in
Giappone, arriva in finale all'Europeo Under-19 del 1995 e vince l'Europeo
Under-21 del 1996.

Gianluigi Buffon ottiene la sua prima convocazione in Nazionale maggiore da
parte del CT Cesare Maldini in occasione delle qualificazioni al Mondiale di
calcio 1998. Esordisce con la maglia della Nazionale il 29 ottobre 1997, all'età
di 19 anni, durante una partita contro la Russia giocata a Mosca, valida per le
qualificazioni ai Mondiali di Francia 1998. Buffon entrò in campo al 32' minuto
del primo tempo per sostituire l'infortunato Gianluca Pagliuca. Durante
l'incontro, Buffon subì il suo primo gol in Nazionale al 52' a causa di
un'autorete di Fabio Cannavaro, all'epoca suo compagno di squadra nel Parma e
futuro collega nella Juventus. La partita si concluse con il risultato di 1-1,
frutto della rete realizzata da Christian Vieri al 49'.

Viene convocato per i Mondiali di Francia 1998 come terzo portiere dopo Angelo
Peruzzi e Gianluca Pagliuca, durante i quali tuttavia non scende mai in campo.
Buffon riesce a brillare con l'arrivo sulla panchina della Nazionale il CT Dino
Zoff, il quale decide di schierarlo come titolare a soli 20 anni, anche se è
costretto a saltare il Campionato Europeo di Belgio-Olanda 2000 per via di un
infortunio alla mano subito durante un'amichevole contro la Francia. In seguito,
sotto la guida del CT Giovanni Trapattoni, partecipa al Mondiale 2002 e
all'Europeo 2004, subendo rispettivamente cinque e due gol.

Gianluigi Buffon raggiunge i suoi massimi livelli di prestazione durante i
Mondiali del 2006 in Germania sotto la gestione tecnica del nuovo CT della
Nazionale Marcello Lippi. Durante il torneo, infatti, subisce solo due reti,
ovvero un autogol del compagno Cristian Zaccardo durante l'incontro con gli
Stati Uniti nella fase a gironi, terminato con il punteggio di 1-1, e l'altra fu
il calcio di rigore realizzato da Zinédine Zidane nella finale del 9 luglio 2006
contro la Francia. Fino a quel momento ha mantenuto la porta italiana inviolata
per ben 458 minuti (avvicinandosi al record di 518 minuti stabilito da Walter
Zenga nel 1990). Nella finale disputata all'Olympiastadion di Berlino, a 28 anni
si aggiudica con la Nazionale italiana la Coppa del Mondo, battendo i francesi
dopo l'1-1 ai calci di rigore. In special modo, durante la gara è da ricordare
la decisiva parata effettuata nei supplementari su colpo di testa di Zidane. Con
le sue parate è stato uno dei maggiori artefici della vittoria azzurra del
Mondiale, venendo per questo insignito del Premio Yashin come miglior portiere
del torneo. In lizza fino all'ultimo per il Pallone d'oro, si classifica secondo
dietro al compagno di squadra Fabio Cannavaro.

All'Europeo 2008, con il CT Roberto Donadoni, indossa la fascia di capitano
nella gara d'esordio contro i Paesi Bassi (sconfitta per 3-0) a causa
dell'assenza di Fabio Cannavaro; in seguito evita all'Italia una precoce
eliminazione, parando di riflesso un rigore ad Adrian Mutu, nella seconda gara
del girone contro la Romania (1-1), e mantiene inviolata la porta azzurra nella
decisiva vittoria contro la Francia (2-0) che vale l'accesso ai quarti di
finale. Qui, nella gara che vede la Spagna estromettere gli azzurri ai tiri di
rigore (2-4, 0-0 d.t.s.), neutralizza inutilmente ai fini del risultato il tiro
di Daniel Güiza. Chiude la competizione con 4 reti al passivo.

Partecipa quindi alla Confederations Cup 2009, con Marcello Lippi tornato in
panchina, dove l'Italia viene eliminata al primo turno e nella quale il portiere
subisce 5 reti. Il 14 novembre dello stesso anno, nell'amichevole di Pescara
contro i Paesi Bassi, raggiunge quota 100 presenze in nazionale – quarto
giocatore italiano dopo Zoff, Paolo Maldini e Fabio Cannavaro a toccare tale
traguardo.

Il 1º giugno 2010 viene selezionato per il Mondiale 2010 in Sudafrica. Nella
prima partita del girone contro il Paraguay (1-1) si è infortunato alla schiena,
accusando un problema sciatico che lo ha costretto a lasciare il campo durante
l'intervallo; al suo posto è entrato Federico Marchetti, che è stato titolare
anche per le altre due partite del girone che ha visto l'Italia eliminata.
Chiude quindi la competizione con una presenza e una rete subita.

Dopo l'addio di Lippi, arriva come CT Cesare Prandelli, il quale lo nomina nuovo
capitano della squadra non appena torna fra i disponibili: rientra a giocare
infatti il 9 febbraio 2011 nell'amichevole pareggiata per 1-1 in casa della
Germania. Il 6 settembre 2011, nella gara vinta per 1-0 sulla Slovenia,
stabilisce il nuovo record d'imbattibilità nelle qualificazioni agli Europei:
644'.

Selezionato per l'Europeo 2012, è tra i protagonisti dell'Italia che si
classifica al secondo posto, perdendo la finale ancora contro la Spagna (0-4).
Al termine della manifestazione, la commissione tecnica dell'UEFA ha inserito
Buffon nella lista dei migliori giocatori dell'edizione.

Convocato per la Confederations Cup 2013, gioca tutte le 5 partite in cui è
coinvolta la nazionale azzurra che giunge al terzo posto, dopo aver battuto
l'Uruguay ai calci di rigore (dove Buffon è decisivo parando i penalty di Diego
Forlán, Martín Cáceres e Walter Gargano); nella precedente partita, cioè la
semifinale persa sempre dal dischetto e nuovamente contro la Spagna, non aveva
invece respinto alcun tiro dei sette calciati dalle furie rosse. L'11 ottobre
seguente, in Danimarca-Italia (2-2), supera le 136 presenze di Cannavaro,
diventando il primatista azzurro dei calciatori più presenti in Nazionale.

Nel 2014 disputa il suo quinto mondiale, raggiungendo un primato condiviso con
Lothar Matthäus e Antonio Carbajal. Nella terza partita contro l'Uruguay,
nonostante Buffon risulti tra i migliori in campo, l'Italia perde 0-1 e viene
eliminata dalla competizione.

Il 6 settembre 2015 (durante la gestione di Antonio Conte, subentrato a
Prandelli) Buffon raggiunge le 150 presenze in maglia azzurra, scendendo in
campo contro la Bulgaria in una gara di qualificazione all'Europeo 2016.
Titolare e capitano anche nella competizione continentale, offre ottime
prestazioni; l'Italia viene eliminata ai quarti di finale dalla Germania dopo i
tiri di rigore (ininfluente la parata di Buffon sul tiro di Thomas Müller).

Al 15 novembre 2016 conta 167 presenze in Nazionale, primo nella classifica
delle presenze.



https://it.wikipedia.org/wiki/Dacca

Dacca (bengalese: ঢাকা, traslitterato in Dhâkâ) è la capitale e la città più
popolosa del Bangladesh, nonché capoluogo del distretto omonimo.

Sorge sul fiume Buriganga, un canale del fiume Dhaleshwari, nel cuore della
regione con la più grande coltivazione di iuta al mondo. È il centro
industriale, commerciale e amministrativo della nazione, ed è un importante
snodo del commercio del riso, semi oleiferi, zucchero e tè. Dacca è celebre per
il suo artigianato, che include prodotti tessili e lavorati dello iuta.

La storia di Dhaka risale all'anno 1000, ma la città raggiunse la gloria come
capitale del Bengala sotto la dinastia Moghul. A quell'epoca era anche
conosciuta come Jahangir Nagar in onore dell'imperatore Mughal Jahangir.

La città passò sotto il controllo della Gran Bretagna nel 1765. Divenne capitale
del Pakistan orientale nel 1947.

Il 21 febbraio 1952 studenti ed attivisti politici furono uccisi quando la
polizia pakistana aprì il fuoco sui protestanti che chiedevano per la propria
lingua nativa, il Bengalese, gli stessi diritti dell'Urdu. Per commemorare i
martiri, venne costruito lo Shaheed Minar. Il monumento venne demolito durante
la guerra del 1971, e ricostruito dopo l'indipendenza del Bangladesh. Oggi lo
Shaheed Minar è il centro delle attività culturali cittadine.

Nel 1971 la città divenne capitale del nuovo stato indipendente del Bangladesh.
È oggi nota come Dhâkâ.

Gulshan, Dhanmondi e Banani sono i maggiori quartieri residenziali. Motijheel è
il più importante quartiere finanziario, ed ospita il quartier generale della
maggior parte delle banche e delle aziende del paese, così come quello della
Bangladesh Bank, anche se molti uffici sono stati recentemente spostati a
Gulshan. Ramna ospita invece il Segretariato, dove si trovano la maggior parte
dei ministeri del governo, le residenze dei maggiori funzionari di governo, ed è
anche sede della Corte Suprema.

Il 17 agosto 2005 la città è stata colpita da una serie di esplosioni simultanee
(parte di approssimativamente 500 esplosioni in tutta la nazione), probabilmente
ad opera di terroristi. Un gruppo estremista islamico, Jamaat-ul-Mujahideen, ha
rivendicato la responsabilità.

Il 1º luglio 2016 un commando di terroristi islamisti ha assaltato un ristorante
situato nel quartiere diplomatico prendendo ostaggi alcuni presenti e
uccidendone ventidue oltre a due poliziotti. L'attacco si è concluso la mattina
seguente con il blitz delle teste di cuoio. La responsabilità dell'attacco è
stata rivendicata dal gruppo jihadista internazionale noto come Stato Islamico,
ma il governo del Bangladesh ha accusato nuovamente il gruppo jihadista locale
Jamaat-ul-Mujahideen.



https://it.wikipedia.org/wiki/Andrea_Barzagli

Andrea Barzagli (Fiesole, 8 maggio 1981) è un calciatore italiano, difensore
della Juventus e della nazionale italiana.

Nella sua carriera ha vinto un campionato di Bundesliga con il Wolfsburg
(2008-2009) e cinque campionati consecutivi di Serie A con la Juventus
(2011-2012, 2012-2013, 2013-2014, 2014-2015 e 2015-2016), club questo ultimo con
cui ha conquistato anche due Coppe Italia (2014-2015 e 2015-2016) e tre
Supercoppe di Lega (2012, 2013 e 2015); nelle categorie minori vanta la vittoria
di un campionato di Serie C1 (2001-2002) e di una Supercoppa di Serie C (2002)
con l'Ascoli, e un Campionato Nazionale Dilettanti (1998-1999) con la
Rondinella.

Con la nazionale italiana è stato campione del mondo a Germania 2006, finalista
all'Europeo di Polonia-Ucraina 2012 e terzo classificato alla Confederations Cup
di Brasile 2013; ha inoltre preso parte ai Mondiali di Brasile 2014 e agli
Europei di Austria-Svizzera 2008 e Francia 2016. In ambito giovanile, con
l'Italia olimpica è stato medaglia di bronzo ai Giochi di Atene 2004, mentre con
l'Italia Under-21 si è laureato campione d'Europa a Germania 2004.

Considerato tra i migliori difensori al mondo della sua generazione, a livello
individuale è stato inserito per quattro volte (2012, 2013, 2014 e 2016) nella
squadra dell'anno AIC. Assieme a Leonardo Bonucci e Giorgio Chiellini, compagni
di squadra sia nella Juventus sia in nazionale, Barzagli forma dal 2011 un
affiatato tridente difensivo, ribattezzato «BBC» dalla stampa specializzata; la
solidità del trio ha portato al paragone con la linea difensiva composta dai
terzini Virginio Rosetta e Umberto Caligaris nonché dal centromediano Luis
Monti, alla base dei successi di Juventus e nazionale negli anni 1930.

Il 13 luglio 2013 si è sposato con la modella italiana Maddalena Nullo; la
coppia ha due figli.

È un difensore centrale completo, forte fisicamente, veloce e abile nel
costruire il gioco. Dotato di senso della posizione, duttilità e intelligenza
tattica, sa disimpegnarsi molto bene sia in una linea difensiva a quattro che in
una difesa a tre. All'occorrenza può inoltre essere impiegato come terzino
destro.

Inizia a giocare a calcio nelle fila della Cattolica Virtus, piccola società
fiorentina, e poi nella Rondinella con la quale esordisce nel 1998, a 17 anni,
nel Campionato Nazionale Dilettanti ottenendo a fine stagione la promozione in
Serie C2, cosa che che gli permette di esordire tra i professionisti l'anno
successivo.

Nel 2000 passa alla Pistoiese, in Serie B, dove arriva da centrocampista.
L'allenatore degli arancioni è Bepi Pillon che lo trasforma in difensore
centrale, un ruolo che ricopre con eleganza e vigoria fisica. Tuttavia con la
maglia arancione disputa solo cinque partite in cadetteria prima di tornare a
metà stagione alla Rondinella, in C2.

L'anno seguente entra nella rosa dell'Ascoli, dove rimane per due stagioni:
nella prima ottiene la promozione dalla Serie C1 alla Serie B. Nell'estate del
2002 viene acquistato dal Piacenza, che lo lascia in prestito nelle Marche per
un'altra stagione; chiude l'esperienza nell'Ascoli con 46 presenze e 3 reti.

Passa quindi al Chievo, che lo acquista in comproprietà con il club piacentino:
con la formazione clivense debutta in Serie A a 22 anni, il 31 agosto 2003 in
Brescia-Chievo (1-1). In questo campionato colleziona 29 presenze, segnando 3
reti e un'autorete.

Nel 2004 il Palermo acquista per 2,5 milioni di euro il difensore, che diventa
subito titolare e perno della squadra rosanero, che conquista la prima
qualificazione in Coppa UEFA della sua storia con il sesto posto in campionato.

Nella stagione 2007-2008 diventa anche il capitano della squadra. Tra i
siciliani, Barzagli ha collezionato in quattro anni 142 presenze in Serie A,
mettendo a segno 3 reti. Totalizza anche 15 presenze e un gol in Europa. Alla
chiusura della stagione 2006-2007, risulta insieme a Franco Brienza il
calciatore più presente nelle competizioni internazionali per club con la maglia
del Palermo, con 15 apparizioni (i due saranno poi raggiunti da Mattia Cassani
nella stagione 2010-2011).

Nell'estate del 2008 è stato ceduto, per 11,9 milioni di euro, al club tedesco
del Wolfsburg insieme al suo compagno di reparto a Palermo Cristian Zaccardo. A
fine stagione vince la Bundesliga giocando tutti i 34 incontri del torneo senza
essere mai sostituito.

Il 15 settembre 2009 ha esordito in Champions League in Wolfsburg-CSKA Mosca
(3-1). Chiude la seconda stagione a Wolfsburg con 2 presenze in Champions e 3 in
Europa League, e 24 presenze di campionato con una rete all'attivo. Nella terza
stagione in Germania colleziona 17 presenze in campionato fino al gennaio del
2011.

Il 27 gennaio 2011 la Juventus acquista il giocatore per una cifra pari a
300 000 euro (più eventuali bonus legati ai risultati sportivi). Esordisce con
la maglia bianconera il successivo 2 febbraio, nella gara persa in trasferta
contro la sua ex squadra del Palermo (1-2) e valida per la 23ª giornata di
campionato.

La stagione successiva si conferma come titolare inamovibile della difesa
bianconera, la meno battuta del campionato con 20 reti subite in 38 incontri,
vincendo lo scudetto con una giornata d'anticipo; per lui si tratta del secondo
titolo nazionale in carriera, dopo quello 2008-2009 in Germania. Nell'ultima
partita di campionato, giocata il 13 maggio 2012 allo Juventus Stadium e vinta
contro l'Atalanta, segna la sua prima rete in maglia bianconera inusualmente su
calcio di rigore, pochi minuti dopo esser subentrato all'infortunato Giorgio
Chiellini, fissando il risultato sul 3-1: era l'unico fra i titolari bianconeri
ancora senza reti all'attivo in stagione. La squadra torinese giunge inoltre in
finale di Coppa Italia, perdendo a Roma contro il Napoli.

Al primo impegno della stagione 2012-2013, l'11 agosto a Pechino, vince la sua
prima Supercoppa di Lega dopo che la Juventus batte per 4-2 ai tempi
supplementari il Napoli. Il 28 aprile 2013, nel derby della Mole vinto per 2-0
sul Torino, ottiene la 100ª presenza con la maglia bianconera. Il 5 maggio
seguente arriva con tre giornate d'anticipo la conquista del secondo scudetto di
fila, grazie al successo casalingo per 1-0 sul Palermo. Chiude la stagione come
il bianconero con più presenze in assoluto, 48, alla pari con il compagno di
reparto Leonardo Bonucci.

La stagione seguente si apre il 18 agosto 2013 con la vittoria della sua seconda
Supercoppa di Lega, dopo che la Juventus batte per 4-0 la Lazio allo Stadio
Olimpico di Roma. Il 4 maggio 2014 arriva la conquista del suo terzo scudetto
consecutivo.

Il 2 maggio 2015 vince il suo quarto scudetto consecutivo, grazie al successo
esterno per 1-0 sulla Sampdoria. Il 20 dello stesso mese vince la sua prima
Coppa Italia, giocando la vittoriosa finale di Roma sulla Lazio risoltasi ai
supplementari. Il successivo 6 giugno parte titolare nella finale di Champions
League contro il Barcellona, che a Berlino vedrà prevalere i catalani per 3-1.

L'8 agosto vince la sua terza Supercoppa di Lega contro la Lazio Nel 2016
continua a essere protagonista nella Juventus, infatti a fine stagione risulta
uno dei giocatori più impiegati, vincendo il suo quinto scudetto consecutivo con
la Vecchia Signora e aggiudicandosi la sua seconda Coppa Italia di fila,
superando in finale il Milan.

Il 6 novembre 2016 subisce una lussazione alla spalla sinistra: i tempi di
recupero dall'infortunio sono stimati in due mesi.

La prima convocazione azzurra arriva nel 2002 quando indossa la maglia
dell'Italia Under-20. L'anno successivo Claudio Gentile lo promuove nell'Italia
Under-21, con la quale gioca e vince da titolare gli Europei del 2004.
Nell'agosto dello stesso anno fa parte della nazionale olimpica, con la quale
vince la medaglia di bronzo ai Giochi di Atene.

Il 17 novembre 2004, a 23 anni, esordisce in nazionale maggiore, sotto la guida
di Marcello Lippi, nella partita amichevole Italia-Finlandia (1-0),
dimostrandosi uno dei migliori giovani azzurri. Dopo essere entrato stabilmente
nel gruppo azzurro, Barzagli ha preso parte ai vittoriosi campionato del mondo
2006 in Germania, dove ha esordito negli ottavi di finale vinti contro
l'Australia (1-0), entrando in campo nella ripresa dopo l'espulsione di Marco
Materazzi. Ha giocato invece da titolare l'intero incontro successivo, il quarto
di finale vinto contro l'Ucraina (3-0), in sostituzione dello squalificato
Materazzi.

Dopo la vittoria dei Mondiali di Germania, nel biennio seguente Barzagli gioca
da titolare molte partite delle qualificazioni europee, e viene quindi convocato
dal nuovo CT Roberto Donadoni per la fase finale dell'Europeo di
Austria-Svizzera 2008. Gioca da titolare la sfida d'esordio del girone, la
sconfitta per 0-3 contro i Paesi Bassi, non venendo poi più schierato; la
manifestazione si conferma sfortunata per Barzagli quando, il 19 giugno, durante
un allenamento si rompe il menisco interno del ginocchio sinistro, chiudendo lì
il suo torneo; la nazionale viene eliminata ai quarti di finale, cadendo ai tiri
di rigore contro la Spagna poi vincitrice dell'edizione.

Rimane fuori dal giro azzurro per i successivi tre anni, fino a quando, sul
finire del 2011, viene convocato dal nuovo CT Cesare Prandelli a seguito delle
ottime prestazioni fornite nello stesso periodo con la Juventus. Inserito nella
lista dei 23 convocati per la fase finale del campionato d'Europa 2012 in
Polonia e Ucraina, rischia di saltare la competizione a causa di uno stiramento
al polpaccio sinistro, salvo poi venir confermato dopo accertamenti medici.
L'Italia giunge sino alla finale, persa 0-4 contro la Spagna.

Nel 2013 viene inserito da Prandelli nella rosa dei 23 convocati per la
Confederations Cup in Brasile. In tale torneo gioca fino alla semifinale persa
ai rigori contro la Spagna, mentre non scende in campo, per un infortunio al
tendine, nella partita contro l'Uruguay che consente all'Italia di ottenere,
ancora dal dischetto, il terzo posto nella manifestazione.

Ormai tra i punti fermi (assieme ai colleghi di reparto Buffon, Bonucci e
Chiellini, e agli altri compagni di squadra Marchisio e Pirlo) della cosiddetta
Ital-Juve dei primi anni 2010, prende interamente parte alle tre partite
disputate dagli azzurri al Mondiale di Brasile 2014, in cui non vanno oltre la
fase a gironi.

Nel 2016 viene convocato dal nuovo CT Antonio Conte, già suo tecnico alla
Juventus, per la fase finale dell'Europeo di Francia 2016. Il cammino azzurro
oltralpe si interrompe ai quarti di finale contro la Germania, che si impone 6-5
dopo i tiri di rigore, durante i quali lo stesso Barzagli segna il penalty di
sua competenza. Sebbene avesse annunciato, sul finire del 2015, l'intenzione di
lasciare la nazionale al termine della succitata competizione continentale,
nell'agosto del 2016 torna sui propri passi, affermando di voler proseguire la
propria carriera in maglia azzurra.



https://it.wikipedia.org/wiki/Il_cacciatore

Sebbene non sia propriamente un film di guerra, è ritenuto uno dei più celebri
in tale genere. È entrato nella storia del cinema per il suo contrasto tra le
inquietanti immagini della guerra e la vita quotidiana dei protagonisti.
Considerato uno dei massimi capolavori del cinema mondiale, il film ha ricevuto
9 nomination ai premi Oscar del 1979, vincendone 5 tra cui quello per il miglior
film.

Nel 1996 è stato scelto per la conservazione nel National Film Registry della
Biblioteca del Congresso degli Stati Uniti. Nel 1998 l'American Film Institute
l'ha inserito al settantanovesimo posto della classifica dei migliori cento film
statunitensi di tutti i tempi, mentre dieci anni dopo, nella lista aggiornata, è
salito al cinquantatreesimo posto.

Cinque amici appartenenti ad una comunità di immigrati russi di Clairton, in
Pennsylvania (Michael, Nick, Steven, Stanley e Axel) conducono un'esistenza
tranquilla tra il lavoro da operai in un'acciaieria e la caccia al cervo, di cui
condividono la passione. I primi tre sono in procinto di partire per il Vietnam
e uno di loro, Steven, il più timido e impacciato, sta per convolare a nozze con
l'amata Angela, la quale è segretamente incinta di un altro uomo. Michael e Nick
amano la stessa donna, Linda, che, a causa di un padre violento e alcolizzato,
si trasferirà nella loro abitazione dopo la loro partenza.

Vietnam. In seguito ad un'azione militare, i tre amici vengono catturati dai
Viet cong insieme ad altri soldati. Vengono costretti a partecipare alla tortura
della roulette russa mentre i carcerieri scommettono su di loro. Steven è il
primo a cedere, quando vinto dalla paura e dalla spossatezza spara verso il
soffitto il colpo che avrebbe dovuto dirigersi alla testa secondo le regole del
crudele gioco. Per punizione viene buttato nel "pozzo": una gabbia immersa nel
fiume e piena di topi. Michael convince Nick a tentare la fuga facendo inserire
tre pallottole nel tamburo in modo da uccidere i loro aguzzini, aumentando però
il rischio di restare uccisi nel corso della partita.

L'azione disperata riesce e, dopo avere liberato Steven, i tre fuggono
lasciandosi trasportare dalla corrente attaccati ad un tronco d'albero; giunti
ad un ponte sospeso vengono soccorsi da un elicottero americano ma Steven non
riesce a rimanere appeso al pattino e cade in acqua, seguito immediatamente da
Michael che si butta per salvarlo, mentre Nick viene trattenuto dall'equipaggio
del velivolo. Nella caduta Steven si frattura entrambe le gambe e Michael se lo
carica sulle spalle fino a che non incontra una colonna di militari e profughi
in fuga verso Saigon e riesce a far stendere Steven sul cofano di una Jeep.

Michael viene rimpatriato, presentando seri problemi di reinserimento nella vita
civile. L'ex combattente si porta dietro profondi traumi emotivi, se non
psichici: non si presenta alla festa organizzata dagli amici per lui e, dopo
aver incontrato la mattina dopo Linda, dalla quale viene a sapere che Nick ha
disertato, incontra gli amici che, sconvolgendolo, gli rivelano le condizioni di
Angela, ora madre di un bambino, scivolata nella catatonia dopo il rientro di
Steven, ormai irreparabilmente invalido. Nella cittadina mineraria della
Pennsylvania gli amici rimasti a casa sembrano non capire nulla della guerra. I
giorni successivi sembrano confermare il suo spaesamento e i cambiamenti
avvenuti in lui: durante una battuta di caccia non riesce a sparare ad un cervo
pur avendolo sotto mira, e capisce che la sua esperienza in Vietnam lo ha
profondamente segnato. Alla sera, vedendo Stanley che minaccia per scherzo Axel
con la sua pistola, gliela sfila violentemente di mano e lasciando un solo
proiettile nel tamburo, la punta alla fronte dell'amico premendo il grilletto a
vuoto, facendo comprendere a Stanley la gravità del suo gesto.

Vagando per Saigon ormai in preda al caos, Michael trova Julien e lo persuade a
condurlo nel luogo dove si pratica la roulette russa, dicendogli di voler
partecipare; una volta di fronte a Nick, divenuto ormai un professionista del
macabro gioco, non viene tuttavia riconosciuto e, per compiere un estremo
tentativo di ricondurlo alla ragione, si siede di fronte a lui ricreando la
situazione già vissuta durante la breve prigionia. Nick, accecato dalla sua
profonda sofferenza, sembra indifferente alla vista dell'amico. Durante la
partita Michael cerca di parlargli evocando ricordi di prima della partenza, ma
inutilmente: Nick preme il grilletto e muore di fronte agli occhi dell'amico.

Tutti gli amici partecipano al funerale di Nick e, durante il ricevimento nel
bar di John, l'atmosfera è dimessa e silenziosa: ognuno porta con sé il proprio
fardello di sofferenze. Mossi dalla commozione, John e i suoi amici intonano God
bless America, in onore di Nick.

Michael Cimino dovette dar battaglia ai produttori per realizzare Il cacciatore
così come desiderava. Il regista ha dichiarato: «Tagliavo quello che volevano e
di notte, come Penelope, ce lo rimettevo». Nella fase di preproduzione, gli
scout che scovarono le location ricoprirono oltre centomila miglia tra viaggi in
aereo, in autobus e in automobile. Le riprese in Thailandia furono molto
avventurose: durante le piogge torrenziali, gli attori dovevano salire sui
tavoli per evitare i ratti giganti che nuotavano intorno a loro. Inoltre vi fu
un colpo di stato proprio durante la lavorazione, ma il Comitato Rivoluzionario
garantì protezione alla troupe, assegnandole una guardia armata ogni tre
persone.

John Cazale non avrebbe potuto prendere parte alle riprese del film perché
gravemente malato, e quindi non poteva essere assicurato (basti pensare al danno
che avrebbe provocato alla produzione se fosse morto prima di terminare le
riprese), ma Robert De Niro pagò di tasca sua il necessario affinché Cazale
prendesse parte al film.[senza fonte] Nonostante la sua malattia, un cancro ai
polmoni, Cazale non rinunciò a terminare il film, ma non ne vide mai l'uscita.

Il film, uscito nell'aprile del 1979 in Italia e nel giugno a Roma, fu da molti
giudicato "reazionario" per l'immagine negativa data ai Vietcong con tanto di
ritratto del leader nord vietnamita Ho Chi Minh, in contrasto con la
connotazione eroica ricorrente, per motivi ideologici, in parte dell'opinione
pubblica italiana del tempo.

Reduce dal recente successo della miniserie televisiva Olocausto, Meryl Streep
ebbe grazie alla pellicola di Cimino la sua consacrazione presso il pubblico
italiano.

Alla televisione italiana il film è spesso trasmesso con alcuni tagli relativi
alle scene della roulette russa.



https://it.wikipedia.org/wiki/Calendario_dei_santi

Il calendario dei santi è un metodo tradizionale cristiano di organizzare un
anno liturgico sul livello dei giorni associando a ogni giorno uno o più santi,
e riferendosi così al santo del giorno.

Tale metodo nacque dall'antichissimo uso cristiano di commemorare ogni anno i
martiri nel giorno della loro morte, detto spesso Dies Natalis, perché era
quello della "nascita al cielo". All'aumentare del numero di santi riconosciuti,
a iniziare dalla tarda antichità e nella prima metà del Medioevo, si ebbe in
ogni giorno dell'anno almeno un santo da commemorare.

Il calendario venutosi così a creare, combinato con le maggiori festività
ecclesiali sia fisse (come il Natale) che mobili (come la Pasqua), organizzava
l'anno e identificava le varie date in un modo molto legato alle tradizioni
popolari e alle ricorrenze locali. Nel medioevo inoltre era costante tradizione
indicare le date con i santi del giorno: i documenti potevano riportare, ad
esempio la datatio chronica "alla festa di san Martino". L'usanza poi è
continuata nei secoli presso il popolo minuto ed ha lasciato tracce anche nella
letteratura alta, come la celebre scena del discorso del giorno di San Crispino
in Shakespeare, o il poema di John Keats che prende proprio il nome dalla
"vigilia di sant'Agnese" (The Eve of Saint Agnes).

Molto diffusa era pure l'usanza di dare ai bambini il nome del santo associato
alla loro data di nascita o di battesimo e i cristiani, sia i cattolici che gli
ortodossi festeggiano ancora oggi con attenzione speciale il loro onomastico,
cioè il giorno della commemorazione del santo di cui portano il nome.

I vari giorni festivi sono "ordinati" secondo vari livelli di importanza. Nella
Chiesa cattolica romana, dalla più importante alla meno importante, ci sono
solennità, feste, memorie, e memorie facoltative.

Il calendario riportato di seguito contiene i santi presenti nell'ultima
edizione del Martirologio Romano, del 2001, senza le beatificazioni e
canonizzazioni successive; tuttavia, a livello locale, nazionale o di diocesi,
sono spesso commemorati santi o beati in aggiunta a quelli universali. Se non è
indicato il tipo, il giorno festivo appartiene a qualche calendario particolare
e non a quello universale.

Trentaquattresima domenica del Tempo Ordinario: Nostro Signore Gesù Cristo Re
dell'universo - Solennità

Domenica fra l'Ottava di Natale oppure, se non c'è nessuna domenica, il 30
dicembre: Santa Famiglia - Festa



https://it.wikipedia.org/wiki/Giorno_dell%27Indipendenza_(Stati_Uniti_d%27America)

Il giorno dell'Indipendenza degli Stati Uniti (in inglese: Independence Day),
noto anche come 4 luglio, è la festa nazionale degli Stati Uniti che commemora
l'adozione della dichiarazione di indipendenza il 4 luglio 1776, con la quale le
Tredici colonie si distaccarono dal Regno di Gran Bretagna. I festeggiamenti
vengono svolti solitamente attraverso fuochi d'artificio, parate, barbecue,
picnic, concerti, partite di baseball, discorsi politici, cerimonie ed altri
eventi pubblici e privati che celebrano la storia, il governo e le tradizioni
degli Stati Uniti.

Durante la rivoluzione americana, la separazione legale delle colonie americane
dalla Gran Bretagna avvenne il 2 luglio 1776, quando il Secondo Congresso
continentale votò per approvare una risoluzione d'indipendenza proposta da
Richard Henry Lee. Dopo l'approvazione, il Congresso rivolse la sua attenzione
verso la Dichiarazione di indipendenza, un documento che spiegasse questa
decisione, che fu redatta dalla Commissione dei Cinque, ma il cui autore
principale fu Thomas Jefferson. Il Congresso discusse e revisionò la
Dichiarazione, approvandola infine il 4 luglio. Il giorno prima, John Adams
scrisse alla moglie Abigail questa lettera:

Uno dei falsi miti sull'Independence Day è quello secondo il quale il Congresso
firmò la Dichiarazione d'Indipendenza il 4 luglio 1776; in realtà, la maggior
parte dei delegati firmò il documento il 2 agosto.

L'Independence Day è una festa nazionale caratterizzata dal patriottismo.
Similmente ad altre festività estive, spesso le celebrazioni avvengono
all'aperto. Essendo una festività federale, tutte le istituzioni non essenziali
(come il servizio postale e le corti federali) vengono chiuse. Molti politici
statunitensi trascorrono il 4 luglio presenziando un evento pubblico e lodando
la nazione in tutti i suoi aspetti (la storia, il popolo, ecc.).

Le famiglie celebrano l'Independence Day organizzando un picnic o una grigliata
con il barbecue e colgono l'occasione per riunire i parenti. Le decorazioni sono
generalmente colorate di rosso, bianco e blu, come la bandiera degli Stati
Uniti. Le parate avvengono in mattinata, mentre i fuochi d'artificio vengono
sparati di sera nei parchi e nelle piazze; in alcuni casi i fuochi vengono
accompagnati da canti patriottici come, ad esempio, l'inno nazionale The
Star-Spangled Banner.

Inoltre, a mezzogiorno in punto, nelle basi militari si svolge un saluto
militare, chiamato Salute to the Union ("il saluto all'Unione"), in cui vengono
sparati tanti colpi di pistola quanti sono gli stati che compongono gli Stati
Uniti.



https://it.wikipedia.org/wiki/Tempesta_d%27amore

Tempesta d'amore (Sturm der Liebe) è una soap opera tedesca trasmessa dal 26
settembre 2005 sull'emittente nazionale Das Erste e creata da Bea Schimdt.

In Italia la prima puntata è andata in onda il 5 giugno 2006 su Canale 5; dal 2
luglio 2007 la soap opera è invece trasmessa su Rete 4. A partire dalla puntata
447 la soap utilizza il formato panoramico 16:9, mentre dalla puntata 1388 viene
girata in alta definizione. In Germania la puntata 1000 è stata trasmessa il 26
gennaio 2010, mentre in Italia il 26 e 27 agosto 2010; la puntata 2000 è andata
in onda il 10 giugno 2014 in Germania e in Italia l'11 e il 12 ottobre 2014; la
puntata 2500 è andata in onda il 26 luglio 2016 in Germania e in Italia il 25 e
il 26 novembre 2016.

È ambientata in un lussuoso hotel a 5 stelle nel paesino immaginario di
Bichelheim, vicino a Bad Tölz; il Fürstenhof, in realtà è un castello privato
situato nel paesino di Vagen, frazione di Feldkirchen-Westerham.

I personaggi principali della prima stagione sono Laura Mahler e Alexander
Saalfeld. Lei è una brava pasticciera, lui il direttore amministrativo, figlio
maggiore dei coniugi Saalfeld, proprietari del rinomato hotel Fürstenhof. Werner
Saalfeld, padre di Alexander, scopre di essere anche il padre naturale di Laura,
nata da una sua relazione; quindi i due giovani non possono avere una relazione,
essendo fratelli. In realtà ben presto si scopre che Alexander non è figlio di
Werner, bensì di Alfons Sonnbichler, portiere dell'hotel, che in passato ha
avuto un legame con Charlotte Saalfeld; così i due giovani - dopo che lei è
stata fidanzata con il medico dell'hotel Gregor Bergmeister e ha scoperto di
essere incinta, (ma il padre risulterà essere Alexander, dato che Gregor non può
avere figli) - possono finalmente sposarsi e partono alla volta di Bruxelles,
dove nascerà la loro bambina Hannah. Alexander riappare nella seconda stagione
per qualche puntata, per assistere il fratello Robert che ha subito
un'operazione; mentre Laura, sempre assieme al fratello Robert (quest'ultimo è
in fin dei conti fratellastro di entrambi) ritorna nella quinta stagione per
partecipare all'anniversario del Fürstenhof.

In seguito alla partenza di Laura e Alexander, i nuovi protagonisti sono Miriam
Von Heidenberg, una ragazza costretta sulla sedia a rotelle e giunta all'hotel
con la sua matrigna Barbara Von Heidenberg e Robert Saalfeld l'unico figlio che
Charlotte e Werner hanno avuto insieme, nonché chef del Fürstenhof. I due si
innamorano, ma ad ostacolare il loro amore c'è la presenza di Barbara,
fermamente decisa ad appropriarsi della cospicua eredità che il padre di Miriam
ha lasciato alla figliastra; Barbara ha delle mire anche su Werner Saalfeld, con
il quale in effetti si sposerà. A contrastare l'amore dei due protagonisti c'è
anche Felix Tarrasch, cugino di Robert e figlio naturale di Elisabeth, la
sorella di Charlotte. Felix sposa Miriam, mentre Robert, sentendosi abbandonato,
si avvicina a Viktoria Tarrasch, sorella adottiva di Felix. Felix e Miriam però
si separano a causa del vizio del gioco di Felix e Miriam può tornare con
Robert, che ha lasciato Viktoria. I due inoltre scoprono che Barbara ha ucciso
Lars Hoffmann, un amico di Robert, e anche Wolfgang Von Heidenberg, il padre di
Miriam. Lei, Robert e Werner vogliono perciò avvertire la polizia, ma si
ritrovano su una montagna insieme a Barbara che, dopo aver tentato di
aggredirli, non vedendo altra via d'uscita si getta da un burrone, facendo
credere a tutti di essere morta. Finalmente Robert e Miriam possono sposarsi,
sia pure con una cerimonia simbolica, perché lei risulta ancora sposata con
Felix. Partono per Parigi, dove lui aprirà un ristorante e lei commercializzerà
il suo profumo, Tender Love. Miriam torna poi nel corso della puntata 739, nella
quarta stagione, mentre Robert riappare nel corso della quinta stagione, assieme
alla sorella Laura; si viene a sapere che Miriam è incinta, ma in seguito morirà
tragicamente, dando alla luce la figlia Valentina Saalfeld.

Partiti per Parigi Miriam e Robert, i nuovi protagonisti sono il medico
dell'hotel Gregor Bergmeister e la massaggiatrice Samia Obote; la ragazza è
arrivata nella seconda stagione, su invito di Charlotte Saalfeld, che era stata
salvata da lei in Africa. I due vivono una bella storia d'amore, ma fra loro si
mettono vari ostacoli: Leonie Preisinger, figlia della figlia naturale di Ludwig
Saalfeld, inizierà una relazione con Gregor; superata questa crisi, il dottore
torna con Samia, ma nel frattempo arriva in hotel Joshua Okello Obote, padre
della ragazza, che vuole impedire il loro legame. Joshua viene ucciso da Fiona
Marquardt con la complicità di André Konopka, fratello di Werner, perché
possiede un diamante di grandissimo valore; ma è Gregor il principale
sospettato, perché si trovava con Joshua al momento del delitto; in realtà
entrambi sono stati addormentati da Fiona e André. La Marquardt vuole
costituirsi, ma André non glielo permette, così, dopo l'ennesima lite, Fiona
lascia l'hotel e ha un incidente con l'auto; insieme a lei si trova Elisabeth
Saalfeld, alla quale confessa l'omicidio e la complicità di Konopka. Fiona
muore, mentre Elisabeth entra in coma; in seguito morirà, dopo aver rivelato a
Charlotte quello che Fiona le ha detto. André viene processato e rilasciato con
la condizionale mentre Gregor e Johann Gruber, padre adottivo di Samia ed ex
fidanzato di Vera Roth Obote, la ex moglie di Obote, vengono scagionati. In
seguito Samia si fidanza con il figlio di André, Simon Konopka, che poi lascerà
dopo essere arrivata con lui all'altare per due volte senza concludere niente.
Gregor e Samia si riconciliano e si sposano su una nave, il testimone dello
sposo è Felix e la damigella della sposa Emma Strobl, la nuova cameriera ai
piani che è segretamente innamorata di lui. I due neo sposi partono alla volta
dell'Africa; prima di lasciare l'hotel, Samia lancia il bouquet ed Emma lo
vorrebbe per sé, ma a prenderlo è sua sorella Rosalie Engel, appena giunta al
Fürstenhof.

Dopo la partenza di Samia e Gregor, i protagonisti sono Emma Strobl e Felix
Saalfeld, che ha cambiato il suo cognome da Tarrasch a Saalfeld per onorare la
defunta madre. Fin dall'inizio e per quasi tutta la stagione Felix subisce gli
inganni di Rosalie Engel, la sorella di Emma, che egli inizialmente considera
solo un'amica; Emma allora, stufa di non essere ricambiata, inizia una relazione
con il suo migliore amico, Ben Sponheim. A complicare la situazione in hotel
torna Barbara Von Heidenberg, che afferma di chiamarsi Sylvia Wielander; in
effetti la donna in seguito alla caduta dalla rupe non ricorda niente. Costei è
anche la madre naturale di Ben, e tornerà ad essere Barbara solo poco prima
delle nuove nozze con Werner. Questi, sebbene consapevole della reale identità
della donna, crede al suo cambiamento; per compiere la sua vendetta contro
Werner, Barbara somministra al marito - con l'aiuto di André - delle gocce che
gli provocano un progressivo stato di demenza. Emma lascia Ben poco prima delle
programmate nozze e lui ci rimane molto male. Felix riconosce che Sylvia è
tornata ad essere la Barbara che due anni prima lo ha rapito e avverte la
polizia. Felix ed Emma vengono rapiti dalla von Heidenberg e portati in una
centrale elettrica. Mentre si trovano prigionieri là capiscono di essere
innamorati; intanto Barbara viene catturata dalla polizia e messa in prigione.
Dopo essere stati liberati da André, Emma e Felix tornano in hotel, dove lui
vuole separarsi da Rosalie e rendere pubblico il suo amore per Emma. La Engel
però afferma di essere incinta; in realtà non è vero, per cui, scoperto dopo
varie vicende l'imbroglio, Emma e Felix possono sposarsi e partire per il
Canada, dove li attende il padre di lui, Johann Gruber. Felix ed Emma torneranno
nella quinta stagione per assistere Rosalie in coma ed in quell'occasione Emma
annuncerà di aspettare un bambino. Nella puntata 1124 si verrà a sapere che la
famiglia Saalfeld si è allargata: Emma ha messo al mondo due gemellini: Max e
Moritz.

Dopo che Emma e Felix hanno lasciato il Fürstenhof, la nuova storia d'amore è
quella tra Lukas Zastrow e l'aiuto-cuoca e campionessa di tiro con l'arco Annika
Bruckner; il loro amore è però ostacolato dalla madre di lui, l'intrigante
Cosima Zastrow, la vera figlia di Ludwig Saalfeld, (scambiata alla nascita con
Charlotte Saalfeld). Cosima vuole ottenere la sua eredità e il controllo
dell'albergo, e ci riuscirà, ma dovrà condividerlo con Werner, con il quale avrà
molti scontri. Lukas provoca un incidente stradale in cui Annika rimane ferita e
in seguito perde la vita. Lukas è sconvolto, mentre il fratello gemello di
Annika, Hendrik Bruckner, dona il cuore della sorella a una ragazza in attesa di
trapianto, Sandra Ostermeyer; la madre della ragazza, Astrid, si reca al
Fürstenhof per ringraziare Bruckner e lì incontra Werner Saalfeld, con il quale
ha avuto in passato una relazione; questi le propone che Sandra faccia la
riabilitazione in hotel. Dopo aver tentato di nasconderlo, Astrid rivela a
Sandra che Werner è il suo vero padre, e questi l'accoglie a braccia aperte.
Sandra e Lukas si innamorano, Cosima pensa di sfruttare questo a suo vantaggio,
ma Lukas non lo permette; Cosima ordisce allora intrighi per ostacolare questa
relazione, fino a quando Sandra lascia Lukas; questo si consola allora con
Rosalie Engel, che finirà per sposare. Sebbene sposato, continua però a vedersi
con Sandra (la quale più avanti rimane incinta, ma in seguito perde il bimbo).
Rosalie, scoperto tutto, minaccia di vendere le proprie quote alla banca e di
lasciare l'hotel, ma Cosima glielo impedisce tentando di inscenare un suicidio e
somministrandole dei medicinali che la porteranno al coma. Dopo diverse puntate,
la Engel si risveglia, ma non ricorda nulla; con il tempo ricorderà che a
tentare di ucciderla è stata Cosima; contemporaneamente il medico Michael
Niederbühl scoprirà che Cosima non ha soccorso suo padre, del quale era
governante, così i due la metteranno alle strette; Cosima, già malata di cuore,
è colpita da un infarto, allora Michael, vedendola in punto di morte, chiama
Lukas perché si congedi dalla madre. La donna chiede scusa al figlio per tutti i
torti che gli ha fatto e muore sotto i suoi occhi. Dopo qualche tempo Sandra e
Lukas si sposano e partono per la Repubblica Ceca per costruire un innovativo
"Eco-Hotel". Successivamente Sandra e Lukas annunceranno ufficialmente di aver
adottato una bambina: Anna.

Dopo la partenza di Sandra e Lukas Zastrow, i protagonisti sono Robert Saalfeld,
tornato al Fürstenhof per testimoniare nel processo contro Barbara, e la ex
maestra d'asilo - ora cameriera al ristorante dell'albergo - Eva Krendlinger. I
due non sono ancora una coppia, pur provando reciproca simpatia. Nel finale
della quinta stagione, dopo la morte della moglie Miriam, deceduta nel dare alla
luce la piccola Valentina, Robert è costretto a rientrare a Parigi, per
riportare la salma in Baviera per i funerali. Dopo il rito funebre, Robert
incontra Eva, che poco dopo diventa la tata di sua figlia, mentre Robert intesta
alla piccola tutti gli utili del profumo di Miriam, Tender Love. Barbara Von
Heidenberg, uscita dal carcere, scopre che Valentina è milionaria, vuole
impadronirsi del patrimonio e si finge una buona ed amorevole nonna, ma il suo
scopo, sfruttando il temporaneo problema di alcool di Robert, è ottenere la
custodia della bambina e i suoi soldi. Ingaggia Alain Briand, un ex collega di
Miriam, perché affermi di esserne stato l'amante, e padre di Valentina. Viene
fatto un test di paternità e risulta che Valentina è figlia di Alain, ma il test
è stato manipolato. Alain viene trovato morto e i sospetti ricadono su Robert,
presto scagionato e libero di vivere la sua storia d'amore con Eva, la quale
scopre di essere incinta. Intanto al Fürstenhof sta per arrivare Markus Zastrow,
che tutti credevano morto da undici anni, tranne la sorella Lena e il padre
Götz, al corrente del suo sequestro da parte della mafia. Markus incontra
Barbara e passa la notte con lei, dopodiché cerca di riallacciare i rapporti con
Eva, sua fidanzata prima del rapimento; questo suscita la gelosia di Robert, che
da poco e con difficoltà ha accettato la gravidanza di Eva; ma in seguito Eva
perde il bambino e, di fronte al rifiuto di Robert di avere altri figli, vuole
lasciarlo. Markus insiste perché Eva ritorni con lui. Nel frattempo Barbara è
incinta e programma le nozze con Götz; questi però scopre di essere sterile, il
bambino è di Markus. Temendo non solo per l'incolumità del bambino, ma anche per
la propria, sposa Barbara, con la segreta intenzione di denunciarla per i
crimini precedenti e di ottenere la custodia esclusiva del bambino. Eva prosegue
la sua relazione con Markus, ma ama Robert, Questi fa cadere accidentalmente
Barbara, che, sconvolta per l'aborto, lo tiene nascosto e cerca di vendicarsi
avvelenando la piccola Valentina. Solo all'ultimo istante Barbara modifica i
suoi piani, progettandone invece il rapimento. Poiché il marito Götz ha scoperto
i suoi crimini, Barbara lo uccide con del veleno, facendo cadere i sospetti su
Robert. Eva sa di amare Robert, ma quando scopre che Markus ha un tumore al
cervello, sceglie di rimanergli accanto per aiutarlo ad affrontare l'intervento
chirurgico che può guarirlo. Markus ha un malore prima del "sì". L'intervento
riesce, Eva lascia Markus per tornare con Robert. Markus vuole togliersi la vita
ma è dissuaso da Gitti König, appena tornata al suo luogo di origine. Infine
parte, augurando a Robert ed Eva tanta felicità. Durante un dialogo con il suo
complice nell'omicidio di Götz, Barbara rivela di aver incastrato Robert, Eva
ascolta la conversazione e riferisce tutto. La morte del complice, ennesima
vittima di Barbara, scagiona Robert, ma Barbara, sentendosi ormai scoperta,
rapisce Eva alla vigilia delle nozze con Robert. Al momento dello scambio
pattuito per la liberazione di Eva, Robert si presenta con la bambina (in realtà
una bambola) e spara a Barbara che resta ferita ad una gamba. Verrà soccorsa da
Moritz Van Norden, figlio di Doris. Eva e Robert si sposano, Barbara per
vendicarsi mette una bomba al Fürstenhof; quindi scappa; le indagini sui
documenti falsi dicono che la donna è stata vittima di un incidente aereo. Il
Fürstenhof danneggiato dall'esplosione viene restaurato (così cambiano gli
interni della soap) e Robert ed Eva si stabiliranno in Italia, a Verona.

Dopo la partenza per Verona di Eva e Robert Saalfeld, protagonisti della settima
stagione sono Theresa Burger e i gemelli Moritz Van Norden & Konstantin
Riedmüller. Lei, terminati gli studi a Berlino, ritorna al villaggio dov'è
cresciuta e alla birreria del padre, ma scopre che la fabbrica è abbandonata e
l'uomo è scomparso. Werner si riavvicina a Doris, memore della loro relazione in
Argentina. Nel frattempo Theresa riprende in mano la birreria con successo.
Konstantin, giunto dall'Argentina per ritrovare la madre e il fratello che fino
a poco prima non sapeva di avere, incontra Theresa, viene da lei scambiato per
Moritz, data la somiglianza perfetta, e la bacia; il fratello lo scopre e tra i
due scoppia una violenta lite, nel corso della quale Moritz cade accidentalmente
dal ponte. Konstantin tenta di salvarlo, ma il gemello è scomparso nel fiume; ne
assume allora l'identità, spinto anche dall'attrazione per Theresa. Gravemente
ferito, Moritz viene intanto soccorso da una giovane rom di nome Elena Majoré.
La sua identità è misteriosa, il volto è stato sfigurato cadendo dal ponte e la
memoria è temporaneamente perduta. Subisce un'operazione di chirurgia plastica e
ha il nome provvisorio di Peter Bach. Konstantin nel frattempo ama sempre più
Theresa, la detesta invece Doris, che vorrebbe acquistare la birreria e
demolirla per una sua speculazione edilizia. Peter Bach cerca, con l'aiuto di
Elena, di recuperare la memoria. Theresa e Konstantin, da tutti creduto Moritz,
si sposano. Si scopre che è Werner il vero padre di Moritz/Peter e del gemello
Konstantin, un segreto mai rivelato da Doris e risalente alla loro relazione a
Buenos Aires. Dopo la rivelazione della sua vera identità, per alcune ore
Konstantin è creduto morto in un incidente aereo, Theresa, pur avendolo lasciato
per tornare con Moritz, ne resta sconvolta. Moritz l'accusa di amare ancora
Konstantin, peraltro vivo e incolume; alla cena che festeggia lo scampato
pericolo scoppia l'ennesima lite fra i gemelli. André si innamora della ricca
Nicola Westphal, segretamente affetta da un aneurisma cerebrale, ma solo dopo
molte resistenze Nicola capisce, con l'aiuto di Michael, di non poter reprimere
i propri sentimenti a causa della sua malattia. Le incomprensioni tra Theresa e
Moritz continuano, lui si consola con la bella Kristin, nipote di Nicola
Westphal, mentre lei rafforza l'amicizia con l'ex-marito, sempre innamorato.
Riappare a sorpresa il padre di Theresa, che però nasconde qualcosa del passato.
Nicola, convinta che sua figlia sia morta anni addietro, designa sua nipote
Kristin sua unica erede. Ma in realtà è Theresa - rapita da neonata - la figlia
di Nicola, e ancora una volta Doris impedisce alla verità di emergere
manipolando il test genetico. Moritz è ormai impegnato con Kristin e il
matrimonio è molto favorito anche da Doris, convinta di poter controllare in
futuro il Fürstenhof se la futura nuora erediterà il patrimonio della zia,
Nicola. Doris giunge a ricattare Theresa, minacciando di inguaiare suo padre
Hans se lei si riavvicinerà a Moritz. Dopo la morte di Nicola, Kristin e Moritz
si sposano -vi è questa clausola nel testamento, altrimenti l'eredità passerebbe
da Kristin ad André - però André sospetta la truffa e cerca delle prove per far
annullare il matrimonio. Hans ha scritto una lettera in cui rivela a Theresa le
sue origini, ma la missiva finisce per caso in mano alla cameriera Mandy, che
incuriosita la legge: tutta l'eredità spetterebbe a Theresa. Kristin prepara la
fuga, Doris tenta di rapirla ma nello scontro ha la peggio e viene rinchiusa nel
sotterraneo della birreria, dove poi Kristin imprigiona anche Theresa. Qui le
due rischiano di morire asfissiate, Doris ottiene il perdono di Theresa e in
extremis l'intervento dei gemelli le salva. Il lieto fine con le nozze di Moritz
e Theresa e la partenza degli sposi per Porta Westfalica coincide con l'arrivo
della cantante Natascha e di sua figlia Marlene, che le fa da segretaria e
l'accompagna al piano nelle sue esibizioni.

Dopo il matrimonio Theresa Burger e Moritz Van Norden partono per Porta
Westfalica, lasciando il posto ai due nuovi protagonisti, Marlene Schweitzer e
Konstantin Riedmüller. Marlene arriva al Fürstenhof come assistente e pianista
accompagnatrice di sua madre Natascha, una cantante non più giovanissima
ingaggiata da Konstantin per intrattenere gli ospiti dell'hotel, che sta
cercando di rilanciarsi e di produrre un nuovo cd. La dolce Marlene, a causa di
un incidente d'auto provocato da sua madre quando lei era bambina, zoppica e
cammina con una stampella. L'incontro con Konstantin è per lei amore a prima
vista, ma è Natascha che con il suo fascino riesce a conquistare Konstantin, il
quale sta cercando di dimenticare Theresa, mentre per Marlene Konstantin prova
solo molta simpatia e in seguito una profonda amicizia. Marlene è molto
condizionata dalla madre, egocentrica e dedita solo a coltivare il suo successo
professionale; la sua liberazione inizia con l'intervento chirurgico consigliato
ed eseguito dal dottor Michael Niederbühl, e con la riabilitazione: riprende a
camminare normalmente e decide di vivere autonomamente la sua vita. Nel
frattempo, Werner e Charlotte si riavvicinano, suscitando la gelosia di Julius,
mentre Doris scopre che Werner l'ha sposata solo per interesse. Marlene crea una
linea di gioielli tutta sua, malgrado sua madre cerchi di ostacolarla; tra lei e
il dottore nasce intanto un legame. Elena perde il bambino che aspettava da Nils
per un virus contratto in hotel; non potrà più avere figli e parte. Nils,
perduta la famiglia che aveva formato con Tanja e abbandonato ora da Elena, cade
nello sconforto e si dà all'alcol; sarà la figlia di Andrè, Sabrina, a
riportarlo alla realtà. Martin, il nuovo parroco, scopre di amare Kira, ma non
vuole tradire i suoi voti; le racconta del suo senso di colpa per la parte avuta
nella morte del primo marito di Doris. Questa non perdona a Werner il suo
tentativo di riconquistare Charlotte, lo esclude dalla gestione dell'albergo e
lo accusa persino di tentato omicidio, dopo aver rischiato di restare
schiacciata da uno scatolone lanciato da una finestra. Gonzalo Pastoriza è un
campione di biliardo che viene dall'Argentina; nel passato di Gonzalo vi sono
conti in sospeso, sia con Konstantin, sia con Marlene: Konstantin ha rinunciato
alla carriera di giocatore di biliardo per le sue minacce, Marlene invece,
sempre in Argentina, è stata sedotta e usata da Gonzalo, che le aveva fatto
credere di amarla. Una prima sfida vede vincitore Gonzalo, Konstantin invece ne
esce sconfitto e deluso; arrogante, Gonzalo propone la rivincita, che Konstantin
accetta solo perché Marlene ha puntato su di lui 20.000 euro, che pensa di
ricavare dalla vendita del suo pianoforte, contro il parere della madre e di
Michael. Il dottore, geloso della sua amata, le chiede di sposarlo. Accettata la
proposta, Marlene scopre che il giorno del matrimonio coincide con quello della
rivincita. Il matrimonio però non ci sarà, e Konstantin vincerà la sfida.
Durante i preparativi per il matrimonio, Marlene scopre che suo padre non è un
fotoreporter morto in missione in Afghanistan, ma il rampollo senza scrupoli di
una ricca famiglia di gioiellieri. Poco dopo appare al Fürstenhof proprio il
padre di Marlene, Veit, e presto il vero motivo è svelato: ha bisogno di un
trapianto di fegato e di Marlene come donatrice. Marlene inizialmente è
titubante, però poi accetta di sottoporsi all'intervento. Quindi tra lei e il
padre si instaurerà un buon rapporto. Doris cerca prima di avvelenare Charlotte,
poi di farla ricoverare per dipendenza da farmaci, infine scoperta da Julius lo
elimina inscenando un falso incidente stradale. Nel timore di essere scoperta
Doris progetta la fuga in Argentina con Konstantin, deluso e ferito da Natascha,
che ha abortito di nascosto. Ma le cose andranno diversamente: Werner cade da
cavallo e i due sono costretti a tornare in hotel. Doris confessa i suoi crimini
al figlio, quindi Konstantin dichiara il suo amore a Marlene. Dopo il
matrimonio, partono con Veit e Karl (fratellastro di Marlene) alla volta di
Firenze.

Marlene e Konstantin Riedmüller sono partiti per Firenze, ora i nuovi
protagonisti sono Pauline Jentzsch e Leonard Stahl, lei pasticciera e, come si
scoprirà, discendente dei nobili proprietari del Fürstenhof, prima della
famiglia Saalfeld, lui invece figlio di Friedrich Stahl, che ha acquistato
l'hotel per amore di Charlotte, e che è anche il padre biologico di Martin.
Patrizia Dietrich, nipote di un notaio a suo tempo complice di Ludwig Saalfeld
nell'illecito acquisto, ostacolerà l'amore fra i due protagonisti. Patrizia
uccide suo nonno soffocandolo con un cuscino e inizia una relazione con Leonard,
che però ben presto si innamora di Pauline. Patrizia, gelosa, tenta di uccidere
Pauline, prima con una padella di olio bollente, poi manomettendo i freni della
sua bicicletta. Inoltre minaccia Friedrich di rivelare che Pauline è la
legittima proprietaria dell'hotel; questi allora fa credere alla futura nuora
Pauline che il suo amato abbia un tumore al cervello per accelerare le nozze.
Proprio il giorno del matrimonio, Patrizia rivela a Pauline tutta la verità e il
matrimonio salta. Alfons vince il concorso come volto della Baviera ed è
costretto a lavorare con l'attrice Magdalena Murnau. In hotel arriva la moglie
dell'ambasciatore di San Cortez, Consuela Moralez Diaz, che altri non è che
Barbara Von Heidenberg. Barbara\Consuela riserva molte sorprese, la prima è che
è malata gravemente e cerca il perdono di tutti, specialmente di Werner. La
seconda sorpresa è che lei è sorellastra di Patrizia, della quale riceve le
confidenze. Patrizia seduce Friedrich e lo ricatta per essere riassunta come PR,
altrimenti l'amata Charlotte saprà tutto. Barbara intanto aiuta la sorella a
riconquistare Leonard, ma poi questa si scopre incinta di due gemelle e ricorre
a della droga per portare a letto Leonard e in seguito fargli credere di essere
il padre delle gemelle. Barbara aiuta Werner a ritornare in possesso di quote
dell'albergo. Patrizia continua a ricattare Friedrich, rivelandogli che le
gemelle sono in realtà sue; Friedrich la spinge facendola cadere dalle scale,
Patrizia entra in coma e Barbara giura vendetta. Pauline accusa inizialmente
Leonard, che viene arrestato, ma poi scagionato; tra i due vi è rottura
definitiva. Barbara, avendo scoperto che vi è una cura alla sua malattia, si
nasconde in una baita, lì inscena il proprio omicidio e fugge, mettendone al
corrente Werner. Friedrich viene arrestato, poi è scagionato da Werner. Arriva
un pilota di elicotteri di nome Daniel Bruckner che si innamora di Pauline e con
lei inizia una relazione. Ma il suo passato è misterioso, ha avuto una relazione
omosessuale col cantante Chris Brenner, la cui moglie Yvonne si è suicidata.
Werner sospetta che le gemelle siano effettivamente di Friedrich e ordina un
test del DNA, che viene falsificato da Friedrich per evitare che Charlotte
scopra la verità. Chris intanto rapisce Daniel e Pauline, ma i due vengono
salvati da Leonard, che ora vorrebbe fare una proposta di matrimonio a Pauline;
l'anello però viene ritrovato da Daniel, che lo offre come suo dono di
fidanzamento a Pauline. Mentre Patrizia è ancora in coma, nascono le gemelle
Mila e Mara, solo Mila sopravvive. Patrizia esce dal coma, inizialmente non
ricorda nulla, tranne l'amore che aveva per Leonard. Anche dopo aver recuperato
la memoria di tutti i suoi intrighi, continua però a fingere di non ricordare
per riconquistare Leonard. Il Fürstenhof vince il premio come miglior albergo
della Baviera e a riceverlo, a Vienna, vanno Charlotte, Werner e Pauline. Ma
prima di partire Pauline scopre come Daniel si è procurato l'anello e lo lascia.
Leonard la raggiunge a sorpresa e i due si fidanzano. Daniel, infuriato,
raggiunge Vienna e tenta di uccidere Leonard, ma all'ultimo se ne pente e per un
po' sparisce. Ritorna Alexander per il matrimonio di sua madre e scopre
Friedrich in flagrante tradimento con Natascha. Il giorno delle nozze con
Friedrich, Charlotte apprende la verità da Natascha e spara al marito, Lui ha
bisogno di un nuovo rene e a donarlo è suo figlio naturale Martin Windgassen, il
parroco del paese. Alla fine torna la pace tra Friedrich e Charlotte. Patrizia,
con la complicità di Daniel, fa rapire Mila. Goran si innamora di Tina ma poi
per fare carriera la lascia e parte per l'America. Col suo piano, Patrizia
arriva a sposare Leonard, ma poi lui la smaschera, rivela che le nozze erano un
inganno e la obbliga a restituire Mila. Sabrina cade da cavallo ed è costretta
alla sedia a rotelle. Patrizia, dopo il ritorno di Mila, rivela a Leonard la
verità sulle gemelle; lui chiude i rapporti col padre. Patrizia cerca di
avvelenare Friedrich, ma la dose letale è assunta per sbaglio da Leonard,
Patrizia lo salva giusto in tempo e offre a Friedrich di rinunciare a Mila in
cambio di tre milioni di euro. I soldi dovrebbero essere prelevati dal fondo
Sophie Stahl, la figlia creduta morta nello Tsunami in Thailandia nel 2011, ma
Leonard riceve a sorpresa una lettera da parte di Sophie, che sta per arrivare a
Bichlheim con la sua migliore amica Julia Wegener e il fidanzato Sebastian
Wegener. Pur di avere quei soldi, Patrizia uccide Sophie investendola con
l'auto. Prima di morire, Sophie chiede a Julia, che le somiglia molto, di
fingersi figlia degli Stahl per accedere al denaro e curare la malattia rara di
Sebastian. Al lago, Julia conosce Niklas Stahl, giunto per il matrimonio di
Pauline e Leonard. È amore a prima vista, ma alle nozze scopriranno di essere da
tutti ritenuti fratello e sorella. Pauline, che aspetta un bimbo e Leonard,
riconciliato col padre, dopo le nozze partono per Vienna.

Partiti per Vienna Pauline e Leonard, i protagonisti diventano Julia Wegener e
Niklas Stahl. Julia è arrivata in Germania con il fratello Sebastian, e Sophie
Stahl, decisa a salvare la vita del fidanzato malato. Era partita per la
Thailandia appena maggiorenne, i familiari la credono morta nello tsunami; in
realtà è sopravvissuta e ha vissuto in Thailandia fino alla decisione di tornare
in Germania, dal padre, per chiedere la sua parte di eredità e finanziare la
cura di una rara malattia che affligge il compagno fin da bambino. Poco prima di
giungere in hotel, però, Sophie viene investita volontariamente da un'auto
guidata da Patrizia. e in fin di vita si fa promettere dall'amica Julia, assai
somigliante, di assumere la sua identità, in modo da ottenere i soldi necessari
per curare Sebastian. Julia, inizialmente titubante, si lascia convincere anche
dal fratello, privo di scrupoli e deciso all'imbroglio pur di guarire. L'amore
per Niklas Stahl le rende penosa questa finzione. Sabrina è in crisi con Nils a
causa dell'ex fidanzato Tim, paraplegico e costretto alla sedia a rotelle, dal
quale apprende che c'è un'operazione che può farle riprendere l'uso delle gambe.
Riconciliata con Nils, Sabrina parte con suo padre Andrè ma l'aereo cade e
sembra che non ci siano sopravvissuti. Per Nils inizia un periodo buio, si
rifugia nell'alcol. Patrizia perde la custodia di Mila e si allea con Sebastian
per distruggere gli Stahl. Il piano è sposare Niklas per poi eliminare
fisicamente gli Stahl e appropriarsi del loro patrimonio. L'impresa risulta più
ardua del previsto perché Niklas è in segreto innamorato di Julia, pur
credendola sua sorella. Andrè si è salvato, è in una baleniera russa dove
diventa cuoco di bordo. La sorella di Natascha, Penelope detta Poppy, ex
spogliarellista, crea molti problemi alla carriera musicale di Natascha
facendole concorrenza. Julia e Niklas si incontrano in un fienile, Patrizia
scatta delle foto e poi ricatta Friedrich con esse. Poppy riceve da Friedrich
l'incarico di spiare Werner ma alla fine se ne innamora. Niklas e Patrizia sono
sorpresi nel bosco da una frana. Niklas è ferito e febbricitante promette a
Patrizia di sposarla se ne usciranno vivi. Andrè riappare al Fürstenhof il
giorno della sua commemorazione tra la felicità dei presenti. Patrizia riceve la
notizia da Barbara dell'arrivo di una certa Estefania Marquez, dal nome falso di
Leonora Lopez, che ha l'ordine di sparare a Friedrich per poi prendersene cura.
Lopez però è in possesso di una registrazione che incastra Patrizia sul
rapimento di Mila, ma viene uccisa. Patrizia recupera la pericolosa prova e
ritorna al Furstenhof. Julia si fidanza con Nils, che ha smesso di soffrire per
Sabrina, ed apre un negozio di borse. Patrizia viene arrestata per l'omicidio di
Leonora ma riesce a cavarsela. Poppy e Werner finiscono dopo tanti guai per
sposarsi, col consenso del burbero padre di lei, Walter. Sebastian guarisce
completamente, ma nasconde la verità a Julia per non dover rinunciare alla
ricchezza, lei scopre tutto per puro caso e cerca di confessare l'inganno a
Niklas e Friedrich, ma viene rapita da Patrizia durante il tragitto, Sebastian
vuole Julia salva, ma una volta libera fa credere a tutti che la sorella sia
pazza, così Julia non viene creduta e chiede invano il test del DNA, quando lo
ottiene Patrizia lo falsifica travestendosi da paziente russa. Nils vorrebbe
sposare Julia per poter essere il suo tutore, ma poi la lascia all'altare e lei
viene rinchiusa in una clinica, finché Niklas non decide di esserne lui il
tutore. Entra in scena Norman, che risulterà essere il figlio di Nils. Charlotte
e Friedrich ritornano insieme, ma Patrizia continua i suoi tentativi di
eliminarli. Sebastian resta ferito per salvare Charlotte, Julia insiste per
donargli il sangue e ottiene dal medico un altro test del DNA che dimostra
finalmente la sua identità. Niklas la perdona, ma deve continuare a fingersi
Sophie finché le cose non si saranno chiarite. Friedrich dapprima crede che
Julia abbia ucciso Sophie, ma finisce per perdonarla. Patrizia, sempre più
folle, avvelena una caraffa d'acqua destinata a Friedrich ma la beve Niklas che
finisce in coma. Essendo ancora moglie di Niklas (anche se in fase di divorzio)
ha in pugno il suo testamento biologico e minaccia Friedrich, se non le
consegnerà Mila e le quote dell'albergo, di staccare il respiratore a cui è
collegato Niklas. Questi però riprende a respirare e viene nascosto dai suoi
cari in clinica. Qui Patrizia tenta di ucciderlo, cadendo in una trappola della
polizia: viene arrestata ma riesce a fuggire e successivamente a rapire
Charlotte; a salvare la situazione è Beatrice Hofer, arrivata al Fürstenhof per
incontrare Cosima, ma in verità sorella di Charlotte, come poi apprende.
Patrizia viene arrestata. Anche Sebastian viene arrestato, per scagionare Julia
ha confessato l'omicidio di Sophie, ma è difeso con successo da Hermann,
l'avvocato. Il giorno prima del processo ai fratelli Wegener per la falsa
identità, Sebastian incontra Luisa Reisiger, intenta a suonare il violino, e se
ne innamora. Julia e Sebastian vengono assolti. Luisa crede che Hermann sia suo
padre, ma in realtà è Friedrich, a cui l'avvocato lo rivela pochi giorni prima
di morire. Julia e Niklas possono godere finalmente del loro amore e partiranno
per Lisbona dopo le nozze. Patrizia fugge dal carcere fingendo il suicidio e poi
dall'ospedale con una pistola che le ha dato sua sorella, aiutata dal suo
avvocato d'ufficio, Stefan Merz, che è riuscita a circuire facendogli credere di
voler fuggire con lui a San Cortez. Infine si intrufola alle nozze di Julia e
Niklas, narcotizza Charlotte, rapisce Mila, spara a Sebastian e punta la pistola
contro Niklas e Leonard; ma Friedrich le spara, uccidendola. Barbara minaccia
vendetta, Per tutelare Mila, Leonard e Pauline la portano con sé a Vienna.

Partiti per Lisbona Julia e Niklas, i nuovi protagonisti sono Luisa Reisiger e
Sebastian Wegener. Luisa, figlia adottiva di Hermann, l' avvocato amico di
Friedrich, è gobba ; il suo vero padre è Friedrich stesso, come ben presto
entrambi apprendono. Beatrice Hofer vuole sposare Hermann per interesse, ma
l'avvocato soffre di cuore e muore tra le braccia di Luisa, sua unica erede.
Beatrice, la dark lady di questa stagione, viste sfumare le nozze, cerca in
tutti i modi di separare Luisa da Sebastian per entrare in possesso
dell'eredità, facendole sposare suo figlio David, succube di lei perché convinto
di aver ucciso anni addietro il proprio padre, mentre in realtà è stata lei
stessa. David diventa così rivale di Sebastian. Charlotte vince l'elezione a
sindaco. Werner scopre che Poppy è incinta di Michael, dapprima la caccia di
casa, poi però la perdona e si impegna a crescere il bambino come se fosse suo.
Michael viene estromesso dal duo musicale con Natascha, e al suo posto è
ingaggiato Sam Eckmann, uno squilibrato che rapisce Natascha per violentarla, ma
Michael interviene a impedirlo. Malgrado gli intrighi di Beatrice e la
contrarietà di Friedrich, che ha scoperto essere suo padre, Luisa si rivolge a
Werner come consulente per l'eredità. Poppy perde il bambino. Beatrice ingaggia
l'ex compagna di carcere Alina Steffen allo scopo di allontanare Luisa da
Sebastian. Michael e Natascha finalmente sono insieme e vogliono sposarsi,
perciò Nils e Andrè dovranno trovare un altro alloggio.. Friedrich offre dei
soldi a Sebastian affinché abbandoni il Fürstenhof, ma lui non vuole lasciare
Luisa, e per dimostrarle che non è interessato al suo patrimonio le suggerisce
di donarlo in beneficenza. Luisa è colpita dal gesto e tra i due c'è un
riavvicinamento. Intanto ritrova una ricetta di sua nonna che le ispira la
creazione di alcuni prodotti di cosmesi. Beatrice tenta di uccidere Sebastian,
ma Luisa riesce a salvarlo prima che anneghi nel lago. Sebastian sospetta un
complotto tra Alina e David, ma Luisa non ci crede e, pur amandolo, lo lascia.
Alina inizia una relazione con David e rimane incinta, per questo Beatrice la
minaccia e durante un litigio tra le due l'intervento di Friedrich provoca una
caduta e la morte di Alina, Friedrich finisce sotto processo. Intanto a Alfons ,
a Tina e anche a Charlotte appare una santa, Aldagund "Alda" von Lohenstein,
Andrè ne approfitta per fare pubblicità al Birrificio Burger. Michael e Natascha
si sposano e anche Werner e Poppy, dopo tanti guai, rinnovano i voti nuziali.
Friedrich tradisce Charlotte con Beatrice, viene scoperto, perciò Charlotte lo
lascia definitivamente, testimoniando contro di lui al processo, Friedrich ha un
malore e finisce in prigione. Spunta dal passato Patrick, ex di Alexandra, in
passato modella e ora tirocinante in hotel, innamorata di Nils, somigliante a
Patrick . Questi rapisce Nils e Alexandra, ma viene scoperto da Norman, che
libera il padre e l'amica. Luisa ha problemi respiratori a causa della gobba e
deve essere operata per evitare una paralisi; prima dell'intervento David la
chiede in sposa e lei accetta, mentre Sebastian parte per Barcellona. Norman si
ammala e rischia la vita , Alexandra accetta di sposarlo, lui guarisce grazie
alle cure di Michael e al ritorno di Gregor Bergmeister. Ma Alexandra lascia
l'hotel per non essere più motivo di disaccordo tra padre e figlio. Luisa viene
operata e guarisce, David ora l'ama davvero, e medita di rivelarle tutti gli
intrighi, così Beatrice corre ai ripari assoldando un complice per rapire suo
figlio , però la situazione le sfugge di mano, e dopo essersi impadronita dei
dieci milioni di riscatto pagati da Luisa con l'eredità del padre, uccide il
complice e colpisce alla testa David stesso, che sta per denunciarla . David
entra in coma. Nel frattempo Charlotte , depressa per il tradimento di Friedrich
, si dimette da sindaco. André Konopka è il successore. Else Schweitzer, madre
di Natascha e Poppy, invita la figlia minore ad una crociera nei Caraibi. Nel
frattempo David esce dal coma ma non ricorda nulla di ciò che è successo,
apprende che Sebastian e Luisa sono tornati insieme, ma ama ancora la moglie,
mentre nella vita di Sebastian riappare l'ex moglie Isabelle Raspe, dalla quale
egli credeva di essere divorziato, con il figlio Paul, affetto dal morbo di
Geiger, la stessa malattia da cui lui è guarito. Beatrice ricatta Isabelle
promettendo di pagare le cure al bambino in cambio dell'allontanamento di
Sebastian da Luisa. Al Fürstenhof giunge la notizia della tragica morte di
Poppy, colpita in spiaggia da una noce di cocco. Werner e Natascha condividono
il dolore per la perdita. Arriva anche la madre di Norman, Nina, che intraprende
una relazione con André, ma non durerà . Anni Hoyer, la nuova cameriera che
s'innamora di Norman, ha un difetto, é analfabeta, ma lui ricambia il suo amore
e insieme partono per lavorare come animatori in un villaggio turistico.
Natascha scopre di avere una grave malattia che le lascia pochi mesi di vita, ma
all'inizio non vuole parlarne con Michael : poi, mentre Michael è negli Stati
Uniti per trovare una cura per la moglie, Else fa visita a Natascha e apprende
della malattia. A seguito di una discussione con Luisa, David ha uno shock e
ricordando tutto quanto vuole vendicarsi della madre. Anche Friedrich scopre
tutto e decide di lasciarla, geloso di Charlotte che nel frattempo ha iniziato
una relazione con Nils Heinemann. David con la complicità di Isabelle prima
finge un suicidio per incolpare la madre - alla quale ormai sono stati rubati i
dieci milioni che aveva nascosto - poi la rinchiude nello stesso nascondiglio in
cui era stato lui al tempo del rapimento, qui Beatrice arriva allo sciopero
della fame pur di non confessare i suoi crimini. ma quando infine cede Luisa la
perdona e convince David a non consegnare la confessione alla polizia. La
protagonista della prossima serie , Clara Morgenstern, giunge alla ricerca di
suo nonno, che altri non è che Alfons Sonnbichler,e non ,come pensava, Friedrich
o Werner. Insieme a sua madre Melli Morgenstern trova lavoro in hotel . Michael
e Natascha sperano nel farmaco studiato da Friedrike Breuer, una dottoressa ed
ex di Michael, che in cambio della cura per Natascha ricatta Michael, ma poi
tutto finisce bene . Problemi fiscali per il Fürstenhof, che per delle tasse non
pagate rischia la bancarotta , la soluzione arrìva con Adrian Lechner, nato
proprio in hotel, che compra il 20% delle azioni, ed è riconosciuto da Clara
come il fratello di un suo amico di infanzia, di cui è da sempre innamorata.
Arriva anche un altro personaggio, una ragazza di nome Desirée Bramigk,
sorellastra di David e figlia di Beatrice, intrigante come la madre. Alla
vigilia delle nozze con Sebastian, Luisa viene rapita da Berti Liebig, un cugino
di Sebastian in cerca di vendetta, per fortuna grazie all'intervento di Adrian
tutto finisce bene e finalmente Luisa e Sebastian saranno marito e moglie.

Partiti per Düsseldorf Luisa e Sebastian, la nuova coppia è formata da Clara
Morgenstern e Adrian Lechner. Lei è la nipote ritrovata di Alfons Sonnbichler,
lui invece è il nuovo azionista dell'hotel e fratello maggiore di un vecchio
amico di Clara. Clara ama Adrian, ma è delusa quando Desirée Bramigk, figlia di
Beatrice, giunge in hotel . Adrian infatti si invaghisce di Desirée, che però è
cattiva quanto la madre , con la quale è in pessimi rapporti, tanto da
provocarne la caduta in seguito a una violenta discussione. Beatrice, che ha
rischiato di morire, minaccia di denunciare Desirée, ma Adrian è disposto a dare
una falsa testimonianza pur di salvare la sua amante. Michael e Natascha nel
frattempo ricevono la notizia che un paziente che si stava curando con la stessa
terapia di Natascha è morto, preoccupati telefonano in Svizzera apprendendo
dagli ultimi esami che Natascha è guarita. David superata la separazione da
Luisa si innamora di Tina Kessler, ma dovrà fare i conti con il nuovo mastro
birraio Oskar Reiter. L'arrivo dell'ex fidanzato di Desirée, Lucien Evers, crea
parecchio scompiglio in hotel, soprattutto nella vita di Clara: su richiesta di
Desirée, Lucien cercherà di allontanarla da Adrian, tenterà poi di rubare la
preziosa croce di Hartmann destinata al nuovo museo da André Konopka per poi
rivenderla , ma Desirée scopre il piano e sottrae la croce, poi lo denuncia alla
polizia. Prima di essere arrestato, Evers fa credere a Clara di averla
avvelenata per costringerla a rivelare dove si trovi la croce, Desiree solo
all'ultimo si decide a farlo arrestare. Nel frattempo Melli è assunta da
Beatrice come sua assistente, per sbadataggine butta del thé bollente sulle
gambe di Beatrice che in questo modo scopre che le sue gambe stanno
riacquistando sensibilità, in breve può camminare, ma decidedi non dirlo a
nessuno a parte Friedrich . Melli si scoprirà innamorata di André ma
quest'ultimo per un intrigo di Beatrice perde la carica di sindaco e parte per
il Sudafrica. Per Melli sarà un duro colpo e pur avendo un disturbo bipolare
smette di prendere le medicine, facendo preoccupare sia Michael, a conoscenza di
questa malattia, sia Clara e Adrian, a cui Clara ha raccontato questo segreto.
Il ritorno di Fabien Liebertz porterà una ventata di aria fresca ma anche
parecchi guai nella vita di suo padre Michael e di Natascha. Nel frattempo David
é alle prese con il fatto che Tina e Oskar si sono fidanzati, ma nel passato di
Oskar c'è un segreto, ha aiutato la sorella Pia nascondendo il cadavere di un
uomo. Per aiutare sua figlia Desirée a tenere legata a se Adrian, Beatrice ne
manipola la pillola in modo che rimanga incinta, scoperto questo trucchetto
della madre Desirée la asseconderà e quando avrà un aborto deciderà comunque di
fare credere ad Adrian di essere ancora incinta falsificando anche un'ecografia.
Per colpire sua sorella Charlotte, Beatrice nasconde merce di contrabbando nel
bagaglio di Nils Heinemann fidanzato della sorella, facendo si che i conti della
Fondazione Saalfeld vengano congelati e che Charlotte sia costretta a vendere le
quote del Fürstenhof, che Friedrich, suo complice, si offre di acquistare.
Desirée e Adrian nel frattempo convolano a nozze e questo spingerà Clara a dover
confessare ad Adrian di essere innamorata di lui, per questo ci saranno delle
tensioni tra Adrian e Desirée, quest'ultima con la complicità della madre, si
farà investire dal macchina di Clara, si getterà apposta sotto la macchina e
farà credere sia a Adrian che ad Clara, che poi quest'ultima verrà licenziata,
che la investita volontariamentre per farle perdere il suo bambino. Clara
stringe amicizia con David e le confida della amicizia che unisce lei e Adrian e
anche del fratello di quest'ultimo, William, che tutti credono morto insieme
alla madre, descrivendoglielo e mostrandole una foto David si ricorda di averlo
già visto mentre lavorava in una nave diretta in Australia. Clara felice lo
comunica ad Adrian ma lui non le credo fino a che David non riesce a trovare il
suo numero di telefono, ma quando Clara e David telefonano risponde una certa
Susan Newcombe, che in realtà é Joanna Lechner, la madre di Adrian, che comunica
a Clara che hanno sbagliato, ma in realtà sta mentendo perché non vuole che
William saputa la verità torni in Germania, come vedremo Susan era scappata con
William appena aveva saputo che il marito era un killer a pagamento. A questa
scoperta Adrian deciderà di vendere le sue azioni e Desirée lo comunicherà alla
madre e alla fine quest'ultima narcotizzerà Adrian che stava facendo parappendio
e finirà in acqua rischiando di annegare fortunatamente verrà salvato da Melli e
William che si trovavano proprio lí. Giunge la notizia che Pia Reiter è deceduta
in un incidente stradale, nel frattempo il matrimonio di Adrian e Desirée inizia
a rompersi quando William, che nel frattempo ha iniziato una relazione con
Clara, cerca di far comprendere al fratello di quanto perfida sia la moglie e
così lei correrà ai ripari facendo litigare i due fratelli e poi grazie
all'aiuto di Beatrice farà iniettare una infezione al gamba di William che
rischierà di non poter più camminare. Nils si scopre innamorato di Natascha e
fra i due scoppia la passione, all'inizio entrambi si sentono in colpa per i
rispettivi compagni ma la passione é sempre più forte, Nils lascia Charlotte non
rivelandole la donna con cui la tradita, Natascha invece non riesce a lasciare
Michele, i due continuano la loro storia segreta ma un giorno vengono colti in
fragrante da Werner in una baita, quest'ultimo in un primo momento su richiesta
di entrambi decide di mantenere il segreto ma poi dice a Nils che se non
racconta la verità a Charlotte lo farà lui ma Charlotte scopre da sola che Nils
l'ha tradita con Natascha e decide così di andare qualche giorno in una baita
lontano da tutti, anche Michael viene a sapere del tradimento della moglie,
grazie a Fabien che scopre un messaggio della matrigna con Nils, e così decide
di cacciarla fuori da casa tanto che Natascha andrà a vivere dai Sonnbichler.
David nel frattempo si allea con sua madre per "sconfiggere" il rivale in amore,
i due con la complicità di un giardiniere appena assunto in hotel fanno una
falsa testimonianza riguardo l'omicidio di Philipp von Killing e così Oskar
viene arrestato, Tina allo stesso tempo scopre di essere incinta ma il bambino
non è di Oskar ma bensì di David, qualche giorno dopo Tina sposa Oskar in
carcere, David nel frattempo si pente e così Oskar esce dal carcere. Intanto in
hotel giunge Gerti Schönfeld, la madre di Melli e nonna di Clara, all'inizio non
vuole legare con la figlia che aveva abbandonato tempo addietro ma poi grazie ad
Alfons ci riesce. André ritorna dal Sudafrica e scopre che in realtà c'è
Beatrice dietro le false accuse di Nadine Albrecht e così chiede scusa a Werner
e i due decidono di incastrarla e di rovinare il rapporto fra lei e Friedrich
riuscendoci grazie all'aiuto di Saskia Hanke, una donna pagata da Werner per
sedurre Friedrich. Beatrice minaccerà di morte Friedrich e fingerà che la voleva
rapirà cosi Friedrich sotto riccato sarà costretto a consegnarle il 9% delle
azione che insieme avevano rubato a Charlotte. Melli e André tornano insieme ma
quest'ultimo dovrà fare i conti con Gerti, decisa fin da subito a rovinare il
rapporto tra la figlia e il cuoco, dopo aver consegnato le quote a Beatrice,
Friedrich decide di lasciarla e di riprovarci con Charlotte che delusa da Nils
si era rifugiata i una baita e così Beatrice decisa a eliminare la rivale
deciderà di spingerla in un burrone riducebdola a fin di vita fortunatamente
verrà ritrovata da Werner e riuscirà a sopravvivere solo che quando si
risveglierà soffrirà di amnesia retrograda di 30anni.

Con ogni nuova stagione viene composta una nuova sigla, che introduce i
personaggi più importanti. I protagonisti hanno sempre un'ambientazione inedita
rispetto agli altri personaggi. La canzone della sigla è Stay di Curly.

Il Fürstenhof è il fittizio albergo dove si intrecciano le storie dei
protagonisti. Dalla settima stagione le vicende si svolgono anche al Birrificio
Burger.

In Italia Tempesta d'amore viene trasmessa su Canale 5 dal 5 giugno 2006. Visti
gli ottimi risultati d'ascolto della soap trainata da Beautiful e CentoVetrine,
Canale 5 decide di tenerla in programmazione anche dopo il ritorno di Uomini e
Donne, cambiandole spesso orari di messa in onda, ma sempre con risultati
eccellenti. Il 2 luglio 2007 viene spostata su Rete 4, dove subisce svariati
cambiamenti all'interno del palinsesto. Nonostante questo, il successo è
inarrestabile, e anche in prima serata, spesso anche due volte a settimana,
ottiene importanti risultati, battendo continuamente i propri record d'ascolto.
Le ultime puntate della prima stagione trasmesse in prima serata hanno tenuto
incollati al televisore ben 3,2 milioni di spettatori con picchi vicini ai 4
milioni, un risultato eccezionale per Rete 4. Da menzionare anche l'audience
ottenuta nella fascia delle 20:00-20:30 (fascia quasi di appannaggio di Rai 1 e
Canale 5 a causa della presenza dei TG serali delle rispettive reti), che più
volte ha sfiorato i 2,7 milioni di spettatori e il 10% di share. Tale successo
ha reso la soap opera tedesca uno dei programmi rivelazione dell'anno 2007. Con
il passare degli anni Tempesta d'amore superava ogni giorno il milione e mezzo
di telespettatori e il 7,5% di share.

Dal gennaio 2011, vengono trasmesse le repliche delle stagioni precedenti, in
fascia oraria mattutina sull'emittente gratuita La5. La soap opera è stata
precedentemente replicata anche dal canale a pagamento Mya.

La produzione della soap, per ringraziare gli italiani che seguono il format, ha
ambientato tre puntate della sesta stagione in Italia, precisamente a Verona,
producendole insieme a Mediaset.

L'edizione italiana è curata da Sandro Fedele e da Ludovica Bonanome per
Mediaset. Il doppiaggio viene eseguito a San Giusto Canavese (TO) presso
Videodelta. Inoltre due doppiatori della soap, Renato Novara e Beatrice
Caggiula, hanno fatto un'apparizione in una puntata.

La prima stagione è stata raccolta in DVD, suddivisa in 20 volumi. La seconda e
la terza stagione sono state raccolte in due volumi tutte e due, sotto forma di
libro, in cui ogni pagina contiene due DVD. La quarta stagione è stata raccolta
in un altro box da 13 dischi. La quinta e la sesta stagione sono state invece
riassunte in 18 puntate (di 100 minuti l'una), e suddivise successivamente in 9
DVD. La settima stagione è disponibile in versione integrale in 9 DVD. L'ottava
è stata invece distribuita sul mercato originale home video dal 17 luglio 2014 e
contiene 6 puntate riassunte, da 100 minuti, in soli due DVD. Infine, Fivestore
ha riassunto la soap in 4 puntate da 120 minuti, e le ha racchiuse in 3 DVD.

Tempesta d'amore, visto il successo, viene citata nel settimo episodio della
quarta stagione della serie televisiva italiana I Cesaroni.



https://it.wikipedia.org/wiki/Orange_Is_the_New_Black

Orange Is the New Black, spesso abbreviato anche in OITNB, è una serie
televisiva statunitense trasmessa in streaming su Netflix, ideata da Jenji Kohan
e prodotta da Lionsgate Television. La serie è ispirata alle memorie di Piper
Kerman Orange Is the New Black: My Year in a Women's Prison.

Piper Chapman è una donna proveniente dal Connecticut, residente a New York, che
viene condannata a scontare quindici mesi al Litchfield, un carcere federale
femminile gestito dal Dipartimento Federale di Correzione, per aver trasportato
una valigia piena di soldi di provenienza illecita per Alex Vause, una
trafficante di droga internazionale e un tempo sua amante. Tale infrazione è
accaduta dieci anni prima dell'ingresso della Chapman in carcere e negli anni
intercorsi tra l'inizio del processo a suo carico e la condanna, la donna è
riuscita a costruirsi un'agiata vita, rispettosa della legge, con il suo nuovo
fidanzato Larry Bloom, nell'alta borghesia newyorkese.

Dietro le sbarre, Piper rincontra Alex (che avrebbe fatto il nome della Chapman
durante il suo processo, causandone l'arresto), alla quale, nonostante un
iniziale astio, si riavvicina. Oltre a loro, in carcere convivono tante altre
donne, le cui storie vengono raccontate tramite l'utilizzo di flashback.

Il 27 giugno 2013 Netflix ha rinnovato la serie per una seconda stagione,
pubblicata in streaming sulla piattaforma il 6 giugno 2014. La terza stagione è
stata pubblicata su Netflix il 12 giugno 2015. Il 15 aprile viene ufficializzato
il rinnovo della serie anche per una quarta stagione, che è stata distribuita il
17 giugno 2016 in tutti i territori in cui Netflix è disponibile. Il 5 febbraio
2016 la serie è stata rinnovata per una quinta, sesta e settima stagione.

In Italia la prima stagione è andata in onda dal 5 giugno 2014 sulla piattaforma
di streaming on-demand Mediaset Infinity, mentre la seconda è stata trasmessa da
settembre 2014. La terza stagione è stata pubblicata il 13 giugno 2015 su
Mediaset Infinity in contemporanea con gli Stati Uniti. La quarta stagione è in
esclusiva su Netflix, ma disponibile contemporaneamente anche su Infinity.

Orange Is the New Black ha ricevuto giudizi positivi dalla critica, con
Metacritic che dà alla serie un punteggio di 79 su 100. Il 19 giugno 2014 è
stata una delle serie più premiate ai "Critics' Choice Television Awards 2014",
ha vinto il premio come "Migliore serie TV commedia", "Miglior attrice non
protagonista in una serie TV commedia" e infine "Miglior guest star in una serie
TV commedia".



https://it.wikipedia.org/wiki/Lo_chiamavano_Trinit%C3%A0...

Lo chiamavano Trinità... è un film del 1970 diretto da E.B. Clucher, regista
anche del sequel ...continuavano a chiamarlo Trinità uscito un anno dopo. È un
western all'italiana in versione comica.

È considerato un "classico" del cinema italiano, sia per gli amanti del genere
comico sia di quello western, anche se si tratta principalmente di una sobria e
divertente parodia dei più cruenti spaghetti-western, nata sulla loro proficua
scia degli anni sessanta e settanta, di cui ricalca fedelmente lo stile, in cui
le consuete sparatorie vengono ben sostituite dalle scazzottate della coppia Bud
Spencer e Terence Hill, vero e proprio "marchio di fabbrica", che hanno reso
famose nei loro svariati film.

Far West: il pistolero Trinità, criminale pigro ma dal cuore d'oro, vaga nel
deserto sdraiato su un travois trainato dal suo cavallo. Giunto in una squallida
locanda, si scontra con due cacciatori di taglie e sottrae loro un messicano.
Continuando il suo viaggio, giunge in un paese dove trova suo fratello, detto
Bambino, delinquente e ladro di cavalli divenuto inaspettatamente sceriffo.

Bambino si trova alle prese con tre uomini del latifondista locale, il maggiore
Harriman, che gli impongono di liberare un loro amico colpevole di aver
violentato una donna, moglie del giudice che lo dovrà processare. Bambino uccide
i tre pistoleri e spiega al fratello di aver sparato al vero sceriffo per errore
e di avergli sottratto la stella, sostituendosi a lui, in attesa dell'arrivo dei
suoi complici, Faina e il Timido, per poi andarsene a rubare in California.
Nelle vesti di sceriffo, Bambino minaccia Harriman in un saloon, in verità con
l'obiettivo d'impossessarsi della sua mandria di cavalli. Bambino cerca quindi
di convincere Trinità a dargli una mano, inutilmente.

Trinità è "l'antistereotipo" per eccellenza, come co-protagonista del film. Se
da una parte infatti incarna il criminale pistolero veloce (viene difatti
chiamato "la mano destra del diavolo" per questo), dall'altro ridicolizza questa
figura mostrandosi come un giovane pigro e svogliato tanto da farsi trascinare
tutto il tempo su una slitta trainata dal suo cavallo (un "travois" indiano).
Nel film spara pochissime volte preferendo come arma l'astuzia per sfruttare il
non sveglissimo fratello, Bambino, per raggiungere i suoi scopi dimostrando però
anche affetto fraterno quando serve.

Si crede un abile razziatore ma in realtà è tutt'altro che in gamba, come gli fa
notare anche Trinità. Bambino detesta Trinità soprattutto quando lo mette nei
guai e spera che qualcuno lo tolga di torno, ma nonostante ciò alla fine si
lascia convincere e trascinare dalle idee del fratello venendo poi puntualmente
raggirato. Dimostra più volte una sorta di "inibizione" da legame di sangue nei
confronti del fratello e per questo si limita a minacciarlo e a fare la voce
grossa. L'appellativo di Bambino nel copione originale non esisteva, ma venne
aggiunto in seguito appositamente per Bud Spencer.[senza fonte]

È l'aiutante dello sceriffo (Bambino). Detesta Trinità che provoca solo guai e
si occupa delle celle, della cucina e dell'igiene generale, concedendo a Trinità
un bagno dopo mesi (non vedevo tanto sudiciume dallo straripamento del Pecos è
il suo commento all'acqua della tinozza in cui si lava Trinità). Si dimostra
divertito nel vedere i mormoni subire le angherie degli uomini del Maggiore e
più avanti si mostrerà anche opportunista quando scoperta la vera identità di
Bambino tenterà di averne un guadagno personale.

Tobia è il capo e la guida della comunità dei mormoni, ed è un uomo che conduce
la sua vita all'insegna della povertà, del lavoro e della preghiera. Dopo essere
stato raggiunto dai suoi "fratelli" tenta di costruire una casa ed allevare
bestiame ostacolato però dalle angherie degli uomini del Maggiore Harriman. Egli
ripudia la violenza e segue solo ciò che è indicato nelle sacre scritture e per
questo è vittima anche dei ladroni messicani che di tanto in tanto "sconfinano
per un piatto di minestra" deridendoli e schiaffeggiandoli.

Il capo dei ladroni messicani e nemico di vecchia data del Maggiore Harriman,
Mezcal approfitterà della bontà dei mormoni per esigere con la violenza vino e
cibarie da loro. Indossa un enorme cappello in stile messicano, ed ha il vizio
di ridere sempre e di picchiare i suoi picciotti oltre ai mormoni. È un ladro
incallito ed inguaribile tanto che, quando stipula l'accordo con il Maggiore
Harriman per cacciare i mormoni dalla valle, chiede espressamente di poter
rubare i 20 cavalli promessigli come ricompensa perché a suo dire "lavorare per
essere pagati è umiliante". Alla fine sarà atterrato a suon di pugni da Bambino
e poi, forse, arrestato dal vero sceriffo.

Dopo aver aggredito un "Gringo" che tentava di violentare la moglie (la mia
esposa stava al fiume, a lavare... un gringo l'aggredì, e la voleva... io gli ho
dato solo qualche coltellata... cadendo, avrà battuto la testa) e dopo essere
stato strappato dalle grinfie di due cacciatori di taglie da Trinità, diventerà
un alcolizzato che per la maggior parte del tempo rimarrà in cella. Siccome gli
alcolizzati, secondo il vecchio Jonathan, hanno il "brutto vizio di dire la
verità" alla fine verrà portato via dalla città...

I due Killer assoldati dal Maggiore Harriman per liberarsi di Bambino e Trinità.
Si presentano come professionisti: Mortimer ha sempre la stessa espressione sul
volto. Sfideranno Trinità il quale non resistendo alla tentazione di misurarsi
con loro, cederà al "prurito alle mani" chiedendogli di vedere "delle mutande",
scatenando in seguito l'ira di Bambino che teme di attirare i Rangers.

I due attori protagonisti, nella prima visione di Clucher, sarebbero dovuti
essere i due attori italiani George Eastman, nella parte che fu di Pedersoli, e
Peter Martell, nella parte che fu di Girotti. Saputo che Clucher stava girando i
vari produttori per proporre il proprio copione, furono gli stessi Girotti e
Pedersoli che si proposero in coppia a Clucher, di fatto imponendosi per la
parte.

La maggior parte degli esterni furono realizzati a Campo Imperatore, che
ospiterà anche le riprese del seguito.

Altri esterni furono girati nella zona di Camposecco a Camerata Nuova, comune di
oltre trecento abitanti della provincia di Roma che sorge a circa 800 m di
altitudine nel Parco Regionale dei Monti Simbruini, al confine tra Lazio e
Abruzzo. Per gratitudine, il comune di Camerata Nuova offrì la cittadinanza
onoraria a Bud Spencer e Terence Hill.

La scena in cui Trinità mangia un'intera padella di fagioli è stata girata una
volta sola dopo che Terence Hill aveva digiunato per le 24 ore precedenti (48
ore secondo altre fonti). Hill rivelò che si allenava a casa sua a dare
schiaffi, prendendo a sberle una colonna; la cosa gli creò qualche problema con
la moglie che aveva appena sposato, la quale lo credeva impazzito..

La scena della cascata si svolge alle cascate di Monte Gelato, nel parco della
valle del Treia (fra Roma e Viterbo), il villaggio western è quello costruito
negli studi di produzione della De Laurentiis lungo la via Pontina (infatti
nelle scene del Saloon, durante la notte, si vedono delle tende rosse dietro le
porte e le finestre, che fanno capire come ci si trovi in un teatro di posa). Il
complesso è oggi in stato di abbandono e del villaggio non è purtroppo rimasta
traccia. Le scene in cui Terence Hill viaggia per il deserto ed entra nella
'posada' a mangiare (all'inizio e alla fine del film) sono state girate, alla
periferia di Roma, in una cava di tufo lungo l'attuale autostrada A91 che
conduce all'aeroporto di Fiumicino, mentre il paese con l'ufficio dello sceriffo
(Bambino) si trova poco distante.

Il commento musicale è opera di Franco Micalizzi. Il testo del brano che apre e
chiude il film è del cantautore britannico Lally Stott (già noto per l'hit
Chirpy Chirpy Cheep Cheep). Il cantante che lo esegue è Annibale (Annibale
Giannarelli), un italo-australiano residente in Australia dotato di un'imponente
presenza fisica e di una potente voce che ricordava quella di Tom Jones.
L'artista, giunto in Italia per avviare la propria carriera, fu successivamente
presentato dallo stesso Micalizzi a diversi discografici, che però lo respinsero
sempre per il suo eccessivo talento, costringendolo così a rientrare tristemente
in Australia, dove tuttora risiede.

Nonostante la sua prima distribuzione risalga al dicembre 1970 in alcune grandi
città italiane come Roma e Torino la pellicola è stata proiettata solamente nei
primi mesi del 1971.

In Italia il film è stato distribuito in VHS nel 1989 dalla Pentavideo. Nel
marzo 1992 la videocassetta del film era nella top ten delle più vendute in
Italia.

Il 10 dicembre 2003 il film è stato distribuito in DVD dalla Medusa Video in
un'edizione della durata di 106 minuti, e quindi con circa quattro minuti di
scene tagliate rispetto alla versione cinematografica (considerando la riduzione
della frequenza dei fotogrammi). Questa versione è stata poi impiegata anche per
la trasmissione televisiva. Il DVD includeva come extra due interviste ai
protagonisti a cura di Mario Sesti, il trailer e una galleria fotografica. Il 6
settembre 2016 è stata distribuita dalla CG Entertainment una nuova edizione DVD
che include le scene tagliate, oltre agli extra già presenti nella precedente
edizione.

Il 2 ottobre 2013 con il codice EAN 4049834006754 in Germania è stata
distribuita una versione Blu-ray della durata di 113 minuti che include oltre al
tedesco e all'inglese anche la lingua italiana.

Oltre ad essere stato vice campione d'incassi nella stagione cinematografica
italiana 1970-71, il film è stato anche campione d'ascolti nei suoi innumerevoli
passaggi televisivi. Nel 1988, in una delle frequenti messe in onda in prima
serata degli anni ottanta, ha fatto registrare un ascolto di oltre 11 milioni di
telespettatori dall'Auditel..

La pellicola ha innovato il genere "spaghetti western", creando un sottogenere
parodistico che è stato definito da alcuni "fagioli western", prendendone in
giro molti stereotipi in modo intelligente e andando oltre ogni più rosea
previsione nel riuscire a conciliare il successo di pubblico e di critica.



https://it.wikipedia.org/wiki/Italia

L'Italia (/iˈtalja/, ascolta[?·info]), ufficialmente Repubblica Italiana, è una
repubblica parlamentare situata nell'Europa meridionale, con una popolazione di
60,6 milioni di abitanti e Roma come capitale.

Delimitata dall'arco alpino, confina a nord, da ovest a est, con Francia,
Svizzera, Austria e Slovenia; il resto del territorio, circondato dai mari
Ligure, Tirreno, Ionio e Adriatico, si protende nel mar Mediterraneo, occupando
la penisola italiana e numerose isole (le maggiori sono Sicilia e Sardegna), per
un totale di 301 340 km². Gli Stati della Città del Vaticano e di San Marino
sono enclavi della Repubblica.

Roma, che fu capitale dell'Impero romano, è stata per secoli il centro politico
e culturale della civiltà occidentale. Dopo la caduta dell'Impero romano
d'Occidente, l'Italia medievale fu soggetta a invasioni e dominazioni di
popolazioni germaniche, come gli Ostrogoti, i Longobardi e i Normanni. Ciò non
impedì alla penisola, con la rinascita commerciale dei comuni medievali, di
divenire la culla del capitalismo. Nel XV secolo, con la diffusione del
Rinascimento, ridivenne il centro culturale del mondo occidentale, ma dopo le
guerre d'Italia del XVI secolo ricadde sotto l'egemonia delle potenze straniere,
quali Francia, Spagna e Austria. Durante il Risorgimento combatté per
l'indipendenza e per l'unità finché nel 1861 fu proclamato il Regno d'Italia. La
dittatura fascista, iniziata nel 1922, terminò con la sconfitta nella seconda
guerra mondiale e la guerra di Liberazione. Nel 1946, a seguito di un referendum
istituzionale, lo Stato italiano divenne una repubblica parlamentare regolata
dalla Costituzione del 1948.

Nel 2013 l'Italia, ottava potenza economica mondiale e quarta a livello europeo,
è un paese con un alto standard di vita: l'indice di sviluppo umano è molto
alto, 0,872, e la speranza di vita è di 82,4 anni. È membro fondatore
dell'Unione europea, della NATO, del Consiglio d'Europa e dell'OCSE; aderisce
all'ONU e al trattato di Schengen. È inoltre membro del G7, G8 e G20, partecipa
al progetto di condivisione nucleare della NATO, è una grande potenza regionale
europea, in grado di esercitare influenza politica anche su scelte e decisioni
di ordine extra-europeo e globale, e si colloca in nona posizione nel mondo per
spese militari. L'Italia vanta il maggior numero di siti dichiarati patrimonio
dell'umanità dall'UNESCO ed è il quinto paese più visitato del mondo.

Il nome proprio "Italia" nasce come toponimo. La sua origine, oggetto di studi
sia da parte di linguisti sia di storici, è controversa. Non sempre, tuttavia,
sono suggerite etimologie in senso stretto, bensì ipotesi che poggiano su
considerazioni estranee alla specifica ricostruzione linguistica del nome oppure
che sono riferite a tradizioni non dimostrate (come l'esistenza del re Italo) o
poco verosimili (come la correlazione del nome con la vite).

Il popolamento del territorio italiano risale alla preistoria, epoca di cui sono
state ritrovate importanti testimonianze archeologiche. L'Italia è stata abitata
a partire dal paleolitico, periodo di cui conserva numerosi siti archeologici
come la grotta dell'Addaura, i Balzi Rossi, Monte Poggiolo, il ponte di Veja, la
Grotta Guattari, Gravina in Puglia, Altamura e Ceprano.

Numerosi ritrovamenti documentano anche il periodo neolitico (cultura della
ceramica cardiale e cultura dei vasi a bocca quadrata), l'età del rame (cultura
di Remedello, cultura del Rinaldone, cultura del Gaudo), l'età del bronzo
(incisioni rupestri della Val Camonica, cultura dei castellieri, cultura
appenninica, civiltà nuragica, cultura delle terramare, cultura
protovillanoviana).

Per ciò che riguarda l'età del ferro, che in Italia coincide con il periodo
preromano, si ricordano la civiltà villanoviana e i popoli indoeuropei
trasferitisi in Italia dall'Europa orientale e centrale in varie ondate
migratorie; essi si mescolano alle etnie preesistenti nel territorio,
assorbendole, o stabilendo una forma di convivenza pacifica con esse; si delinea
in tal modo fin da quest'epoca la suddivisione regionale del territorio
italiano.

Nell'Italia Settentrionale, accanto ai Celti (comunemente chiamati Galli), vi
sono i Liguri (originariamente non indoeuropei poi fusisi con i Celti), mentre
nell'Italia nord-orientale vivono i Paleoveneti, di origine incerta, forse
italica o illirica o, secondo alcune fonti, provenienti dall'Asia Minore.

Nell'Italia peninsulare, accanto agli Etruschi convivono popoli di origine
indoeuropea definiti italici, fra cui Umbri, Latini, Sabini, Falisci, Volsci,
Equi, Piceni, Sanniti, Apuli, Messapi, Lucani, Bruzi e Siculi. Altri popoli non
indoeuropei, autoctoni, erano presenti in Sicilia (Elimi e Sicani) e in
Sardegna, abitata fin dal II millennio a.C. da varie etnie nuragiche, forse
identificabili con l'antico popolo degli Shardana.

I primi colonizzatori stranieri sono i Fenici che fondano inizialmente vari
empori sulle coste della Sicilia e della Sardegna. Alcuni di questi diventano in
breve piccoli centri urbani e si sviluppano parallelamente alle colonie greche;
tra i principali centri vi sono le città di Mozia, Zyz, Kfra in Sicilia e Nora,
Sulki, Tharros in Sardegna.

Dopo l'VIII secolo a.C., colonizzatori provenienti dalla Grecia si stabiliscono
sulle coste del sud Italia (dando vita alla Magna Grecia) e su quelle della
Sicilia. Coloni ionici fondano Elaia, Kyme, Rhegion, Parthenope, Naxos, Zankles,
Hymera e Katane. Coloni dorici fondano Taras, Syrakousai, Megara Hyblaia,
Leontinoi, Akragas, Ghelas; i siracusani fondarono Ankon e Adria. Gli Achei
fondano Sybaris, Poseidonia, Kroton, Lokroi Epizephyrioi e Metapontion;
tarantini e thurioti fondano Herakleia.

La colonizzazione greca pone i popoli italici a contatto con forme di governo
democratiche e con espressioni artistiche e culturali elevate.

La regione geografica italiana viene unita politicamente per la prima volta con
la Repubblica romana (509-27 a.C.), ma il carattere imperiale delle conquiste
effettuate nei secoli seguenti da Roma snatura il carattere nazionale che questa
regione stava acquisendo sul finire del I secolo a.C.

Giunta all'apice dello sviluppo politico, economico e sociale, Roma imperiale,
con la sua organizzazione socio-politica, lascia un segno indelebile nella
storia dell'umanità. In tutti i territori dell'impero, i Romani costruiscono
città, strade, ponti, acquedotti e fortificazioni, esportando ovunque il loro
modello di civiltà e al contempo integrando le popolazioni e civiltà
assoggettate, in un processo così profondo che per secoli, ancora dopo la fine
dell'impero, queste genti continueranno a definirsi romane. La civiltà nata
sulle rive del Tevere, cresciuta in epoca repubblicana e infine sviluppatasi in
età imperiale, è alla base dell'attuale civiltà occidentale.

Dei confini dell'Italia parlava già Antioco di Siracusa (V secolo a.C.) nella
sua opera Sull'Italia. Egli andava a identificarla con l'antica Enotria,
estendendosi dallo stretto di Sicilia, fino al golfo di Taranto e al golfo di
Posidonia. In seguito, con la conquista romana dei secoli successivi, il termine
Italia venne identificato con i territori compresi fino alle Alpi, inclusa la
Liguria (fino al fiume Varo) e l'Istria fino a Pola. Di fatto tutti i suoi
abitanti furono considerati Italici e Romani.

L'Impero romano d'Occidente cade nel 476 quando Odoacre, ultimo di una schiera
di condottieri germanici che nel periodo di decadenza dell'Impero romano
d'Occidente avevano condotto le proprie orde in territorio italico, depone
l'ultimo imperatore d'Occidente, Romolo Augusto.

Odoacre governa l'Italia fino al 493, quando viene deposto e ucciso, dopo una
guerra di cinque anni, dagli Ostrogoti di Teodorico. Comincia allora il regno
ostrogoto, un dominio che rappresenta un periodo di pace e stabilità e che
s'interrompe nel 535 quando il territorio italiano diventa teatro della guerra
gotica, che vede l'imperatore d'Oriente Giustiniano I contrapporsi al regno
ostrogoto. Nel 553, dopo quasi un ventennio, l'impero bizantino riesce a
sconfiggere gli Ostrogoti e ad annettere l'Italia. Il conflitto devasta l'intero
territorio, portando a una grave crisi demografica, economica, politica e
sociale. Centro del potere bizantino in Italia diviene Ravenna. Gli anni della
dominazione bizantina vedono l'aggravarsi delle condizioni di vita dei contadini
a causa della forte pressione fiscale e di una terribile pestilenza che spopola
ulteriormente il territorio tra il 559 e il 562. L'Italia, indebolita e
impoverita, non ha la forza di opporsi a una nuova invasione germanica, quella
dei Longobardi capeggiati da Alboino.

Tra il 568 e il 569 la penisola perde l'unità politica: i Longobardi, entrando
dal Friuli, conquistano gran parte dell'Italia centro-settentrionale, chiamata
Langobardia Maior, e poi dell'Italia meridionale, la Langobardia Minor. Le tre
capitali dell'Italia longobarda furono Milano, Pavia e Lucca. La Langobardia
Maior, con capitale Pavia, cade dopo circa due secoli, a seguito della sconfitta
subita per opera di Carlo Magno nel 774, quella Minor sopravvive fino all'XI
secolo, quando viene conquistata dai Normanni. I successivi tentativi di
costituire un Regno d'Italia autonomo dal Sacro Romano Impero, per opera in
particolare di Berengario del Friuli e di Arduino d'Ivrea, non hanno successo.

I primi secoli dopo l'800 vedono l'affermarsi delle repubbliche marinare (le più
conosciute sono Amalfi, Genova, Pisa e Venezia, meno note Ancona, Gaeta, Noli),
che controllarono il commercio tra l'Europa cristiana e il Medio Oriente arabo,
e poi dei liberi comuni medievali, spesso in conflitto tra loro ma accomunati
dal ricordo dell'antica grandezza romana, perpetuata idealmente da quella
cristiana, nonché da un forte desiderio di autonomia, che li porterà a
schierarsi, nella contesa tra Papato e Impero, in due opposte fazioni,
rispettivamente Guelfi e Ghibellini.

La vittoria della Lega Lombarda contro l'imperatore Federico Barbarossa nella
battaglia di Legnano (1176), e la rivolta dei Vespri siciliani contro il
tentativo del fratello del re di Francia Carlo I d'Angiò di assoggettare la
Sicilia (1282), saranno assunte dalla retorica romantica ottocentesca come i
simboli del primo ridestarsi di una coscienza di patria. Questi sono i segnali
di un cambiamento che, consolidandosi e accompagnato dal risveglio religioso che
si ha nel Duecento con Gioacchino da Fiore e Francesco d'Assisi, portano al
Rinascimento.

Con l'uscita di scena degli imperatori di Germania, il fervore della civiltà
comunale raggiunge infine il suo apogeo economico, spirituale, artistico,
alimentato dagli ideali di numerosi poeti, tra cui Dante Alighieri, e
dall'esigenza, fatta propria da Cola di Rienzo, della rinascita dell'unità
d'Italia.

Diversi fattori impediscono tuttavia la nascita di uno Stato unitario come
avviene nel resto d'Europa: al timore del Papato di veder sorgere una potenza
statale in grado di compromettere la sua autonomia, si aggiunge la suddivisione
in tanti piccoli Comuni, che lentamente si tramutano in Signorie, rette da
importanti famiglie, come i Medici a Firenze, i Visconti e gli Sforza a Milano,
i Della Scala a Verona e gli Este a Ferrara. I capi politici italiani devono
supplire con l'intelligenza strategica alla superiorità di forze degli stati
nazionali europei. Un esempio è Cosimo de' Medici, tra i maggiori artefici del
Rinascimento fiorentino, la cui politica estera saprà individuare nella
concordia italiana l'elemento chiave per impedire agli stati stranieri di
intervenire in Italia approfittando delle sue divisioni.

La strategia di Cosimo, proseguita dal suo successore Lorenzo il Magnifico, non
viene compresa dagli altri prìncipi italiani, e si conclude con la morte di
Lorenzo nel 1492. Da allora l'Italia diventa il teatro di numerose invasioni
straniere: dapprima da parte francese per opera di Carlo VIII e Luigi XII, poi
delle truppe spagnole di Carlo V. L'inizio della dominazione straniera si deve
quindi al ritardo del processo politico di unificazione, ma fa anche registrare
episodi di patriottismo, come il gesto di Ettore Fieramosca nella disfida di
Barletta.

L'età Moderna è anche il periodo dell'evoluzione bellica, con la comparsa della
polvere da sparo e di nuovi mezzi militari (cannoni, moschetti ecc.). Ciò
modificò anche la faccia di molte città italiane, costrette a evolvere le
proprie difese militari: nasce la Fortificazione alla moderna, detta anche
"Fortificazione all'italiana", proprio perché i primi esempi di mura moderne
compaiono nelle città italiane (classico esempio è quello delle Mura di Lucca).

Nella seconda metà del Cinquecento comincia il tramonto della vitalità
rinascimentale, indebolita anche dalle nuove tensioni religiose dovute
all'avvento della riforma protestante in Europa, che avevano portato a episodi
luttuosi come il sacco di Roma del 1527 a opera dei Lanzichenecchi. Soltanto la
repubblica di Venezia manterrà una certa prosperità e autonomia politica. Il
Seicento è invece un secolo di crisi per tutto il paese: la Chiesa, che ha
subìto la perdita dell'unità cristiana dei fedeli, cerca con la controriforma di
rafforzare la sua presenza nei paesi rimasti cattolici, sia con iniziative
educative e assistenziali, sia isolandoli dall'influsso degli stati protestanti.
L'Italia viene così salvaguardata dai conflitti religiosi che si accendono in
Europa, ma è soggetta ugualmente a carestie, spesso seguite da epidemie.
Scoppiano perciò numerose rivolte contro la dominazione spagnola, di cui la più
nota avviene a Napoli nel 1647 per opera di Masaniello, ma non portano a nessun
cambiamento.

All'inizio del Settecento finisce il periodo di pace e di torpore: a seguito dei
trattati di Utrecht e Rastatt, gli Asburgo d'Austria si impossessano di vari
domini italiani subentrando agli spagnoli. Tornata la pace in tutta la penisola,
dalla seconda metà del secolo, la diffusione dell'illuminismo fa sì che anche
l'Italia venga investita da importanti riforme, che coinvolgono in particolare
il Ducato di Milano sotto Maria Teresa d'Austria e Giuseppe II d'Asburgo, il
Granducato di Toscana sotto Pietro Leopoldo di Lorena, che nel 1786 con il
codice leopoldino abolisce, per la prima volta nella storia, la pena di morte e
il Regno di Napoli, animato dal vivace dibattito dei pensatori. Di rilievo le
figure degli intellettuali Giambattista Vico, Gaetano Filangieri, Cesare
Beccaria, Mario Pagano, Alessandro e Pietro Verri.

La campagna d'Italia e la nascita del regno napoleonico nel 1805 risvegliano il
sentimento nazionale, richiamato nel proclama di Rimini, con cui Gioacchino
Murat, durante la guerra austro-napoletana, si rivolge agli italiani affinché si
uniscano per salvare il regno di Napoli. È l'inizio del Risorgimento, il periodo
della storia d'Italia che porta all'unità politica e all'indipendenza della
nazione e che occupa un arco temporale di vari decenni, concludendosi solo nel
1861 con la nascita del Regno d'Italia retto da Casa Savoia.

Esso vede i primi patrioti aderire inizialmente alla società segreta della
Carboneria, cui seguono i moti del 1820-1821, duramente repressi dagli
austriaci. All'affermazione della Carboneria segue quella della Giovine Italia e
altri tentativi insurrezionali, tra cui quello dei fratelli Bandiera (1844).

I moti del 1848 portano alla prima guerra d'indipendenza contro gli austriaci,
che vede coinvolte le popolazioni cittadine, in particolare durante le cinque
giornate di Milano, le dieci giornate di Brescia, la Repubblica Romana e la
spedizione nel 1857 di Carlo Pisacane nel Regno delle Due Sicilie. Né la guerra,
né gli altri tentativi sono però coronati da successo.

Nel 1859, con la seconda guerra d'indipendenza prima e con la spedizione dei
Mille poi, s'innesca il definitivo processo di unificazione, che porta in breve
alla conquista e all'annessione di varie regioni e del Regno delle Due Sicilie:
pochi mesi dopo, nel 1861, a Torino viene proclamato il Regno d'Italia, che non
comprende ancora il Veneto, il Lazio, il Trentino-Alto Adige e la Venezia
Giulia.

Tra i maggiori artefici del processo spiccano Mazzini, fondatore della Giovine
Italia e figura eminente del movimento liberale repubblicano italiano ed
europeo, Garibaldi, repubblicano e di simpatie socialiste, Cavour, statista in
grado di muoversi sulla scena europea per ottenere sostegni, anche finanziari,
all'espansione del regno di Sardegna e Vittorio Emanuele II, abile a
concretizzare il contesto favorevole con la costituzione del Regno d'Italia.

Al Regno d'Italia vengono quindi annessi il Veneto, al termine della terza
guerra d'indipendenza e, dopo la presa di Roma, che nel 1871 diviene capitale
d'Italia, il Lazio. Già nei primi anni dopo la riunificazione d'Italia le forti
disparità socioeconomiche fra il settentrione e il meridione del paese
determinano l'insorgere della questione meridionale legata al brigantaggio,
fenomeno da cui emersero temuti capibanda come Carmine Crocco, Luigi Alonzi e
Pasquale Romano.

A Vittorio Emanuele II succedono Umberto I (1878-1900), ucciso a Monza
dall'anarchico Gaetano Bresci, e Vittorio Emanuele III (1900-1946); gli anni a
cavallo del secolo vedono l'Italia impegnata in una serie di guerre di
espansione coloniale in Somalia, Eritrea e Libia mentre il periodo prebellico,
dominato dalla figura di Giovanni Giolitti, è caratterizzato dalla
modernizzazione economica, industriale e politico-culturale della società
italiana.

Durante la grande guerra l'Italia, inizialmente neutrale, a seguito della
stipula di un trattato segreto che le accorda cospicui compensi territoriali, si
allea alla triplice intesa contro gli Imperi centrali. Dopo due anni di guerra
di trincea, il 24 ottobre 1917 l'esercito italiano, subita la disfatta di
Caporetto, si riorganizza e contrattacca sulla linea del Piave pervenendo, sotto
il comando di Armando Diaz e con l'apporto di giovani leve, alla vittoria finale
nella battaglia di Vittorio Veneto (4 novembre).

Vinta la guerra, l'Italia completa la riunificazione nazionale acquisendo il
Trentino-Alto Adige, la Venezia Giulia, l'Istria e alcuni territori del Friuli
ancora irredenti, ma non ottenendo la cessione di tutti i territori promessi col
patto di Londra, vede diffondersi l'insoddisfazione per la cosiddetta vittoria
mutilata.

Nel contesto dei moti popolari del biennio rosso nasce lo squadrismo che
reprime, con intimidazioni e attacchi alle sedi delle organizzazioni socialiste,
i moti operai e contadini. Nel 1919 Benito Mussolini fonda a Milano il primo
fascio di combattimento, confluito poi nel Partito Nazionale Fascista, e il 30
ottobre 1922, dopo la marcia su Roma, sale al potere.

Nelle elezioni politiche italiane del 1924 Mussolini ottiene il 64,9% dei voti
e, come stabilito dalla legge Acerbo, i due terzi dei seggi, assegnati alla
lista di maggioranza relativa che abbia raccolto almeno il 25% dei voti. La
denuncia, da parte di Giacomo Matteotti, dell'irregolarità delle elezioni, è
seguita qualche giorno dopo dal suo rapimento e uccisione. Nel 1925, dopo un
discorso in Parlamento, Mussolini si dichiara dittatore.

Nel biennio 1925-1926 vengono emanate le cosiddette leggi fascistissime, che
avviano la trasformazione del Regno in uno stato autoritario, mediante
l'istituzione del Tribunale Speciale Fascista, del confino politico per gli
antifascisti e della polizia segreta, l'OVRA. Nel 1929 vengono firmati i Patti
Lateranensi, chiudendo la questione romana e nel 1938 vengono emanate le leggi
razziali, principalmente, ma non solo, nei confronti degli ebrei, seguendo il
modello del "Manifesto della razza".

Dal 1935 Mussolini accentua la sua politica estera aggressiva: conquista
l'Etiopia, proclama l'Impero coloniale italiano, interviene nella guerra civile
spagnola e occupa l'Albania. Nel maggio 1939 firma il patto d'Acciaio che
sancisce l'alleanza alla Germania nazista di Adolf Hitler al cui fianco l'Italia
entrerà in guerra, dopo un iniziale periodo di non belligeranza, il 10 giugno
1940 contro Francia e Regno Unito. Nel 1941 viene dichiarata guerra anche
all'Unione Sovietica e, con l'Impero giapponese, agli Stati Uniti.

Le sconfitte militari su tutti i teatri bellici (si ricordano in particolare
quella di El Alamein in Nord Africa e quella sul fiume Don sul Fronte russo) e
soprattutto lo sbarco alleato in Sicilia, indeboliscono Mussolini che, il 24
luglio 1943, in una riunione del Gran Consiglio del Fascismo, viene sfiduciato.
Il giorno seguente viene fatto arrestare dal re Vittorio Emanuele e sostituito a
capo del governo con Pietro Badoglio; poche settimane dopo viene firmata la
resa, mentre la Germania scatena l'operazione Achse e occupa militarmente le
regioni centro-settentrionali della penisola, Roma compresa. La campagna
d'Italia, condotta dagli Alleati con l'apporto della Resistenza italiana, si
conclude nell'aprile del 1945 con la liberazione dei territori occupati, la
capitolazione delle forze tedesche e la disgregazione della Repubblica Sociale
Italiana, la struttura di governo collaborazionista organizzata da Mussolini
dopo l'8 settembre. Il Duce, catturato mentre tenta di fuggire, viene ucciso dai
partigiani il 28 aprile 1945.

A guerra finita l'Italia è in condizioni critiche: i combattimenti e i
bombardamenti aerei hanno raso al suolo molti centri abitati, e le principali
vie di comunicazione sono interrotte. Il numero di italiani morti è stimato tra
415 000 (330 000 militari e 85 000 civili) e 443 000 unità.

Sul piano geopolitico, con i trattati di Parigi del 1947 l'Italia cede parte del
suo territorio a Francia e Jugoslavia, il Dodecaneso alla Grecia, perde tutte le
colonie africane e restituisce l'indipendenza all'Albania, che entra nell'area
d'influenza dell'URSS. Oltre il 90% degli italiani residenti nelle terre
assegnate alla Jugoslavia, già colpiti dai massacri delle foibe, abbandonò la
propria terra e affrontò l'esilio in Italia e nel resto del mondo. Oltre 100.000
furono gli italiani rimpatriati dai possedimenti coloniali in Libia ed Etiopia.

Il 2 giugno 1946 un referendum sancisce la fine della monarchia e la nascita
della Repubblica. Il 1º luglio Enrico De Nicola viene nominato primo presidente
della Repubblica Italiana, Alcide De Gasperi è il primo presidente del Consiglio
e il 1º gennaio 1948 entra in vigore la nuova Costituzione della Repubblica
Italiana. Sono gli anni del miracolo economico, favoriti da un'elevata
disponibilità di manodopera, dovuta a un forte flusso migratorio dalle campagne
alle città e dal sud verso il nord. La crescita media del PIL del 6,3% tra il
1958 e il 1963 consente la riduzione del divario storico con paesi quali Regno
Unito, Germania e Francia.

Negli anni settanta e ottanta attività di gruppi terroristici, sia di estrema
destra sia di estrema sinistra, portano prima alla strategia della tensione,
segnata da numerosi attentati come la strage di piazza Fontana, la strage di
piazza della Loggia e la strage di Bologna, e poi agli anni di piombo, connotati
da attentati a esponenti del mondo sociale, imprenditoriale e istituzionale,
culminati nell'agguato di via Fani e nel sequestro e assassinio di Aldo Moro,
l'apice dell'attacco brigatista allo Stato democratico.

Gli anni novanta sono invece segnati dalla lotta alla mafia che nonostante
importanti successi delle istituzioni è costata la vita a numerosi magistrati e
uomini dello Stato, come Giovanni Falcone e Paolo Borsellino.

Nel 1992 le indagini di mani pulite sul fenomeno dilagante delle tangenti
coinvolgono esponenti politici, principalmente del pentapartito, determinando la
fine della prima Repubblica. Dopo lo scandalo nascono nuovi partiti, come la
Lega Nord e Forza Italia. In questa fase, definita seconda Repubblica, nuove
coalizioni politiche prendono il posto dei precedenti partiti di massa dando
vita a un sistema parzialmente bipolare; alcuni esponenti del centro-sinistra,
in particolare Romano Prodi, si alternano nella guida del paese a Silvio
Berlusconi, leader del centro-destra che segna quegli anni e il cui modello di
pensiero e azione, definito berlusconismo, identifica un fenomeno sociale e di
costume. La crisi del debito sovrano europeo colpisce anche l'Italia nel 2011 e
alla guida del paese s'insediano prima un governo tecnico e poi, dopo nuove
elezioni, governi di coalizione "di larghe intese".

La regione geografica italiana, suddivisa in Italia continentale, peninsulare e
insulare, è unita al continente europeo dalla catena delle Alpi. Grazie alla sua
posizione, costituisce idealmente un ponte di passaggio verso l'Asia e l'Africa.

L'Italia separa, inoltre, il bacino occidentale del mar Mediterraneo da quello
centrale, ossia il Mar Tirreno dal Mar Ionio. A nord del Salento si spinge
l'insenatura lunga e stretta del mare Adriatico. Le isole di Sardegna e di
Corsica dividono poi il mar Tirreno dal mar di Sardegna; le coste italiane si
sviluppano su 7 456 km e presentano svariate forme (falesie, sabbiose, pietrose
ecc.).

Il suolo italiano, fortemente antropizzato, ha varie caratteristiche (vulcanico,
endolagunare, calcareo ecc.); le zone collinari sono prevalenti rispetto alle
zone montuose e a quelle pianeggianti, l'altitudine media del territorio è di
circa 337 m s.l.m.

Le catene montuose si estendono per buona parte della nazione. Appartiene
all'Italia una gran parte del versante meridionale del sistema alpino, per una
lunghezza di circa 1 000 km. Le vette più elevate si trovano nelle Alpi
Occidentali, dove sono numerose le cime che superano i 4 000 m tra cui il
Cervino (4 478 m), il Monte Rosa (4 634 m) e il Monte Bianco (4 810 m), la
montagna più alta d'Europa. La catena degli Appennini percorre tutta la
penisola, dalla Liguria alla Sicilia, fino alle Madonìe; il Gran Sasso
(2 912 m), situato in Abruzzo, è la sua vetta più alta.

Solo un quarto del territorio italiano è costituito da pianure; la Pianura
padana, una distesa alluvionale formata dal fiume Po e dai suoi affluenti, è la
più estesa di tutte. Seguono, per dimensioni, il Tavoliere delle Puglie e la
pianura salentina, due pianure di sollevamento, e il Campidano, un'altra pianura
alluvionale. Il punto meno elevato d'Italia è situato nella frazione di Contane,
in provincia di Ferrara (-3,44 m).

Le isole maggiori sono la Sicilia e la Sardegna; molte sono le isole minori, in
gran parte raccolte in arcipelaghi, come l'arcipelago Toscano, cui appartiene
l'isola d'Elba, l'arcipelago della Maddalena, l'arcipelago Campano, comprendente
Ischia e Capri, le isole Ponziane, le Pelagie, le Eolie, le Egadi e le Tremiti.

La geologia dell'Italia è molto complessa: l'assetto fisiografico e geologico
attuale dell'area comprensiva della penisola italiana, delle sue isole e dei
bacini marini adiacenti, è il risultato di numerosi eventi geodinamici
successivi riconducibili, in estrema sintesi, all'interazione tra due placche
litosferiche, la placca africana e quella europea a partire dal Cretacico
superiore, periodo nel quale iniziò la progressiva chiusura del paleo-oceano
della Tetide. Il margine meridionale africano, frammentandosi durante
l'avvicinamento al continente settentrionale europeo, ha originato una serie di
microplacche interposte la cui successiva accrezione ha dato luogo nel corso del
Cenozoico all'attuale territorio peninsulare e siciliano.

In questo assetto si riconoscono due domini paleogeografici fondamentali,
separati dalla linea Insubrica (Alpi centrali):

Il Dominio Sudalpino è formato da un sistema di falde a vergenza adriatica,
costituite principalmente da sequenze carbonatiche e miste che si prolungano a
est nelle Dinaridi. Nella catena appenninica, la linea tettonica "Ancona-Anzio"
separa l'Appennino settentrionale, principalmente costituito da flysch
terrigeni, dall'Appennino meridionale ove le formazioni carbonatiche sono più
frequenti. L'assetto strutturale appenninico è caratterizzato nel suo insieme da
un sistema di falde che sovrascorre sull'avampaese apulo. Questo sistema di
falde, che costituisce la parte affiorante della placca adriatica, si estende
dal mar Ionio fino all'estremità occidentale della val Padana e rappresentava in
origine una sorta di "promontorio" settentrionale della placca africana.
L'avampaese apulo (costituito sostanzialmente dal territorio pugliese),
rappresenta un dominio di piattaforma carbonatica stabile, persistente dal
Mesozoico al Miocene e successivamente emerso, coinvolto solo marginalmente
nell'orogenesi appenninica. La Sicilia è formata nella parte centro-orientale da
rocce carbonatiche e silicoclastiche appartenenti al margine convergente
africano deformato ("unità maghrebidi"), mentre nella sua parte nord-orientale
(Monti Peloritani) è di pertinenza europea ("unità peloritane"); le unità
"sicilidi" e "numidiche" interposte rappresentano la copertura sedimentaria del
dominio oceanico tetideo, in gran parte di natura flyschoide, scollata dal
substrato originario di crosta oceanica (non conosciuto) e sovrascorsa sul
margine africano.

Il blocco sardo-corso costituisce un elemento strutturale appartenente al
continente europeo, originariamente solidale al margine meridionale
franco-spagnolo e distaccatosi in età oligo-miocenica, ruotando in senso
antiorario fino a collidere con il margine continentale africano. Nel quadro
tardo e post-collisionale dell'area si inserisce il processo di espansione
oceanica in corso del Mar Tirreno. Il mar Tirreno ha una crosta oceanica
neogenica in espansione in due aree: bacino di Marsili e di Vavilov; si ritiene
che una crosta oceanica mesozoica si trovi nello Ionio sotto una massiccia
copertura sedimentaria.

Il rilevante vulcanismo neogenico e la elevata sismicità della maggior parte del
territorio nazionale, testimoniano il complesso assetto geodinamico ancora
attivo.

Dal punto di vista stratigrafico, le rocce sedimentarie affioranti databili con
sicurezza in base al contenuto paleontologico risultano di età compresa tra il
Cambriano e il Quaternario. Metamorfiti di basso grado affioranti nella parte
meridionale della Sardegna, costituite da arenarie alternate con peliti, sono
datate dubitativamente al Precambriano. La maggior parte della copertura
sedimentaria affiorante in territorio italiano è post-paleozoica. Il Paleozoico
Inferiore non metamorfico affiora solamente in Sardegna e in Carnia, mentre il
Paleozoico Superiore (permo-carbonifero) è presente in lembi più o meno estesi
nei domini sudalpino e appenninico.

In Italia sono presenti numerosi vulcani: i più noti sono l'Etna (3 343 m), il
vulcano più alto d'Europa, il Vesuvio e lo Stromboli. L'elevata attività
vulcanica e magmatica neogenica - quaternaria appenninica, è suddivisibile in
province:

Fino agli anni cinquanta l'Italia fu il primo e unico paese a sfruttare, nella
zona di Larderello e poi nell'area del Monte Amiata, l'energia geotermica per
produrre energia elettrica. L'elevato gradiente geotermico che caratterizza
parte della penisola rende altre province potenzialmente sfruttabili: ricerche
svolte negli anni sessanta-settanta individuarono potenziali campi geotermici
nel Lazio e in Toscana, così pure in gran parte delle isole vulcaniche.

Per la situazione geodinamica il suo territorio è frequentemente soggetto a
terremoti dando all'Italia il primato in Europa per questi fenomeni: su 1 300
sismi distruttivi avvenuti nel II millennio nel Mediterraneo centrale ben 500
hanno interessato l'Italia; analisi dei movimenti focali indicano che essi sono
per lo più distribuiti lungo le aree interessate dalla tettonica alpina e
appenninica, ove sono causati rispettivamente da movimenti lungo faglie. Nel
Tirreno meridionale, la distribuzione degli ipocentri, fino a una profondità di
500 chilometri indicherebbe la presenza di un piano di Benioff dato dalla
subduzione della litosfera ionica.

L'Italia, per la presenza di diversi rilievi montuosi, con nevai e ghiacciai, di
laghi e di acque sorgive, è ricca di corsi d'acqua. In genere, data la
disposizione e l'altitudine dei rilievi, i fiumi più lunghi e di maggiore
portata appartengono alla regione alpina mentre i fiumi appenninici, a eccezione
di Tevere e Arno, hanno corso breve e regime torrentizio.

Il fiume più importante è il Po, lungo 652 km, portata media circa 1 460 m³/s e
bacino di circa 70 000 km (anche se il fiume più lungo che nasce nel Paese è la
Drava). Esso attraversa la pianura padana sfociando nel mare Adriatico con un
delta che è stato dichiarato patrimonio dell'umanità dall'UNESCO.

I laghi italiani più estesi, nell'ordine il lago di Garda, il lago Maggiore e il
lago di Como, che è anche il più profondo (410 m), sono situati nella fascia
prealpina. Altri laghi importanti si trovano nella zona peninsulare, il lago di
Bolsena, il lago di Bracciano e il lago di Albano d'origine vulcanica, il lago
Trasimeno, il più esteso dell'Italia peninsulare e i laghi costieri, come il
lago di Lesina e il lago di Varano.

La regione italiana (compresa tra il 47º e il 35º parallelo nord) si trova quasi
al centro della zona temperata dell'emisfero boreale.

Il clima è fortemente influenzato dai mari che la circondano quasi da ogni lato
e che costituiscono un benefico serbatoio di calore e di umidità. Determinano
infatti, nell'ambito della zona temperata, un clima particolare detto temperato
mediterraneo.

Secondo la classificazione di Köppen, l'Italia è suddivisa in tre tipi di clima
(temperato, temperato freddo e freddo), a loro volta suddivisi in microclimi: si
passa dal clima temperato subtropicale (presente nelle aree costiere della
Sicilia, della Sardegna meridionale e della Calabria centrale e meridionale) al
clima glaciale (tipico delle vette più elevate delle Alpi ricoperte da nevi
perenni, a quote generalmente superiori ai 3 500 metri s.l.m.).

Con 60 665 551 abitanti (al 31 dicembre 2015), l'Italia è il quarto paese
dell'Unione europea per popolazione (dopo Germania, Francia e Regno Unito); la
sua densità demografica è di 201,32 abitanti per chilometro quadrato, più alta
della media dell'Unione.

La popolazione, concentrata principalmente nelle zone costiere e pianeggianti
del paese, è caratterizzata da un alto numero di anziani (l'indice di vecchiaia
è pari a 144,5, il 20,3% della popolazione), da un basso tasso di natalità, pari
a 9,2 ogni mille abitanti e da una speranza di vita di 79,1 anni per gli uomini
e di 84,3 per le donne.

Alla fine del XIX secolo l'Italia è un paese di emigrazione di massa, fenomeno
che si manifesta prima nelle regioni settentrionali e poi in quelle meridionali.
Le principali destinazioni sono le Americhe (Stati Uniti, Brasile, Argentina,
Uruguay) e l'Europa centro-settentrionale (in modo particolare la Germania). Nel
XX secolo l'emigrazione diviene anche interna, attratta dallo sviluppo
industriale di alcune aree settentrionali del Paese. Il numero di italiani
residenti all'estero che conservano la cittadinanza italiana è stimato in circa
4 200 000.

Per quanto riguarda il fenomeno dell'immigrazione, invece, il numero di
immigrati o residenti stranieri regolari in Italia è aumentato considerevolmente
a partire dagli anni novanta e, secondo i dati ISTAT, al 1º gennaio 2016 contava
circa 5 026 153 unità, l'8,3% della popolazione; le comunità più numerose sono
quella rumena, con 1 131 839 unità, quella albanese, 490 483, e quella
marocchina, 449 058. A questi dati vanno aggiunti gli stranieri irregolari,
circa 404 000 secondo un rapporto del 2015 sull'immigrazione della Fondazione
Ismu.

L'italiano è la lingua ufficiale e la più parlata; essa è inoltre una delle
lingue ufficiali dell'Unione europea. Appartiene al gruppo delle lingue romanze
orientali della famiglia delle lingue indoeuropee, e deriva dal dialetto
fiorentino del Trecento, idioma diffusosi presso le classi colte di tutta Italia
grazie anche ai grandi scrittori toscani dell'epoca come Dante, Boccaccio e
Petrarca.

L'italiano moderno, nato nell'Ottocento in gran parte grazie all'opera di
Alessandro Manzoni, e parlato negli anni dell'unità solo dal 2,5% della
popolazione, si è in seguito diffuso gradualmente prima grazie all'istruzione
elementare, al fenomeno dell'inurbamento e alla creazione di una burocrazia e di
un esercito nazionali e, dopo la seconda guerra mondiale, a causa dell'azione di
radio e televisione. Ciononostante nel paese vengono ancora parlati un gran
numero di lingue e dialetti, questi ultimi sviluppatisi autonomamente dal
toscano, ma evolutisi come quest'ultimo dal latino.

In queste regioni gli uffici pubblici e la segnaletica stradale sono bilingui o
trilingui (come i comuni ladini dell'Alto Adige e walser dell'alta valle del
Lys), i documenti ufficiali possono essere redatti in italiano o nell'altra
lingua.

Le minoranze linguistiche storiche presenti e riconosciute all'interno dei
confini della Repubblica italiana sono elencate dalla legge 15 dicembre 1999, n.
482. Essa tutela "le popolazioni albanesi, catalane, germaniche, greche, slovene
e croate e quelle parlanti il francese, il franco-provenzale, il friulano, il
ladino, l'occitano e il sardo". Vi sono inoltre diverse parlate regionali che,
sebbene siano censite dall'UNESCO come lingue minoritarie e dalla comunità
linguistica internazionale come lingue non riconducibili all'italiano, non
godono di alcun riconoscimento o tutela da parte dello Stato Italiano.

Il livello di tutela di alcune minoranze è stabilito sia dalla normativa
italiana sia dai trattati internazionali: è il caso della minoranza germanofona
dell'Alto Adige e dei comuni bilingui della provincia di Trento, il cui status è
regolato dall'accordo De Gasperi-Gruber, e di una parte della minoranza slovena
del Friuli-Venezia Giulia, contemplata dal Memorandum di Londra col quale Italia
e Jugoslavia assunsero rispettivamente l'amministrazione civile delle zone A e B
del Territorio Libero di Trieste.

La lingua dei segni italiana (LIS), ossia la lingua visiva dei cittadini sordi,
è riconosciuta dalla regione Valle d'Aosta dal 2006.

In Italia vige il principio della laicità dello Stato e pertanto non vi è una
religione ufficiale.

I cittadini italiani sono in maggioranza cristiani cattolici: nel 2006 l'87,8%
si dichiarava cattolico e il 30,6% praticante, percentuale scesa, per effetto di
un crescente processo di secolarizzazione, al 24,4% secondo il rapporto Eurispes
2010, a fronte del 18,5% della popolazione di agnostici o non credenti.

La Chiesa cattolica in Italia è organizzata in 225 diocesi più un ordinariato
militare; il vescovo di Roma ne è primate e assume il titolo di Papa. La Chiesa
esercita un ruolo influente nella società italiana, prendendo posizione su temi
religiosi, sociali e politici, come il divorzio e l'aborto negli anni settanta
o, in anni più recenti, il testamento biologico e la fecondazione assistita, la
rimozione del crocifisso dalle aule scolastiche italiane (rimozione alla quale
si dichiarano contrari oltre il 60% degli italiani, con solo il 17% favorevoli)
o le politiche sull'immigrazione.

Il rapporto Stato-Chiesa è previsto dalla Costituzione, che lo demanda ai Patti
Lateranensi, rivisti nel 1984 col nuovo concordato (i rapporti con altre
confessioni religiose sono regolati da specifiche intese), nel quale il sostegno
statale alla Chiesa è stabilito attraverso una quota proporzionale dell'otto per
mille del gettito IRPEF, che si aggiunge ad altri finanziamenti alla Chiesa
cattolica in Italia.

Fra le religioni minoritarie sono presenti diverse altre confessioni cristiane
(in modo particolare ortodossi e protestanti, questi ultimi in massima parte
pentecostali), ebrei, mormoni e testimoni di Geova. L'immigrazione contribuisce
ad alimentare alcune tra le minoranze religiose presenti nel Paese, le più
numerose delle quali sono i cristiani-ortodossi, i musulmani, i buddhisti e gli
induisti.

Nel corso del XIX secolo si origina in Sicilia un fenomeno criminale organizzato
sul territorio e connotato da stretti legami con la politica e il potere
economico, la mafia, termine che diviene sinonimo di "crimine organizzato"; in
Italia sono di stampo mafioso organizzazioni come cosa nostra in Sicilia, la
camorra in Campania, la 'ndrangheta in Calabria e la sacra corona unita in
Puglia. Il fenomeno mafioso, che in Italia, secondo un rapporto del Censis del
2009, riguarda direttamente il 22% degli italiani e il 14,6% del PIL, è poi
proliferato a livello mondiale, con diffusione e caratteristiche autonome.

L'Italia si distingue per una forte e continua lotta contro la mafia, costata la
vita a magistrati, uomini delle forze dell'ordine e delle istituzioni, ma che ha
ottenuto notevoli risultati, con l'arresto di numerosi boss malavitosi.

Per quanto riguarda gli omicidi, nel 2006, l'Italia risultava essere il secondo
paese più sicuro d'Europa, assieme a Danimarca, Germania e Spagna, dopo la
Norvegia. Secondo una ricerca de Il Sole 24 ORE, basata su dati del Ministero
dell'Interno e riferita al primo semestre del 2010, in Italia i reati
perpetrati, soprattutto nelle grandi aree urbane e nelle zone ad alta densità
infrastrutturale, sono circa 1 292 000. Milano, Torino e Bologna, con circa 30
reati ogni mille abitanti, risultano le città più a rischio, Matera, Potenza e
Belluno quelle più sicure. Per quanto riguarda i reati che impattano
sull'economia (usura, riciclaggio di denaro e truffe) le città più penalizzate
sono Napoli, Bologna, Trieste, La Spezia e Genova.

Elevata è la corruzione all'interno della pubblica amministrazione (in modo
particolare nel settore sanitario): secondo il Rapporto Eurispes 2010 l'Italia è
al 63º posto (su 180 paesi) nella classifica globale. Le regioni più colpite da
questo fenomeno sono Calabria, Sicilia e Puglia. Secondo il SAeT (Servizio
Anticorruzione e Trasparenza), la corruzione "scoperta" è solo la punta di un
iceberg rispetto a un'ingente corruzione "coperta" che affligge un'ampia parte
della società italiana.

In campo radiotelevisivo il panorama italiano è caratterizzato dal duopolio RAI
- Gruppo Mediaset (negli anni duemila, è diventato rilevante anche il ruolo
della pay tv di Sky), i cui ascolti complessivi, stabili da molti anni, si
attestano nel 2010 al 78,6% del mercato. A rafforzare la predetta concentrazione
è il ruolo centrale svolto dalla televisione come mezzo informativo, che in
Italia nel 2010 si attesta attorno al 90%; la possibile influenza dell'allora
presidente del Consiglio Berlusconi, già proprietario di Mediaset, sul network
pubblico RAI, ha portato l'organizzazione Freedom House a classificare nel suo
rapporto l'Italia, unico paese dell'Europa occidentale, come "parzialmente
libera", mentre il rapporto 2011 di Reporter Senza Frontiere colloca l'Italia al
61º posto (su 179) nel mondo per la libertà di stampa.

Nel rapporto 2011 sulla libertà della rete, l'Italia è "libera", non rilevandosi
significative limitazioni alla libertà d'espressione e d'informazione sul web;
alla fine del 2011 la penetrazione internet è al 58,7%.

Per quanto riguarda la stampa, il Corriere della Sera detiene il primato per
numero di copie giornaliere vendute, seguito da La Repubblica, La Stampa e dal
quotidiano economico Il Sole 24 ORE.

Tra i giornalisti dell'Ottocento vanno citati Ferdinando Petruccelli della
Gattina, tra i primi corrispondenti di guerra e l'unico giornalista italiano
dell'epoca a lavorare anche in Europa, Guglielmo Stefani fondatore della prima
agenzia di stampa italiana, ed Edoardo Scarfoglio, fondatore de Il Mattino e
attento osservatore della questione meridionale. Guidato da Luigi Albertini dal
1900 al 1925 il Corriere della Sera diviene il primo quotidiano italiano, con
firme autorevoli come Luigi Barzini e Ugo Ojetti; altre "penne" prestigiose del
Novecento sono Curzio Malaparte, Indro Montanelli, conservatore e anticomunista,
fondatore de Il Giornale e autore di una monumentale Storia d'Italia, Oriana
Fallaci, prima inviata speciale al fronte, Enzo Biagi e Giorgio Bocca.

L'Italia è uno stato membro dell'Unione Europea situato nell'Europa meridionale
con capitale Roma. Delimitata a nord in gran parte dall'arco alpino, l'Italia
confina a ovest con la Francia, a nord con la Svizzera e l'Austria e a est con
la Slovenia. I microstati San Marino e Città del Vaticano sono enclave, mentre
il comune di Campione d'Italia costituisce una exclave situata nella regione
italofona del Canton Ticino in Svizzera.

La Costituzione della Repubblica Italiana approvata dall'Assemblea Costituente
il 22 dicembre 1947, promulgata il successivo 27 dicembre da Enrico De Nicola,
capo provvisorio dello Stato, ed entrata in vigore il 1º gennaio 1948, è la
legge fondamentale e fondativa dello Stato italiano.

Il sistema politico italiano è quello tipico di una repubblica parlamentare, in
cui il parlamento è l'unica istituzione a detenere la rappresentanza della
volontà popolare.

Vi sono due Biblioteche Nazionali Centrali sedi del deposito legale dello Stato,
a Firenze e a Roma.

L'Istituto Geografico Militare è l'ente cartografico di Stato e si trova a
Firenze.

Gli enti territoriali che, in base all'articolo 114 della Costituzione
costituiscono, assieme allo Stato, la Repubblica italiana sono:

Di seguito le prime dieci città italiane per abitanti del territorio comunale in
base ai dati ISTAT al 30 aprile 2016.

L'istruzione in Italia è regolata con modalità diverse secondo la forma
giuridica (scuole pubbliche, scuole paritarie, scuole private). La formazione
professionale, comprendente gli istituti professionali, dipende invece dalle
regioni.

A questi cicli d'istruzione si affianca la scuola dell'infanzia, un'istituzione
prescolastica non obbligatoria, caratterizzata dal gioco e della convivenza con
i compagni e dalla preparazione al primo ciclo d'istruzione.

Il ciclo degli studi all'università si articola, dopo la riforma introdotta dal
processo di Bologna, in tre fasi:

Secondo un'analisi ISTAT del 2010, il livello di istruzione e formazione degli
studenti italiani è carente, soprattutto se paragonato a quello degli altri
paesi europei: il 46,1% della popolazione adulta ha conseguito la sola licenza
media, laddove la media europea si attesta al 28,5%. Nelle scuole superiori
l'elevato numero di abbandoni scolastici porta l'Italia al primato negativo in
Europa per i giovani tra 18 e 24 anni che lasciano la scuola superiore senza
aver conseguito il diploma (il 20% nel 2009); anche il numero di laureati è
sotto la media europea (solo il 21,6% dei giovani tra i 25 e i 29 anni). A ciò
si aggiunge una bassa qualità dell'istruzione: secondo una valutazione condotta
nell'ambito del programma per la valutazione internazionale dell'allievo, la
competenza dei quindicenni italiani, già inferiore al valore medio nei 30 paesi
OCSE, è aggravata dalla carenza nell'utilizzo di nuove tecnologie. L'Italia ha
infine il primato europeo dei giovani che non studiano, né lavorano (nel 2009
erano il 21,2% delle persone tra 15 e 29 anni).

Il Servizio sanitario nazionale italiano (SSN) è un sistema pubblico di
carattere universalistico che, come stabilito dall'art. 32 della Costituzione
della Repubblica Italiana, garantisce il diritto alla salute e all'assistenza
sanitaria a tutti i cittadini, finanziato attraverso la fiscalità generale e le
entrate dirette, percepite dalle aziende sanitarie locali, derivanti dai ticket
sanitari (cioè le quote con cui l'assistito contribuisce alle spese) e dalle
prestazioni a pagamento.

Una ricerca del 2000 dell'Organizzazione mondiale della sanità colloca il
sistema sanitario italiano al secondo posto nel mondo, dopo la Francia, in
termini di efficienza di spesa e accesso alle cure pubbliche per i cittadini.
Tuttavia, solo il 35,8% della popolazione si dichiara soddisfatto del sistema
sanitario e il 42% dell'assistenza ospedaliera, mentre il 79,4% ritiene
intollerabili i tempi di attesa nelle strutture sanitarie.

La Repubblica italiana, per difendere militarmente il suo territorio e per
supportare decisioni di politica interna ed estera, si serve di diverse forze
armate e di polizia: l'Arma dei Carabinieri, la Polizia di Stato, la Guardia di
Finanza, il Corpo di polizia penitenziaria, l'Esercito Italiano, l'Aeronautica
Militare e la Marina Militare. Esse sfilano nella parata militare per la Festa
della Repubblica Italiana assieme al Corpo nazionale dei vigili del fuoco e
della Polizia Roma Capitale (in rappresentanza delle altre polizie locali), e al
personale militare e civile di altre associazioni, come la Croce Rossa Italiana
e la Protezione civile.

L'Italia sostiene l'Organizzazione delle Nazioni Unite, ove è stata ammessa nel
1955, e le sue attività internazionali di sicurezza ed è uno dei membri
fondatori della Comunità europea, dal 1993 Unione europea. È inoltre membro
della NATO, dell'OCSE, del GATT, del G7, del G8, del WTO e del Consiglio
d'Europa e ha ricoperto più volte la presidenza di turno sia del G8 sia
dell'Unione. Il Paese schiera truppe a sostegno delle missioni di pace in
Somalia, Mozambico, Timor Est e Afghanistan (quest'ultima a sostegno
dell'operazione Enduring Freedom) e fornisce supporto alle operazioni della NATO
e delle Nazioni Unite in Bosnia, Kosovo, Albania e Libano. Il Paese, inoltre,
aveva un contingente militare di circa 3 200 soldati in Iraq, ma ha ritirato le
truppe da novembre 2006, mantenendo solo gli operatori umanitari e civili. Nel
2012 partecipa a varie operazioni militari all'estero.

Secondo il SIPRI, nel 2010 la spesa militare italiana ha sfiorato i 30 miliardi
di euro, collocandola in nona posizione nella classifica mondiale.

La legge del 15 febbraio 1992, numero 91, articolo 1, comma 1, stabilisce che è
cittadino per nascita:

Membro del G7 e del G8, secondo la Banca Mondiale nel 2012 l'Italia rappresenta
l'ottava potenza economica del pianeta per PIL nominale assoluto, davanti alla
Russia e dietro al Brasile e la decima se si considera la parità dei poteri di
acquisto.

Anche in termini pro-capite, l'Italia è una delle economie più ricche, occupando
la 26ª posizione nel mondo (12ª nell'Unione europea) e la 28ª a parità di potere
d'acquisto (13ª nell'Unione europea); l'economia italiana occupa un ruolo di
rilievo anche nel commercio internazionale, risultando ottava per esportazione e
importazione di merci.

Come tutte le economie avanzate, anche l'economia italiana è fortemente
orientata verso il settore dei servizi, che nel 2011 ha rappresentato poco meno
dei tre quarti del valore aggiunto (contro poco più del 50% nel 1970). Il
tessuto produttivo dell'economia è formato in prevalenza di piccole e medie
imprese: quelle di maggiori dimensioni sono gestite in gran parte dalle famiglie
fondatrici e, in taluni casi, da gruppi stranieri. Il modello di public company,
impresa a capitale diffuso gestita da un management, è poco diffuso.

Dopo una politica fiscale molto espansiva durante gli anni ottanta, a partire
dai primi anni novanta l'Italia ha perseguito una politica fiscale molto più
rigida, nei parametri dell'Unione economica e monetaria. Nel 1999 il Paese ha
aderito all'euro, che ha sostituito la lira anche nella circolazione cartacea a
partire dal 2002.

Negli anni duemila, l'Italia ha sperimentato tassi di inflazione e di interesse
notevolmente più bassi che nei decenni precedenti. Tuttavia, problemi come
l'evasione fiscale, l'elevato debito pubblico (132,6 % del PIL nel 2013) e la
criminalità organizzata ostacolano la crescita economica. La bilancia
commerciale fra il 2000 e il 2005 risulta vicina al pareggio, con il saldo
normalizzato che oscilla fra lo 0.4 % e il -1.7 %.

Durante la grave grande recessione il tasso di disoccupazione in Italia è
passato dal 6,1% del 2007 all'8,4% del 2011, il PIL nel 2011 è del 4,5% più
basso che nel 2007 e, nello stesso arco di tempo, il debito pubblico è aumentato
di 17 punti percentuali rispetto al PIL. A novembre 2014 l'ISTAT ha stimato la
percentuale di disoccupati in Italia al 13,4%.

Nel 2014 la Confcommercio ha calcolato che l'Italia ha la pressione fiscale
effettiva più alta del mondo.

La tabella che segue dà un'indicazione della struttura economica del Paese
mostrando la suddivisione del PIL a prezzi correnti di mercato nel 2011,
espresso in milioni di euro, tra le principali attività economiche:

Nel corso del XX secolo l'Italia si è trasformata da paese prevalentemente
agricolo a paese industriale vero e proprio. Di conseguenza, il settore agricolo
(comprensivo di selvicoltura e pesca) ha visto l'occupazione calare
drasticamente, passando dal 43% al 3,8% del totale, una percentuale minima nel
quadro economico nazionale. Oggi, gli occupati in agricoltura sono appena
891 000, in gran parte uomini (71,3 % del totale) e residenti nel Mezzogiorno
(46,8% del totale).

La superficie agricola italiana è pari a 17,8 milioni di ettari, di cui 12,7
utilizzati, e si concentra soprattutto nel Mezzogiorno (45,7%). Da notare che il
10% della manodopera agricola è straniera.

Nel 2010 il valore complessivo della produzione agricola era pari 48,9 miliardi
di euro. Per quanto riguarda la produzione vegetale, che incide per 25,1
miliardi, i maggiori prodotti in termini di valore sono stati il vino (1 803
milioni di euro), il granoturco (1 434), l'olio (1 398) e i pomodori (910). Per
quantità prodotte, invece, i prodotti principali dell'agricoltura italiana sono
il granoturco (84 milioni di quintali), i pomodori (66), il frumento duro (38) e
l'uva da vino (35).

Nel comparto della produzione di origine animale spiccano latte di vacca e di
bufala (4 040 milioni di euro per 11 200 migliaia di tonnellate), carni bovine
(3 199 e 1 409 rispettivamente), carni suine (2 459 e 2 058) e pollame (2 229 e
1 645).

La produzione complessiva della pesca marittima e lagunare, comprensiva di
crostacei e molluschi, si attesta nel 2010 a 2 247 milioni di euro.

Il territorio italiano presenta giacimenti minerari di varia tipologia che, fino
al termine del XX secolo, hanno consentito una fruttuosa produzione di mercurio,
antimonio, piombo, zinco, argento, ferro e di minerali quali pirite, fluorite,
amianto e bauxite. Successivamente, tuttavia, i giacimenti con un potenziale
sfruttamento economico sono diminuiti, e l'attività mineraria rimasta si è
concentrata sui sali evaporitici, le marne cementizie, le argille
(principalmente bentonite e montmorillonite) e i feldspati, per l'industria
ceramica e i refrattari; sempre attiva l'attività estrattiva, tipica per
l'Italia, delle numerose cave di marmo e altre rocce per l'edilizia,
l'estrazione di pomice, ossidiana, pozzolana e talco.

L'Italia, rispetto ad altri Paesi dell'Unione europea, presenta una maggiore
dipendenza dalle importazioni di materie prime e dagli idrocarburi (gas e
petrolio).

Negli anni duemila il settore energetico nazionale è stato interessato da
numerosi cambiamenti, come la riforma del mercato elettrico e del gas, lo
sviluppo delle fonti rinnovabili, la promozione dell'efficienza, del risparmio
energetico e della sicurezza degli approvvigionamenti.

Inoltre, alcuni interventi legislativi del Governo Berlusconi IV avevano
preparato il riavvio della produzione di energia nucleare abbandonata negli anni
ottanta a seguito di referendum abrogativi indetti dopo il disastro di
Chernobyl, ma tali norme sono state poi cancellate dal medesimo Governo a
seguito dei referendum abrogativi del 2011.

Nel 2009 la disponibilità interna lorda di energia per fonte e risorsa è stata
la seguente:

I giacimenti di idrocarburi italiani sono prevalentemente distribuiti secondo
tre sistemi tettonico-stratigrafici:

A causa della mancanza di giacimenti consistenti, la maggior parte delle materie
prime e il 75% dell'energia devono essere importati. I giacimenti lucani della
Val d'Agri, i più grandi dell'Europa continentale, sono stati scoperti nella
prima metà del XX secolo, ma sfruttati solo a partire dagli anni ottanta,
fornendo circa il 10% del fabbisogno nazionale.

Nel 2009 la produzione annua di petrolio si aggira sui 53,5 milioni di barili (a
fronte di un consumo annuo di 561 milioni) ed è stimato che circa 800 milioni di
barili di petrolio si trovino in giacimenti ancora da scoprire.

L'Italia, la cui quota di produzione mondiale nel settore manifatturiero si
attesta negli anni duemila attorno al 4%, collocandola al secondo posto in
Europa, differisce, rispetto agli altri paesi industrializzati, per una vasta
diffusione di piccole e medie imprese di proprietà familiare. A partire dal
Nord-Est del Paese, si sono affermati i cosiddetti distretti industriali, un
modello che ha visto una consistente diffusione lungo la dorsale adriatica, al
punto da costituire una delle caratteristiche peculiari dell'economia italiana.

Avanzata e diversificata, l'industria italiana è particolarmente sviluppata nei
settori della cantieristica navale, degli elettrodomestici, chimico,
farmaceutico, metallurgico, agroalimentare e della difesa. Nel settore
automobilistico, che assieme al petrolchimico e al siderurgico è stato alla base
dell'industrializzazione postbellica del Paese, l'Italia risulta agli ultimi
posti in Europa per produzione di automobili (fortemente penalizzata dalla
delocalizzazione produttiva) ma mantiene una grande rilevanza a livello europeo
e mondiale grazie alla presenza del gruppo FIAT, azienda multinazionale che nel
2008 ha prodotto 2 524 325 veicoli in tutto il mondo.

Lo stile italiano – soprattutto nel disegno industriale, nell'arredo, nell'auto
– si contraddistingue per la mescolanza di fantasia e rigore progettuale e si
caratterizza per l'uso di materiali considerati scarti, ma al tempo stesso
innovativi. Nato alla fine del XIX secolo, diviene Bel Design tra il 1945 e il
1965 quando nascono la Vespa V98 farobasso, la Innocenti Lambretta, la Iso
Isetta, la Fiat 600 e la Fiat Nuova 500 nel campo dei trasporti, la macchina da
cucire Mirella della Necchi, la macchina da calcolo elettrica Divisumma 24 di
Olivetti e alcuni radioricevitori e televisori progettati per RadioMarelli e
Brionvega nel campo degli elettrodomestici. Al design italiano, rappresentato da
aziende, scuole di specializzazione e artisti come Gio Ponti, Ettore Sottsass e
Bruno Munari, sono dedicati musei e riconoscimenti, come il Premio Compasso
d'oro, il più antico e prestigioso premio mondiale di design. La Fiera di
Milano, il maggiore polo espositivo europeo, ospita annualmente numerose
esposizioni di design di livello internazionale.

Negli anni del miracolo economico italiano nasce e si sviluppa la moda italiana.
Agli abiti di alta moda le sartorie affiancano il prêt-à-porter, proponendosi
sui mercati internazionali e portando, in collaborazione con l'industria,
all'affermazione del made in Italy. Numerosi stilisti, come Valentino, Armani,
Prada e Versace portano l'Italia ai vertici mondiali per i suoi prodotti mentre
Milano e Roma sono annoverate tra le capitali della moda.

In Italia il terziario rappresenta il settore più importante dell'economia, sia
per numero di occupati (nel 2009 pari al 67% del totale) sia per valore aggiunto
(il 73,1%).

Turismo, commercio e servizi sono tra le attività chiave per il sistema-paese:
secondo l'ufficio studi Confcommercio nel 2009, nel commercio, si contano
1 574 000 imprese pari al 26% delle imprese italiane e oltre 3 457 000
lavoratori. Nei trasporti, comunicazioni, turismo e consumi fuori casa, si
contano oltre 603 000 imprese pari al 10% del totale, con un totale di 400 000
lavoratori. Servizi alle imprese: 696 000 imprese pari all'11,4% del totale
presentano 2 800 000 di lavoratori. I servizi alle imprese sono maggiormente
sviluppati e diffusi nelle grandi città e nelle regioni economicamente più
avanzate.

Sul finire degli anni ottanta del XX secolo e nel decennio successivo vari
fattori, come deregolamentazione, disintermediazione e nuove tecnologie hanno
spinto, in linea con l'andamento internazionale, i settori bancario e
assicurativo a processi di concentrazione e a forme d'integrazione normati dalla
L. 287/90 contro gli abusi da posizione dominante. Questi gruppi bancari
ricoprono, attraverso la partecipazione azionaria in importanti industrie o
società di servizi o tramite la presenza nei patti parasociali aziendali, un
ruolo primario nel sistema economico italiano.

Un settore di primaria importanza per l'economia italiana continua a essere il
turismo: secondo il Rapporto Eurispes 2011 occupa poco meno di 2 500 000 di
addetti, l'incidenza sul PIL è del 9,5% e la sua quota mondiale si attesta al
4,1%.

Nel 2010 l'Italia, con 43,6 milioni di turisti stranieri annui (in crescita 0,9%
rispetto all'anno precedente, dopo un +1,2% nel 2009), è al quinto posto nel
mondo dopo Spagna (52,7), Cina (55,7), Stati Uniti (59,7) e Francia (76,8).
Anche per quanto riguarda le entrate derivanti dal turismo internazionale,
l'Italia si colloca al quinto posto al mondo con 38,8 miliardi di dollari nel
2010 (-3,6% rispetto al 2009, pari a una crescita del +1,4% se si valutano le
entrate in euro).

Rilevanti sono anche i flussi turistici interni. Nel 2011 si sono registrati
68,2 milioni di viaggi di turisti italiani all'interno del Paese, in forte
contrazione (-16,5%) rispetto all'anno precedente. Le mete interne preferite dai
turisti italiani sono, nell'ordine, Emilia-Romagna, Toscana e Lazio.

La rete infrastrutturale italiana è costituita da 183 705 km di strade
(suddivise in statali, regionali, provinciali e comunali), 6 629 km di
autostrade, 16 643 km di ferrovie in esercizio (divisi tra rete estera, rete
fondamentale, rete complementare e rete di nodo), 352 porti e 96 aeroporti.

Il trasporto pubblico urbano si serve di tram, filobus, autobus, funicolari,
taxi e, nelle maggiori città, di metropolitane. Alcune località, inoltre, data
la loro conformazione geografica, si servono anche del trasporto navale.

L'Italia tuttavia non eccelle nel campo dei trasporti, creando dei limiti allo
sviluppo e alla competitività, soprattutto nelle regioni del Mezzogiorno. Vari
studi comparativi attestano che il paese sconta un ritardo rispetto a molti
paesi europei per dotazione infrastrutturale e trasporti.

Nei decenni successivi all'Unità d'Italia, le regioni settentrionali del Paese,
Lombardia, Piemonte e Liguria in particolare, cominciano un processo
d'industrializzazione e di sviluppo economico mentre le regioni meridionali
rimangono indietro. A causa del crescente divario economico e sociale si
comincia a parlare di questione meridionale. Lo squilibrio tra Nord e Sud,
ampliatosi costantemente nel primo secolo post-unitario, si riduce negli anni
sessanta e settanta anche attraverso la realizzazione di opere pubbliche,
l'attuazione delle riforme agraria e scolastica, l'espansione
dell'industrializzazione e le migliorate condizioni di vita della popolazione.
Questo processo di convergenza si interrompe invece negli anni ottanta. A oggi,
il PIL pro-capite del Mezzogiorno è pari ad appena il 58% di quello del
Centro-Nord, mentre il tasso di disoccupazione è più che doppio (6,7% al Nord
contro 14,9% al Sud).

Uno studio del Censis attribuisce alla presenza pervasiva di organizzazioni
criminali un ruolo importante nel ritardo del Mezzogiorno d'Italia, stimano una
perdita annuale di ricchezza del 2,5% nel Mezzogiorno nel periodo 1981-2003
dovuta alla presenza di tali organizzazioni e valutando che senza di esse il PIL
pro-capite del Mezzogiorno avrebbe raggiunto quello del Nord.

L'articolo 9 della costituzione italiana fissa i principi atti a salvaguardare
il paesaggio e i beni storico-artistici del paese. Nonostante questo, l'articolo
è rimasto disatteso fino alla fine degli anni settanta, quando, anche in Italia,
cominciò a diffondersi una prima coscienza ambientale. A fronte di questo, con
la legge 8 luglio 1986 n. 349, è stato istituito il Ministero dell'Ambiente con
il compito di coordinare il risanamento delle aree colpite dal degrado e di
tutelare quelle rimaste ancora intatte.

L'elenco ufficiale delle aree protette (EUAP) italiane è quello relativo al 6º
aggiornamento approvato il 27 aprile 2010 e pubblicato nel supplemento ordinario
n. 115 alla Gazzetta Ufficiale n. 125 del 31 maggio 2010; si tratta di 871 aree
naturali protette corrispondenti a circa l'11% del territorio italiano. La legge
quadro sulle aree protette, n. 394 del 6 dicembre 1991, le suddivide in:

A esse vanno aggiunte le zone umide italiane, 52 aree per un totale di 60 223
ettari, considerate di importanza internazionale ai sensi della convenzione di
Ramsar.

L'Italia è ricchissima di biodiversità ed è il paese europeo con più specie di
piante superiori, molte delle quali endemiche. Questo è dovuto a una
molteplicità di fattori quali l'eterogeneità ambientale, la complessa struttura
dell'orografia italiana, le vicissitudini biogeografiche e la storia geologica.
L'Italia, assieme alla penisola iberica e al sud dei Balcani, è stata inoltre un
rifugio per molte specie animali e vegetali estintesi nelle zone centrali e
settentrionali del continente europeo durante le glaciazioni pleistoceniche.
L'ampia estensione latitudinale della penisola, di circa 10°, la pone a cavallo
tra le zone climatiche temperate, centroeuropea (Cfa o Cfb secondo Köppen) e
calda mediterranea (Csa secondo Köppen) e quindi almeno su due zone di
vegetazione molto diverse.

Le aree più ricche di endemismo sono, oltre alle isole (soprattutto la
Sardegna), gli alti massicci montuosi isolati tra aree più basse, considerabili
come "isole biogeografiche": alcuni esempi sono le Alpi Apuane per le piante e
le Prealpi orientali per gli insetti cavernicoli. La fauna d'acqua dolce è
spesso differenziata tra i fiumi del nord Italia (bacino del Po) e quelli del
centro.

La vegetazione naturale potenziale del territorio italiano è il bosco su tutto
il territorio tranne che sulle vette più elevate del piano nivale e nelle zone
più aride delle isole circumsiciliane, oltre che nelle aree più prossime al
mare. I boschi italiani sono fortemente sfruttati per la selvicoltura che prende
la forma di ceduazione per i boschi di querce (che principalmente producono
legna da ardere) e di castagno (per la produzione di pali) mentre quelli di
faggio e di conifere sono perlopiù trattati a fustaia.

I boschi mediterranei di leccio sono quasi sempre degradati dalla ceduazione,
dagli incendi e dal pascolo ovicaprino; gli stadi di degradazione sono noti come
macchia mediterranea quando si ha un denso e impenetrabile cespuglieto alto
qualche metro e di gariga se il terreno è coperto di vegetazione bassa che
lascia scoperto il terreno, spesso ricco di affioramenti rocciosi. Gli stadi di
macchia e gariga comunque portano un contributo positivo alla biodiversità
italiana in quanto ricche di specie rare e da proteggere, tra cui numerose
orchidee. Non è da trascurare l'uso ricreativo che hanno le foreste (soprattutto
pinete di pino domestico) prossime ai centri urbani.

La fauna italiana è molto ricca di endemismi, soprattutto negli invertebrati,
nei pesci d'acqua dolce, negli anfibi e nei rettili. Gli uccelli e i mammiferi,
animali più mobili, sono caratterizzati da un minor tasso di endemismo.

L'elevata densità di popolazione, l'industrializzazione diffusa, l'estesa
urbanizzazione delle zone costiere e planiziari, l'inquinamento delle acque,
l'introduzione di specie aliene e l'agricoltura intensiva fanno sì che la difesa
della biodiversità e degli ambienti naturali siano questioni particolarmente
rilevanti.

Nel corso dei secoli l'Italia, secondo tutti gli storici, ha portato un
contributo di primo piano alla cultura mondiale. In particolare nei due periodi
in cui il territorio italiano fu il centro della civiltà del tempo, ovvero
durante l'Impero romano e il Rinascimento, il ruolo che ebbe nella storia della
conoscenza umana fu di grande rilevanza. Dai templi greci ai borghi medievali,
dalle terme romane alle ville settecentesche, l'Italia possiede molteplici
monumenti nazionali, dichiarati tali da una legge apposita che ne riconosce
l'importanza culturale e artistica per la comunità. Sebbene vari istituti si
occupino della catalogazione dei beni artistici italiani, non è possibile
formulare una stima affidabile del patrimonio artistico nazionale, che peraltro
ha subito e subisce una consistente opera di dispersione.

L'eredità dell'antichità classica rappresenta il primo e più importante fattore
nello sviluppo delle arti in tutta Italia. L'influenza dell'architettura romana
si protrarrà nelle chiese paleocristiane, costruite sul modello delle basiliche
civili dell'antichità; pregevoli esempi, con influenze bizantine, nelle
basiliche di San Vitale e Sant'Apollinare Nuovo in Ravenna.

Nel VII secolo nascono i complessi abbaziali unitamente alle espressioni
dell'architettura longobarda, con significative testimonianze nel tempietto di
Cividale del Friuli, nella basilica di San Salvatore a Brescia e nella chiesa di
Santa Sofia a Benevento. Della renovatio carolingia e il recupero della
classicità attuati da Carlo Magno nel IX secolo permangono importanti complessi
architettonici principalmente a Roma (basilica di Santa Prassede), Bardolino,
Spoleto e Milano.

Il X e l'XI secolo vedono la fioritura delle cattedrali romaniche, come la
basilica di San Marco, il duomo di Pisa e il duomo di Modena, mentre la basilica
di Sant'Ambrogio a Milano presenta una copertura con volte a crociera con
costoloni tra le più antiche d'Europa. Nel secolo successivo si diffonde
nell'Italia meridionale l'architettura arabo-normanna che ha nel palazzo dei
Normanni a Palermo e nel duomo di Monreale alcuni fra gli esempi più
caratterizzanti. Contemporaneamente nell'architettura civile fanno la loro
comparsa numerose torri gentilizie; celebri quelle di San Gimignano e di
Bologna.

L'architettura gotica, introdotta dai cistercensi, spazia dall'originale
protogotico della basilica di San Francesco ad Assisi alle chiese di Firenze
(cattedrale di Santa Maria del Fiore, basilica di Santa Croce, basilica di Santa
Maria Novella), Siena (duomo di Santa Maria Assunta), Orvieto (duomo), Napoli
(basilica di San Lorenzo Maggiore), Bologna (basilica di San Petronio), Venezia
(basilica di Santa Maria Gloriosa dei Frari) e Milano (duomo). Fra i castelli
disseminati nella penisola spicca il celebre Castel del Monte.

Il primo Rinascimento trova testimonianza a Firenze nella cupola di Santa Maria
del Fiore e nello spedale degli Innocenti costruiti dal Brunelleschi e
nell'attività di Leon Battista Alberti. Il pieno Rinascimento, invece, è
essenzialmente romano e legato ai nomi di Bramante, Raffaello e Michelangelo, i
quali furono attivi nella ricostruzione della basilica di San Pietro in
Vaticano. Per le realizzazioni urbanistiche rinascimentali mirabile esempio è
l'Addizione Erculea a Ferrara. Il passaggio dal Rinascimento al manierismo,
esemplificato da Baldassarre Peruzzi nella Villa Farnesina, vede attivi Jacopo
Barozzi da Vignola, Giulio Romano e Giorgio Vasari, mentre l'opera di Andrea
Palladio (che influenzerà l'architettura occidentale con l'avvento del
neopalladianesimo) oscilla tra i tratti manieristici delle architetture
religiose, a quelli più rinascimentali delle costruzioni laiche.

Lo stile barocco, preannunciato da Jacopo Barozzi da Vignola nella chiesa del
Gesù, si sviluppa a Roma, dove si concentrano le principali realizzazioni,
influenzando tutto il mondo cattolico. Alle prime opere di Carlo Maderno e
Martino Longhi il Giovane seguono i capolavori di Gian Lorenzo Bernini (piazza
San Pietro), Francesco Borromini (chiesa di Sant'Ivo alla Sapienza) e di Pietro
da Cortona (facciata di Santa Maria della Pace).

Alla prima metà del Settecento risale il più significativo esempio tardo barocco
e rococò: la palazzina di caccia di Stupinigi, progettata da Filippo Juvara.
Invece, nel Regno di Napoli, con Luigi Vanvitelli, viene avviata, dal 1752, la
costruzione della reggia di Caserta, ultima grande realizzazione del barocco
italiano. Dopo la seconda metà del secolo l'architettura neoclassica produce,
anche nella sua variante neogreca, diverse opere di valore come la grande
basilica di San Francesco da Paola a Napoli. Con l'unità d'Italia prevale lo
stile neorinascimentale o, più in generale, l'eclettismo.

L'Art Nouveau ha in Giuseppe Sommaruga, Ernesto Basile e Raimondo D'Aronco i
principali esponenti, mentre nel 1914 Antonio Sant'Elia pubblica il Manifesto
dell'Architettura futurista e le sue tavole della "Città Nuova", proponendo
nuovi modelli architettonici che esaltano la funzionalità e una nuova estetica.

Il razionalismo italiano si manifesta inizialmente con l'attività del Gruppo 7 e
MIAR, ove si distingue Giuseppe Terragni, che fra le altre opere realizzerà la
Casa del Fascio di Como. Negli anni trenta prende forma e ha maggiore impulso la
tendenza, favorita dal regime, al cosiddetto neoclassicismo semplificato di cui
Marcello Piacentini sarà l'esponente più rappresentativo. Le tendenze
razionaliste trovano diversi sviluppi e reazioni nel dopoguerra diversificandosi
sempre più; nel tentativo di umanizzare l'International Style, si sviluppa il
neorealismo, al quale subentra il neoliberty e, in seguito, il brutalismo.

Il postmoderno, anticipato da Paolo Portoghesi, trova la sua consacrazione nelle
opere di Aldo Rossi.

Tra i principali architetti attivi in Italia tra la fine del XX e l'inizio del
XXI secolo si ricordano Renzo Piano, Massimiliano Fuksas, Gae Aulenti, lo
svizzero Mario Botta e l'irachena Zaha Hadid.

Le prime rilevanti produzioni artistiche in Italia risalgono al neolitico.
Nell'evo antico, etruschi e romani costituiscono grandi poli artistici in grado
di rivaleggiare con l'arte greca. Con il tardo impero e le invasioni barbariche
si avvia quel processo di decentramento che porta a far fiorire più capitali e
più centri artistici come Milano, Ravenna e Pavia. Eccezionale e irripetibile è
la fioritura di Palermo sotto gli arabi. Dopo l'anno Mille si ha una ripresa
della produzione artistica, che culmina nei grandi cantieri architettonici
romanici, in cui viene riavviata anche la scultura monumentale, come con
Wiligelmo e Benedetto Antelami.

La pittura invece subisce sorti alterne, restando fermamente ancorata ai modelli
bizantini fino al XIII secolo. I mercanti delle repubbliche marinare,
soprattutto Pisa e Venezia, portando in patria modelli e spunti da tutto il
Mediterraneo, danno impulso alle scuole locali, in cui non mancano di
manifestarsi graduali progressi. In Toscana Nicola Pisano, Cimabue e Giotto
pongono infatti le basi per una vera e propria rivoluzione figurativa, dove la
rappresentazione veritiera dello spazio, della figura umana e dei suoi affetti è
alla base di futuri, straordinari sviluppi. L'arte gotica fiorisce con risultati
di estrema eleganza in centri come Siena, Milano, Napoli.

Il Rinascimento è un fenomeno culturale di ampia portata, che affonda le radici
nell'Umanesimo letterario trecentesco e nel rinnovato interesse per l'arte
romana. Agli albori del Quattrocento, a Firenze, Filippo Brunelleschi, Donatello
e Masaccio stimolano uno sviluppo delle arti all'insegna di un rinnovato rigore,
della rinuncia all'"ornato" superfluo e della costruzione geometrica dello
spazio, la prospettiva. La loro lezione viene ripresa da altri artisti, che nei
loro viaggi diffondono il nuovo stile contaminandolo con le scuole locali e
dando origine al periodo straordinario delle corti, in cui centri come Urbino,
Ferrara, Mantova, Padova, Rimini, Napoli e l'Umbria, oltre a Firenze, forniscono
nuove idee all'insegna di un panorama estremamente ricco e variegato.

Il Cinquecento si apre con figure universali come Leonardo, Raffaello e
soprattutto Michelangelo, facendo dell'Italia il modello di riferimento per
tutta l'arte europea. La straordinaria stagione della Roma papalina fornisce un
modello artistico dominante, al quale solo Venezia, con Giorgione e Tiziano, è
in grado di fornire un'alternativa altrettanto valida. Eventi tragici come il
Sacco del 1527 portano alla dispersione degli artisti, garantendo però una nuova
fioritura periferica.

Quando già le bizzarrie del manierismo, estremo sviluppo del Rinascimento romano
e fiorentino, fanno presa in tutta Europa, la storiografia artistica vede la sua
nascita con l'opera di Giorgio Vasari, il primo, grande, consapevole
documentatore dei fatti artistici fin dai tempi della Grecia classica.

Il Seicento si apre con l'invenzione di un nuovo stile, il barocco, a Roma, che
domina la scena artistica europea per un secolo e oltre. Artisti come
Caravaggio, Bernini e Borromini sono i mattatori di un rinnovamento di grande
impatto, che si affranca dai canoni dell'arte classica.

Dopo essere diventata la meta di artisti di tutto il mondo, col Grand Tour, aver
espresso la grande scuola dei vedutisti veneziani (Canaletto su tutti) e figure
del calibro di Giambattista Tiepolo, nonché aver ricoperto un ruolo importante
durante il periodo neoclassico con Antonio Canova, l'Italia dell'arte perde peso
culturale al cospetto degli altri paesi europei. Si deve aspettare la fine del
XIX secolo per ritrovare esperienze figurative di rilevanza europea con il
movimento dei macchiaioli e quello dei divisionisti.

Durante il XX secolo l'Italia partecipa a pieno titolo alle rapide vicissitudini
dell'arte moderna, con il futurismo (la prima delle avanguardie storiche), la
metafisica, l'arte povera e la transavanguardia, fino agli artisti
contemporanei, alcuni vere e proprie celebrità rinomate anche all'estero.

La nascita della letteratura italiana si fa canonicamente risalire alla prima
metà del XIII secolo con la diffusione, all'interno di circuiti privati, di
manoscritti di carattere religioso, laico e giocoso, a uso della comunità
religiosa e laica, ma sempre a un alto livello della scala sociale (per esempio
i notai). Ciò che permette di parlare di una letteratura italiana è la lingua.
Infatti, prima del Duecento la lingua utilizzata per scrivere i documenti era il
latino.

Essa nasce in ritardo rispetto ad altre letterature europee perché molto
ancorata alla tradizione del latino. Nel XIII secolo si hanno le prime
esperienze letterarie, la poesia religiosa in Umbria (il Cantico delle creature
di San Francesco d'Assisi e le Laude di Jacopone da Todi), la Scuola siciliana
(nata a Palermo alla corte di Federico II di Svevia) e, alcuni decenni più
tardi, la lirica toscana. A cavallo tra XIII e XIV secolo la letteratura
italiana possedeva già tre grandi opere letterarie: la Divina Commedia di Dante
Alighieri, il Canzoniere di Francesco Petrarca e il Decameron di Giovanni
Boccaccio. In questo periodo, inoltre, emergono i poeti Guittone d'Arezzo, Guido
Guinizzelli e Guido Cavalcanti, in cui è assente la componente religiosa usata
dai suoi predecessori.

Nel XV secolo si distinguono invece personaggi poliedrici come Leon Battista
Alberti, Leonardo da Vinci, Lorenzo de' Medici, letterato e mecenate, che
promuove la nuova letteratura in volgare, Angelo Poliziano, traduttore del poema
Iliade, e Matteo Maria Boiardo, che compone l'Orlando Innamorato. Nel XVI secolo
Ludovico Ariosto, compone il poema Orlando Furioso, Niccolò Machiavelli scrive
Il Principe, Baldassarre Castiglione scrive Il Cortegiano e Torquato Tasso è
autore della Gerusalemme liberata. Nel XVII secolo emergono le figure di Giovan
Battista Marino, rappresentante della poesia barocca e di Alessandro Tassoni,
ideatore del poema eroicomico, in quello successivo quelle del poeta tragico
Vittorio Alfieri e di Giuseppe Parini, autore de Il giorno.

A cavallo tra XVIII e XIX secolo spiccano Silvio Pellico, autore de Le mie
prigioni, Vincenzo Monti, che traduce l'Iliade in lingua italiana, Ugo Foscolo,
tra i principali esponenti del neoclassicismo, patriota e sostenitore di
Napoleone, Alessandro Manzoni, autore dei Promessi Sposi (una delle maggiori
opere della letteratura italiana) e Giacomo Leopardi, uno dei grandi poeti
italiani del XIX secolo. Da citare, nella seconda metà dell'Ottocento, anche la
figura di Francesco de Sanctis, critico e storico della letteratura italiana.
Nel XX secolo si distinguono Giosuè Carducci (premio Nobel per la letteratura
nel 1906), Giovanni Verga, esponente del verismo, Grazia Deledda, Nobel nel
1926, Giovanni Pascoli e Gabriele D'Annunzio, esponenti del decadentismo
italiano e Luigi Pirandello, Nobel nel 1934. Altri autori importanti del periodo
sono stati Giuseppe Ungaretti, Italo Svevo, Italo Calvino e i premi Nobel
Salvatore Quasimodo, Eugenio Montale e Dario Fo.

Il teatro latino, presente sin dai tempi dell'antica Roma, che in alcune farse
ripropone il teatro greco rappresentato nella Magna Grecia, vede all'apice della
sua espressione Livio Andronico, Plauto, Terenzio (per la commedia) e Seneca
(per la tragedia). Dopo un periodo di decadimento generale delle arti successivo
alla caduta dell'impero romano, nel Medioevo il teatro riprende nuovo vigore
grazie alle sacre rappresentazioni e all'opera buffonesca e satirica dei
giullari.

In età moderna emerge la figura di Carlo Goldoni, che supera la tradizione della
commedia dell'arte, sviluppatasi tra XVI e XVIII secolo, basata
sull'improvvisazione degli attori e sui canovacci, e introduce una nuova forma
di teatro, in cui le maschere vengono progressivamente eliminate e si passa
dall'improvvisazione a una recitazione che segue un copione preciso; bisogna
inoltre ricordare il melodramma del Metastasio e l'Opera dei Pupi, un teatro
delle marionette diffusosi nell'Italia meridionale tra la seconda metà del XIX e
la prima metà del XX secolo e inserito dall'UNESCO tra i patrimoni orali e
immateriali dell'umanità.

Durante il XX secolo spicca la figura di Luigi Pirandello la cui apparizione
costituisce uno degli avvenimenti chiave del teatro europeo contemporaneo. Tra
gli altri esponenti del periodo vanno annoverati Eduardo Scarpetta, Eduardo De
Filippo, Gilberto Govi e Dario Fo.

La musica italiana comincia a svilupparsi nel Trecento con la diffusione
dell'ars nova, che introduce la polifonia nella musica profana. In questo
periodo, città come Mantova, Firenze, Ferrara, Venezia, Milano e Roma diventano
centri di primo piano nel panorama musicale europeo, mentre nel Quattrocento si
ricordano i canti carnascialeschi nati a Firenze nell'epoca di Lorenzo il
Magnifico.

Nel Cinquecento si ricordano Costanzo Festa, primo polifonista di fama
internazionale, Gioseffo Zarlino, che dà un notevole contributo alla teoria del
contrappunto, Pierluigi da Palestrina, Luca Marenzio, Carlo Gesualdo, uno dei
principali innovatori del linguaggio musicale e Claudio Monteverdi, grazie al
quale nasce e si afferma l'opera lirica e in particolare il melodramma.

Nel Seicento l'Italia è sede delle prime grandi scuole di musica strumentale,
che influenzeranno i musicisti di tutta Europa soprattutto attraverso le opere
degli autori del periodo barocco Giovanni Gabrieli, Girolamo Frescobaldi,
Arcangelo Corelli, che dà un notevole contributo allo sviluppo dell'arte
violinistica e del concerto grosso, Antonio Vivaldi, che accentua il virtuosismo
individualistico e con il quale il concerto assume una sua struttura definitiva,
Domenico e Alessandro Scarlatti, che rinnovano le composizioni per clavicembalo
e Giovanni Battista Pergolesi.

Nel Settecento, Luigi Boccherini, Luigi Cherubini e Antonio Salieri, compositore
ufficiale della corte asburgica, sono i maggiori rappresentanti della musica
strumentale e operistica italiana mentre Napoli diviene, grazie ai suoi
conservatori, un importante centro di formazione e aggiornamento e un indiscusso
riferimento nel mondo musicale e teatrale europeo, ove insegnano Alessandro
Scarlatti, Tommaso Traetta, Niccolò Jommelli e Nicola Porpora, alla cui scuola
si formano numerosi castrati, tra cui Carlo Broschi, in arte Farinelli, il più
celebre sopranista del Settecento. In tale contesto si sviluppa l'opera buffa,
genere operistico della musica intesa come divertimento, rappresentato da
compositori come Baldassare Galuppi, Niccolò Piccinni, Pietro Alessandro
Guglielmi e Domenico Cimarosa e da opere come La serva padrona, La Cecchina e Il
matrimonio segreto.

Del periodo romantico si ricordano opere liriche come il Guglielmo Tell e Il
barbiere di Siviglia di Gioachino Rossini, I puritani di Vincenzo Bellini,
l'Aida, il Nabucco, La traviata e il Rigoletto di Giuseppe Verdi; sono invece
ispirate al verismo la Turandot, Madama Butterfly, la Tosca e La bohème di
Giacomo Puccini, i Pagliacci di Ruggero Leoncavallo e la Cavalleria rusticana di
Pietro Mascagni.

Vanno ricordati anche strumentisti come Niccolò Paganini, uno dei maggiori
violinisti del XIX secolo; Arturo Benedetti Michelangeli, raffinato interprete
di pianoforte del XX secolo; Maurizio Pollini, Salvatore Accardo e Uto Ughi,
violinisti di fama internazionale e infine il violoncellista Mario Brunello. Tra
le orchestre sinfoniche risaltano l'Orchestra dell'Accademia Nazionale di Santa
Cecilia di Roma, l'Orchestra Sinfonica Nazionale della Rai di Torino,
l'Orchestra Sinfonica Siciliana di Palermo e la Filarmonica della Scala di
Milano; tra i direttori d'orchestra spiccano Arturo Toscanini, Ferruccio Busoni,
Riccardo Muti, Claudio Abbado. Sono italiani molti interpreti della lirica del
XIX e del XX secolo: i tenori Luciano Pavarotti ed Enrico Caruso, i soprani
Renata Tebaldi e Katia Ricciarelli, il mezzosoprano Cecilia Bartoli, i
bassi-baritoni Ruggero Raimondi e Sesto Bruscantini e i contralti Marietta
Alboni, Clorinda Corradi e Rosmunda Pisaroni.

Il repertorio che va dagli inizi dell'Ottocento all'immediato secondo
dopoguerra, la cui epoca d'oro cade a cavallo tra XIX e XX secolo, costituisce
la canzone classica napoletana, nata tradizionalmente nel 1839 con Te voglio
bene assaje e che annovera brani celebri come 'O sole mio, 'O surdato
'nnammurato e Torna a Surriento.

Nel XX e nel XXI secolo, in seguito al risveglio musicale in atto nei vari paesi
europei, alcuni compositori italiani cercano di proporre un nuovo linguaggio
musicale come Ildebrando Pizzetti, Alfredo Casella, Ottorino Respighi, Gian
Francesco Malipiero e Goffredo Petrassi durante le due guerre mondiali; Bruno
Maderna, Franco Donatoni, Luciano Berio, Luigi Nono, Aldo Clementi dal
dopoguerra sino ai nostri giorni.

La musica leggera italiana degli ultimi decenni può contare su rassegne canore
di rilevanza internazionale come il Festival di Sanremo e lo Zecchino d'Oro.

Il cinema italiano nasce nel 1905 a Torino ed a Roma e conquista rapidamente un
ruolo di primo piano, producendo pellicole come, Gli ultimi giorni di Pompei,
Quo vadis? e Cabiria che, esportate ovunque, lo situano ai primi posti nel
mondo. La guerra interrompe questa fase e per tutti gli anni venti in Italia ci
sarà spazio solo per i film statunitensi e tedeschi.

La ripresa arriva negli anni trenta: nascono la Mostra di Venezia (1932),
l'Istituto Luce, il Centro sperimentale di cinematografia (1935), l'ENIC (1935)
ed infine Cinecittà (1937) e la produzione italiana conosce un rilancio, anche
se prevalentemente con pellicole stucchevoli (i "telefoni bianchi").

Nel dopoguerra il cinema italiano dà vita alla stagione del neorealismo, i cui
registi più noti - Vittorio De Sica, Roberto Rossellini e Luchino Visconti -
ottengono importanti riconoscimenti all'estero, benché accusati in patria di
mostrare un paese povero. Nei primi anni cinquanta emerge una generazione di
autori, tra cui Federico Fellini, Michelangelo Antonioni, Alberto Lattuada, ai
quali si affianca la figura anticonformista di Pier Paolo Pasolini. A livello di
consumo di massa incassano miliardi i film "strappalacrime" (Matarazzo).

Negli anni sessanta, nell'Italia del "boom" economico, il cinema si inventa la
commedia all'italiana, con registi come Pietro Germi, Mario Monicelli, Ettore
Scola, Luigi Comencini, Dino Risi; È l'ora di Gina Lollobrigida, Claudia
Cardinale, Totò, Marcello Mastroianni, Vittorio Gassman, Nino Manfredi, Ugo
Tognazzi, Aldo Fabrizi e Alberto Sordi. Saranno però opere drammatiche a
condurre due attrici italiane all'assegnazione dell'Oscar. Anna Magnani (1956) e
Sofia Loren (1962).

Negli anni settanta l'ottimismo lascia spazio ad una società tormentata.
Emergono il giallo all'italiana (Lucio Fulci e Dario Argento), il cinema
politico, con registi come Elio Petri e Francesco Rosi e interpreti come Gian
Maria Volonté, oppure quello della difficoltà esistenziale (Marco Bellocchio).
Ma nasce anche una nuova "invenzione", il filone degli "spaghetti-western", in
cui si afferma Sergio Leone. Da ricordare anche le figure di Franco Zeffirelli,
Ermanno Olmi, Carlo Verdone, Nanni Moretti, Massimo Troisi.

Con l'avvento della televisione commerciale, emergono difficoltà che permangono
nonostante una straordinaria sequenza di successi internazionali, come i 9 premi
Oscar assegnati a L'ultimo imperatore di Bernardo Bertolucci (1988), o quelli
vinti da Nuovo cinema Paradiso di Giuseppe Tornatore (1990), da Mediterraneo di
Gabriele Salvatores (1992) e da La vita è bella di Roberto Benigni (1999).

Negli anni duemila a incassare maggiormente sono i cosiddetti cine-panettoni,
caratterizzati da comicità disimpegnata, ma che fa presa sul largo pubblico,
spesso ambientati in luoghi esotici. L'ultimo successo è di Paolo Sorrentino,
Oscar 2014 con La grande bellezza.

Tra gli scienziati si distinguono Galileo Galilei, il fondatore della scienza
moderna e Leonardo da Vinci, uno dei geni dell'umanità. Pittore, scultore,
architetto, ingegnere, anatomista, letterato, musicista e inventore,
rappresenta, nel Rinascimento italiano, lo spirito universalista che lo porta
alle maggiori forme di espressione nei diversi campi dell'arte e della
conoscenza.

Nel corso del Medioevo e del Rinascimento Leonardo Fibonacci introduce i numeri
arabi, Niccolò Tartaglia risolve l'equazione cubica e Girolamo Cardano e Paolo
Ruffini contribuiscono allo sviluppo dell'algebra. A partire dal XVIII secolo
diversi matematici italiani contribuiscono alla nuova disciplina dell'analisi
matematica: tra questi Giuseppe Luigi Lagrange, fondatore della meccanica
analitica, Giuseppe Peano, noto per il teorema di esistenza di Peano e gli
assiomi di Peano che costituiscono tuttora uno dei capitoli fondamentali della
logica e dei fondamenti della matematica, Jacopo Riccati, Ulisse Dini, Vito
Volterra, Guido Fubini, Renato Caccioppoli, Eugenio Beltrami, Giuseppe Bruno,
Ennio De Giorgi ed Enrico Bombieri; a Bruno de Finetti è dovuta la
riformulazione dei fondamenti della probabilità e statistica. Nei secoli XIX e
XX si sviluppano la scuola italiana di geometria algebrica e quella di geometria
differenziale (i lavori di Luigi Bianchi, Tullio Levi-Civita e Gregorio
Ricci-Curbastro forniranno ad Albert Einstein gli strumenti matematici per la
formulazione della relatività generale).

Nel campo della fisica, oltre al già citato Galileo, sostenitore del sistema
eliocentrico e della rivoluzione copernicana, che introduce il metodo
scientifico e la relatività galileiana, spiccano Alessandro Volta e Luigi
Galvani per le scoperte e le applicazioni relative all'elettricità. Nel
Novecento risaltano le figure di Guglielmo Marconi, inventore della radio,
Enrico Fermi (e i ragazzi di via Panisperna) per i contributi alla fisica
nucleare, Emilio Segrè, scopritore dell'antiprotone, Carlo Rubbia nell'ambito
della fisica subnucleare e Riccardo Giacconi per la scoperta di sorgenti
cosmiche di raggi X, tutti vincitori del premio Nobel per la fisica. Lo studioso
Nicola Cabibbo contribuisce alla teoria sulle interazioni deboli nel campo della
fisica delle particelle, per il quale l'Italia dispone dei laboratori nazionali
del Gran Sasso, i laboratori sotterranei più estesi al mondo.

Contributi importanti sono dati da scienziati come Stanislao Cannizzaro
inventore della reazione di Cannizzaro, nell'ambito della chimica organica,
Ascanio Sobrero, inventore della nitroglicerina, Giacomo Fauser e Luigi Casale,
ideatori di un processo di sintesi dell'ammoniaca diffusosi in tutto il mondo e
da Amedeo Avogadro, colui che ha introdotto il concetto di mole. Nell'ambito
della chimica industriale si distingue Giulio Natta, premio Nobel per la chimica
per i suoi studi sui polimeri.

La tradizione medica italiana ha origini medievali, con la Scuola medica
salernitana, la prima e più importante istituzione medica del Medioevo. Continua
attraverso i secoli grazie alle scoperte effettuate da medici come Gabriele
Falloppio, che descrive la struttura delle tube di Falloppio, Marcello Malpighi,
che formula la teoria del funzionamento dei polmoni e la struttura dei
corpuscoli renali, Giovanni Battista Morgagni, considerato il fondatore della
contemporanea anatomia patologica, Giovanni Maria Lancisi, il primo medico a
ipotizzare la trasmissione della malaria tramite le zanzare e Lazzaro
Spallanzani, che confuta la teoria della generazione spontanea; nel XX secolo si
sono distinti medici come Camillo Golgi, Daniel Bovet, Salvador Luria, Renato
Dulbecco, Rita Levi-Montalcini e Mario Capecchi, tutti insigniti del premio
Nobel per la medicina.

In ambito economico nel Settecento e nell'Ottocento vanno ricordate le figure di
Pietro Verri, fondatore de Il Caffè, di Gian Rinaldo Carli, di Quintino Sella,
Ministro delle finanze di tre governi e presidente dell'Accademia Nazionale dei
Lincei e di Vilfredo Pareto. Nel Novecento spiccano Francesco Saverio Nitti,
rispettato economista e politico noto per i suoi studi sulla questione
meridionale, Luigi Einaudi, intellettuale ed economista di fama nonché
Presidente della Repubblica, Piero Sraffa, che in Produzione di merci a mezzo di
merci critica il marginalismo, Franco Modigliani, vincitore del premio Nobel per
l'economia nel 1985, Paolo Sylos Labini, Federico Caffè e Tommaso
Padoa-Schioppa, già Ministro dell'economia e delle finanze e dirigente del Fondo
Monetario Internazionale.

L'interesse alle esplorazioni geografiche, che nel Duecento aveva portato Marco
Polo fino in Cina seguendo la Via della seta, raggiunge il culmine nel XV e XVI
secolo: in tale periodo si collocano i viaggi di Cristoforo Colombo, a cui si
deve la scoperta dell'America, di Giovanni Caboto, che scopre il Canada
arrivando in Nuova Scozia, di Amerigo Vespucci, che esplora il Nuovo Mondo che,
in suo onore, verrà chiamato America e di Giovanni da Verrazzano, che esplora le
coste atlantiche nordamericane. Nel XX secolo Umberto Nobile, a bordo del
dirigibile Norge, è il primo a trasvolare il Polo nord.

Nel campo della filosofia si distinguono in epoca tardo romana e medievale
Severino Boezio, le cui opere influenzano la filosofia cristiana del Medioevo,
perciò considerato da alcuni fondatore della Scolastica, Tommaso d'Aquino,
filosofo scolastico tra i più noti e Bonaventura da Bagnoregio. Tra i filosofi
moderni vanno citati Marsilio Ficino e Pico della Mirandola, esponenti del
neoplatonismo, Bernardino Telesio, precursore dell'empirismo moderno, Giordano
Bruno, che anticipa per via filosofica le scoperte dell'astronomia e Tommaso
Campanella. Durante il XVIII e il XIX secolo spiccano Giambattista Vico, teorico
dei "corsi e ricorsi storici" in opposizione alla filosofia cartesiana,
l'illuminista Cesare Beccaria, Antonio Rosmini, critico verso l'illuminismo e il
sensismo e Vincenzo Gioberti. Tra i filosofi contemporanei vanno ricordati lo
storicista Benedetto Croce, ideologo del liberalismo e, come Giovanni Gentile,
importante esponente del neoidealismo e Antonio Gramsci, di tradizione marxista.

Tra gli storici figurano Landolfo Sagace, che integra la Historia romana di
Paolo Diacono con la sua Historia Miscella, Lorenzo Valla, filologo, iniziatore
del revisionismo storiografico, Francesco Guicciardini, noto per aver scritto la
Storia d'Italia, Ludovico Antonio Muratori, considerato il padre della
storiografia italiana e personaggio di primo piano del settecento italiano,
Scipione Maffei, punto di riferimento per intellettuali italiani e governanti
riformatori durante il Settecento, Gaetano De Sanctis, direttore della Rivista
di Filologia e di Istruzione Classica e presidente dell'Istituto
dell'Enciclopedia Italiana dal 1947 al 1954, Gioacchino Volpe, Federico Chabod,
direttore della Rivista storica italiana, e Renzo De Felice, studioso del
fascismo.

Nell'ambito delle scienze politiche vanno citati Niccolò Machiavelli, uno dei
padri della scienza politica moderna, Gaetano Mosca, sostenitore dell'elitismo,
Augusto Del Noce, politologo di ispirazione cattolica e Norberto Bobbio,
influente personalità culturale dell'Italia del ventesimo secolo.

Nel campo antropologico Giustiniano Nicolucci, fondatore della scuola italiana
di antropologia e autore di Delle Razze Umane, il primo trattato italiano di
antropologia e paletnologia, Paolo Mantegazza, uno dei primi divulgatori in
Italia delle teorie darwiniane, Cesare Lombroso, pioniere degli studi sulla
criminalità e Ernesto de Martino.

Fra gli psicologi vanno ricordati Roberto Ardigò, promotore di una concezione
scientifica della psicologia, Sante De Sanctis, fondatore della neuropsichiatria
infantile in Italia, Giulio Cesare Ferrari, pioniere della psicologia
sperimentale italiana, Vittorio Benussi, esponente di spicco della Scuola di
Graz e maestro di Cesare Musatti, padre della percettologia e della psicoanalisi
in Italia.

Per la pedagogia Ferrante Aporti, pioniere dell'educazione scolastica infantile,
i già citati Roberto Ardigò e Giovanni Gentile, Maria Montessori, che propone un
nuovo metodo educativo, le Sorelle Agazzi, pedagogiste sperimentali e Mario
Lodi.

Nel campo della linguistica il poeta Giacomo Leopardi, Luigi Ceci e Antonino
Pagliaro, i fondatori della glottologia moderna mentre tra i giuristi, oltre a
Vico, si ricordano Baldo degli Ubaldi, Cesare Beccaria, Costantino Mortati,
Salvatore Satta e Giuseppe Dossetti.

Da ricordare anche il geologo Giuseppe Mercalli, inventore della scala Mercalli,
che realizza la prima carta sismica del territorio italiano e Antonio Meucci,
che contribuisce all'invenzione del telefono.

Nel 2013 le federazioni sportive affiliate al CONI sono 45 con 4 500 327
praticanti, e 19 discipline associate. La Federazione Italiana Giuoco Calcio ha
il maggior numero di tesserati con 1 098 450 atleti iscritti, seguita dalla
Federazione Italiana Pallavolo con 365 732 tesserati e dalla Federazione
Italiana Pallacanestro con 313 587 tesserati.

A livello amatoriale, nel 2010 risultano oltre 19 milioni di individui che
praticano almeno uno sport, pari al 33% della popolazione, a fronte di oltre 22
milioni, esattamente il 38,3%, che non svolgono alcuna attività fisica. Secondo
un rapporto CENSIS-CONI del 2008, le attività ginniche equivalgono al calcio
come sport più praticato, seguite dagli sport acquatici, il ciclismo, l'atletica
leggera, gli sport invernali e il tennis.

La Serie A del campionato italiano di calcio è uno dei più importanti e seguiti
campionati calcistici del mondo, nonché il quarto più competitivo d'Europa
secondo il ranking stilato dall'UEFA nel 2015. La Nazionale italiana di calcio è
una delle più titolate, avendo vinto quattro mondiali, un europeo e
un'Olimpiade.

Tra gli altri sport popolari vi sono la pallacanestro, la pallavolo, il rugby,
il ciclismo (che conta competizioni internazionali come il Giro d'Italia e la
Milano-Sanremo), l'atletica leggera, la scherma e gli sport acquatici, come
nuoto, pallanuoto e tuffi; infine, negli sport motoristici (automobilismo e
motociclismo), vanno ricordati gli autodromi di Monza, Imola, Misano e del
Mugello, le case motociclistiche, come Aprilia, Gilera, MV Agusta e Ducati e
automobilistiche, come la Ferrari, che in Formula 1 detiene il record di titoli
per piloti e costruttori, di vittorie per singole gare e di presenza
ininterrotta dall'istituzione del campionato mondiale di Formula 1.

Per quanto riguarda i Giochi olimpici, Roma ha ospitato i Giochi della XVII
Olimpiade, Cortina d'Ampezzo i VII Giochi olimpici invernali e Torino i XX
Giochi olimpici invernali.

Nonostante le severe sanzioni delle federazioni sportive, anche lo sport
italiano risente di effetti negativi come la diffusione del doping tra gli
sportivi, professionisti e amatori (nel 2007 le federazioni hanno eseguito 11
250 controlli, con un tasso di positività dello 0,6%), la corruzione (caso
eclatante nel 2006 è stato Calciopoli), gli eccessi economici, la violenza negli
stadi e le discriminazioni.

La maglia azzurra è l'uniforme adottata da quasi tutte le compagini sportive che
rappresentano l'Italia in ambito internazionale.

L'Italia annovera numerose tradizioni storiche e folcloristiche di vario genere,
famose anche a livello internazionale, come il Palio di Siena. Oltre al Palio,
manifestazioni caratteristiche sono il Carnevale di Venezia, quelli di
Viareggio, di Ivrea e di Mamoiada (con i caratteristici Mamuthones), i riti
della Settimana Santa di alcuni comuni, oltre a varie tradizioni tipo
l'infiorata di Genzano, la giostra del Saracino ad Arezzo, la festa dei ceri a
Gubbio, la giostra della Quintana a Foligno e il calcio storico fiorentino. Dal
2013 l'UNESCO ha inserito tra i patrimoni orali e immateriali dell'umanità la
rete delle grandi macchine a spalla italiane, comprendente la varia di Palmi, la
macchina di Santa Rosa a Viterbo, la festa dei Gigli di Nola e la faradda di li
candareri di Sassari.

La cucina italiana, una delle più note e apprezzate nel mondo, conta su una
vasta gamma di prodotti enogastronomici, molto vari da zona a zona, dovuti sia a
fattori storici (numerosi popoli l'hanno abitata nel corso dei secoli) sia
climatico-territoriali, dal clima montano delle Alpi a quello continentale della
pianura Padana al temperato delle zone costiere.

Come in altri paesi europei del mediterraneo, sono presenti tratti distintivi ed
elementi che caratterizzano la dieta mediterranea, un modello nutrizionale che
usa alimenti naturali come legumi, cereali, carni bianche e pesce azzurro,
frutta e verdura e pochi grassi (con utilizzo prevalente dell'olio extravergine
di oliva), inserita nel 2010 nella lista dei patrimoni immateriali dell'umanità.
Alcuni alimenti, come la pasta e la pizza, sono simboli universalmente
riconosciuti della cucina italiana.

I prodotti agroalimentari tradizionali italiani sono inclusi dal Ministero
dell'Agricoltura in un apposito elenco; a essi vanno aggiunti, ai sensi del
Regolamento CE 510/2006, i prodotti DOP e IGP italiani e i vini IGT, DOC e DOCG.

Alcune associazioni, come Slow Food e l'Accademia italiana della cucina, si
occupano della riscoperta per la gastronomia e l'enologia e della salvaguardia
delle tradizioni regionali italiane.

In Alto Adige il lunedì di Pentecoste è considerato giorno festivo. Il 17 marzo
2011, 150º anniversario dell'Unità d'Italia, è stato proclamato festa nazionale.
Fino al 1977, in base alla legge 5 marzo 1977, numero 54, erano considerati
giorni festivi agli effetti civili:



https://it.wikipedia.org/wiki/Gomorra_-_La_serie

Gomorra è una serie televisiva italiana basata sull'omonimo best seller di
Roberto Saviano.

Napoli. Il clan camorrista dei Savastano è comandato dal temuto e rispettato
Pietro, il boss di Secondigliano. Al fianco di Pietro ci sono molti uomini
fidati, tra cui Ciro Di Marzio, l'Immortale, braccio destro del boss, che
all'inizio della serie viene mandato ad incendiare la casa della madre di
Salvatore Conte, boss rivale. Pietro affida a Ciro il compito di preparare suo
figlio Genny al futuro ruolo di capo della famiglia.

In seguito a un controllo della polizia, Pietro viene arrestato e portato in
carcere; il controllo del clan passa nelle mani di Imma, moglie di Pietro,
diffidente nei confronti di Ciro e delle capacità di Genny di gestire il clan.
Proprio per questo motivo, Imma ordina a Ciro di recarsi in Spagna per trattare
con il capo clan rivale Conte e a Genny di recarsi in Honduras con lo scopo di
trattare con i narcotrafficanti e di dar voce alla sua imminente ascesa come
erede di Pietro. Dopo un lungo periodo in Honduras, Genny torna a Napoli, mutato
radicalmente sia nell'aspetto che nel carattere, e pronto per prendersi ciò che
gli spetta. Distaccatosi da Ciro e circondatosi di compagni più giovani, Genny
mette in atto una serie di mosse politiche che causano la diffidenza dei
'vecchi' scagnozzi di Pietro, che continuano a non reputarlo idoneo a gestire il
clan. Con l'arrivo di Genny, ormai cambiato, comincia una vera e propria guerra
interna tra i due gruppi del clan Savastano, i vecchi, fedeli a don Pietro, e i
giovani, fedeli a Genny.

Intanto Ciro, sentendosi ignorato e svalutato da Genny, decide insieme ad alcuni
suoi compagni di muovere guerra ai Savastano, organizzando un colpo di mano
destinato a mutare gli equilibri interni al clan e a rompere la tregua che Ciro
stesso era riuscito ad ottenere con Conte durante il suo viaggio in Spagna.
Proseguendo con una strategia doppiogiochista, Ciro fa uccidere Imma, verso la
quale aveva nutrito costantemente un odio profondo. Genny però scopre il
tradimento di Ciro e, non sapendo più di chi fidarsi, chiama a raccolta i
'giovani' per smantellare il clan dei 'vecchi', che ritiene essere complici di
Ciro. Muoiono gran parte dei fedelissimi di Pietro: solo Ciro e Malammore
riescono a sfuggire all'imboscata. Dopo tale mattanza Genny, temendo ritorsioni
da parte dei 'vecchi', si rifugia assieme ai suoi ragazzi in un bunker delle
Vele di Scampia e mette una taglia sulla testa di Ciro. Dopo aver scoperto dove
poter trovare Ciro, Genny, che aveva promesso 150.000 euro per chi l'avesse
trovato, manda tutti i suoi amici per ucciderlo, ma essi vengono intercettati e
brutalmente massacrati dal clan di Conte, convinto in extremis da Ciro a
rivalersi su Genny anziché su di lui. Genny viene colpito da Ciro, che nella
fuga viene abbandonato dalla moglie (con la bambina), irritata per essere stata
usata come esca. Nel finale, don Pietro viene fatto evadere da Malammore e da
altri uomini che assaltano il furgone della Polizia Penitenziaria su cui si
trovava per essere trasferito a un altro carcere. Nell'ultima inquadratura
Gennaro, ferito gravemente dai numerosi colpi di pistola, accenna un lieve
movimento della mano, lasciando intendere di non essere morto.

La seconda stagione riprende dal finale della prima: don Pietro è stato liberato
dal furgone della polizia durante il trasferimento e Ciro, dopo aver stretto
l'alleanza con Salvatore Conte, mette al sicuro Deborah e la figlia Maria Rita
dalla vendetta imminente dei Savastano. La donna, tuttavia, nutre crescente
angoscia per il destino della giovanissima figlia, al punto tale da esser
tentata di tradire il clan e di consegnare Ciro alla polizia. Sarà proprio Ciro,
al culmine di un litigio, ad ucciderla, per poi bruciarne il corpo. Intanto le
condizioni di salute del giovane figlio di don Pietro, Genny, miracolosamente
sopravvissuto all'attacco, migliorano gradualmente, fino alla completa
guarigione. Un anno dopo egli è nuovamente in Honduras, dove, con brutale
violenza, cerca di organizzare il traffico di stupefacenti per i Savastano
superstiti. Tuttavia, alcuni mesi dopo vola in Europa, dapprima a Roma e,
infine, a Colonia, in Germania, dove si è rifugiato il latitante don Pietro. Le
cose sono difficili per i Savastano, che sopravvivono contrabbandando carburante
e armi, covando desideri di vendetta verso Ciro e Conte. Una sera don Pietro, a
cena con un boss della 'ndrangheta calabrese, rischia di rimanere ucciso in un
agguato perpetrato nei confronti di quest'ultimo, ma riesce a fuggire illeso
grazie all'aiuto di Genny, prontamente avvisato da alcuni suoi contatti che di
lì a poco sarebbero sopraggiunti i sicari. Genny, seppur pieno di rancore verso
il padre per i rimproveri sulla gestione passata del clan, ritenuta
fallimentare, si rivela fondamentale per soccorrerlo quando il vecchio padre è
colpito da infarto durante la fuga. Una volta rimessosi, don Pietro decide di
tornare in scena da solo e di riprendere le redini delle attività criminali,
relegando in sordina l'affranto figlio.

Le riprese della prima serie sono cominciate nel marzo 2013 e si sono svolte a
Napoli, Milano, Ferrara, Mentone e Barcellona. Gli attori sono stati diretti da
Stefano Sollima, (già regista di Romanzo criminale - La serie), Francesca
Comencini e Claudio Cupellini. La maggior parte delle scene tenute all'esterno
sono state girate nella periferia e nell'entroterra di Napoli, nella serie hanno
fatto da sfondo i quartieri: Ponticelli, San Giovanni a Teduccio, San Pietro a
Patierno, Scampia, Secondigliano, il rione 219 di San Vitaliano e il Parco Verde
di Caivano.

Le riprese della seconda stagione, con un budget di 16 milioni e mezzo di euro,
sono cominciate il 14 aprile 2015 a Colonia, in Germania, per poi spostarsi a
giugno a Nola e sono terminate a Napoli il 6 novembre seguente. Altre scene sono
riprese a Roma, Bergamo, Milano, Trieste, in Croazia e Honduras. I dodici nuovi
episodi vanno in onda dal 10 maggio 2016 al 14 giugno 2016 sui canali Sky
Atlantic e Sky Cinema 1, chiudendo con un +66% di telespettatori in più rispetto
alla media della prima stagione. Ai registi della prima stagione si aggiunge
anche Claudio Giovannesi.

Ad ottobre del 2016 iniziano le riprese della terza stagione (che vede
l'abbandono alla regia di Stefano Sollima, perché impegnato in altri progetti).

La prima stagione della serie è stata trasmessa a partire dal 6 maggio 2014 fino
al 10 giugno 2014 su Sky Atlantic ed in contemporanea su Sky Cinema 1. La serie
viene poi trasmessa in chiaro su Rai 3 dal 10 gennaio 2015 al 21 febbraio 2015,
il sabato in seconda serata (dopo la rinuncia di LA7, che aveva co-prodotto la
serie, a trasmetterla), con però alcune scene censurate e presenza di
sottotitoli.

A marzo del 2014 la serie era già stata venduta in più di cinquanta paesi tra
cui Germania (Sky Deutschland), Francia (Canal+), Scandinavia (HBO Nordic),
Regno Unito (Sky), America Latina (HBO Latin America), Stati Uniti d'America
(The Weinstein Company) ed Israele (HOT).

Il 22 settembre 2014 la serie arriva anche nelle sale cinematografiche italiane.

Nel giugno 2015 la distribuzione raggiunge un totale di 113 paesi i quali, in
virtù del successo della prima stagione, hanno acquistato anche la seconda.

La colonna sonora originale dell'intera serie è dei Mokadelic. Musiche
all'interno degli episodi:



https://it.wikipedia.org/wiki/Pamela_Anderson

Pamela Denise Anderson (Ladysmith, 1º luglio 1967) è una modella, attrice,
showgirl, produttrice cinematografica, attivista e scrittrice canadese
naturalizzata statunitense.

Pamela Anderson nasce a Ladysmith, nella Columbia Britannica, il 1º luglio 1967
da padre canadese di origini in parte finlandesi, Barry Anderson (il bisnonno
della futura attrice, Juho Hyytiäinen, era un immigrato finlandese originario di
Saarijärvi che, giunto in Canada, mutò cognome in Anderson), e da madre canadese
di origini russe, Carol Grosko.

Dopo aver passato l'infanzia a Ladysmith, si diploma e si trasferisce a
Vancouver, dove lavora come istruttrice di fitness.

Nell'estate del 1989, durante una partita di football, venne inquadrata sul maxi
schermo dello stadio, provocando un boato di apprezzamento dagli altri
spettatori. Grazie a questo inaspettato successo, nell'ottobre dello stesso anno
compare sulla copertina di Playboy. Si trasferisce quindi a Los Angeles per
continuare la carriera da modella. Viene scelta come Playmate del mese nel
febbraio del 1990. Nello stesso anno si sottopone ad un intervento di
mastoplastica additiva. Dal trasferimento a Los Angeles, ottiene anche piccole
parti in serie televisive. Dal 1992 al 1998 interpreta C.J. Parker nella celebre
serie Baywatch.

Ha partecipato al programma televisivo statunitense Dancing with the Stars nel
2010. Nel gennaio 2011, ha raggiunto le 14 copertine per la celebre rivista
Playboy. È apparsa in alcuni show della World Wrestling Entertainment, e nel
2013 ha partecipato al programma Dancing On Ice. Ha intrapreso anche una
carriera cinematografica, pur ottenendo un basso successo.

È vegetariana sin da adolescente, dopo aver visto suo padre pulire la carcassa
di un animale da lui cacciato, e si batte per i diritti degli animali; è stata
scelta dalla People for the Ethical Treatment of Animals come Persona dell’Anno
2016. Nel 2015 a Santa Margherita Ligure viene insignita del titolo nobiliare di
Contessa dei Gigli per il suo impegno a tutela dell'ambiente e degli animali.

Nel 2002 ha dichiarato di essere affetta da epatite C. Ha la doppia cittadinanza
canadese e statunitense.

Il 19 febbraio 1995 sposa Tommy Lee, batterista dei Mötley Crüe, che aveva
conosciuto solo 4 giorni prima. La coppia ha avuto due figli: Brandon Thomas Lee
(nato il 6 maggio 1996) e Dylan Jagger Lee (nato il 29 dicembre 1997).
Divorziano tre anni dopo, pur rimanendo vicini. Nel luglio 2006 sposa il
cantante Kid Rock. La coppia perde un figlio e divorzia nel novembre 2006. Il 6
ottobre 2007 sposa Rick Salomon, in una piccola cerimonia a Las Vegas.
Successivamente i due hanno chiesto e ottenuto l'annullamento del matrimonio.
Nel 2014, ha dichiarato di aver nuovamente sposato Salomon. [senza fonte]



https://it.wikipedia.org/wiki/Wikipedia

Wikipedia (pronuncia: vedi sotto) è un'enciclopedia online a contenuto libero,
collaborativa, multilingue e gratuita, nata nel 2001, sostenuta e ospitata dalla
Wikimedia Foundation, un'organizzazione non a scopo di lucro statunitense.

Lanciata da Jimmy Wales e Larry Sanger il 15 gennaio 2001, inizialmente
nell'edizione in lingua inglese, nei mesi successivi ha aggiunto edizioni in
numerose altre lingue. Sanger ne suggerì il nome, una parola macedonia nata
dall'unione della radice wiki al suffisso pedia (da enciclopedia).

Etimologicamente, Wikipedia significa "cultura veloce", dal termine hawaiano
wiki (veloce), con l'aggiunta del suffisso -pedia (dal greco antico παιδεία,
paideia, formazione). Wikipedia, con più di 35 milioni di voci in oltre 280
lingue, è l'enciclopedia più grande mai scritta; è tra i dieci siti web più
visitati al mondo e costituisce la maggiore e più consultata opera di
riferimento generalista di Internet.

Wikipedia prese il via come progetto complementare di Nupedia, un progetto per
la creazione di un'enciclopedia libera online le cui voci erano scritte da
esperti volontari attraverso un processo formale di revisione. Nupedia venne
fondata il 9 marzo 2000 dalla società Bomis, proprietaria dell'omonimo portale
di ricerca. Le figure principali erano Jimmy Wales, allora CEO della Bomis, e
Larry Sanger, redattore capo di Nupedia e successivamente di Wikipedia.

Per il concetto di wiki, Wales e Sanger dichiararono di essersi ispirati ai siti
WikiWikiWeb o Portland Pattern Repository di Ward Cunningham.

Wikipedia, che esisteva già come servizio di Nupedia.com dal 10 gennaio 2001, fu
formalmente lanciata il 15 gennaio successivo sul sito Wikipedia.com, in lingua
inglese. Verso maggio giunsero i primi utenti registrati e, nel corso dell'anno,
si svilupparono le edizioni in francese, tedesco, inglese, catalano, spagnolo,
svedese, portoghese e, a fine anno, italiano.

Alla fine del suo primo anno di esistenza, l'enciclopedia arrivò a contare quasi
20 000 voci, su 18 edizioni in lingue differenti. Raggiunse 26 edizioni in
lingua alla fine del 2002, 46 alla fine del 2003 e 161 alla fine del 2004.
Nupedia e Wikipedia coesistettero finché i server della prima furono chiusi
definitivamente nel 2003 e i suoi testi incorporati in Wikipedia (Nupedia aveva
sofferto un tasso di crescita estremamente lento, a causa dei complicati
processi di revisione, riuscendo a pubblicare solo 24 voci); Sanger uscì di
scena e un gruppo di utenti attuò una biforcazione della Wikipedia in spagnolo
per costituire l'Enciclopedia Libre.

Da Wikipedia e Nupedia, nacque nel 2003 la Wikimedia Foundation,
l'organizzazione non profit che sostiene Wikipedia e i progetti fratelli (il
primo dei quali fu In Memoriam: September 11 Wiki) che nel tempo si sono
aggiunti, ognuno dei quali è specializzato in un determinato ambito del sapere.
La Wikimedia Foundation ha infatti successivamente dato vita a progetti
complementari tra i quali: Wiktionary, Wikibooks, Wikisource, Wikispecies,
Wikiquote, Wikinotizie, Wikiversità e Wikivoyage. Wales cedette tutti i diritti
alla fondazione da lui promossa, che tuttora gestisce i marchi e
l'infrastruttura informatica, garantendo che la gestione dei contenuti rimanesse
affidata alla comunità degli utenti.

Se nei primi due anni cresceva alla velocità di poche centinaia o meno di nuove
voci al giorno, l'edizione in inglese di Wikipedia raggiunse il traguardo delle
100.000 voci nel gennaio 2003, mentre nel 2004 subì un'esplosione, raddoppiando
le dimensioni in un anno (con un aumento da 1.000 a 3.000 voci al giorno).
Wikipedia ha raggiunto la sua milionesima voce, tra le 105 edizioni in lingua
all'epoca presenti, il 20 settembre 2004.

A partire dal 2004 è iniziata a costituirsi una rete di associazioni nazionali
collegate alla Wikimedia Foundation (chiamati "capitoli ufficiali"), tra le
quali Wikimedia Italia, fondata nel 2005. Nel settembre dello stesso anno
l'edizione in italiano ha superato le 100.000 voci.

Da quando Wikipedia ha raggiunto un considerevole numero di voci e di
utilizzatori, è diventata un tipico fenomeno del Web 2.0, grazie anche alla sua
particolarità di essere rapidamente modificabile e aggiornabile da chiunque. Nel
settembre 2007, l'edizione in inglese ha tagliato lo storico traguardo di 2
milioni di voci, divenendo la più vasta enciclopedia mai scritta, superando
l'enciclopedia Yongle (1407), che ha detenuto tale primato per 600 anni esatti;
nel Guinness dei primati del 2008 Wikipedia è riportata come la più grande
enciclopedia al mondo. Il 27 marzo 2008, con oltre 250 edizioni locali, ha
raggiunto i 10 milioni di voci, che erano raddoppiate il 18 novembre 2011 e
triplicate nel giro dei tre anni successivi, superando nel 2015 i 35 milioni di
voci.

A settembre 2015 le edizioni di Wikipedia con più di 100 000 voci erano divenute
53, scritte in altrettante lingue (12 edizioni con oltre un milione di voci).

L'obiettivo di Wikipedia è creare un'enciclopedia libera, ovvero liberamente
accessibile, a contenuto libero, aperto, e "universale" in termini di ampiezza
di argomenti trattati. Wikipedia è stata descritta da Jimmy Wales, uno dei suoi
fondatori, come "uno sforzo per creare e distribuire un'enciclopedia libera
della più alta qualità possibile a ogni singola persona sul pianeta nella sua
propria lingua". Wikipedia, nelle intenzioni di Wales, doveva raggiungere nel
lungo termine una qualità pari o migliore dell'Enciclopedia Britannica ed essere
pubblicata anche su carta. Il progetto, ambizioso, ma realistico, si colloca
dunque nell'ambito della condivisione della conoscenza e della cultura
partecipativa sfruttando la cosiddetta intelligenza collettiva sulla base delle
regole d'uso e di contribuzione espresse dall'enciclopedia stessa.

In quanto enciclopedia a carattere universale (o "generalista"), Wikipedia
tratta voci di geografia, storia, filosofia, scienze, tecnologia, scienze
sociali, letteratura, arte, spettacolo, sport, biografie, aziende e altro
ancora. Le voci sono organizzate in categorie tematiche; i temi generali sono
generalmente illustrati da portali e coordinati tramite progetti.

L'enciclopedia è completamente gratuita e priva di pubblicità, in linea con i
suoi principi base: il suo sostentamento è dovuto unicamente alle libere
donazioni degli utenti, grazie a una raccolta fondi avviata ogni anno dalla
Wikimedia Foundation. Il logo ufficiale di Wikipedia è una sfera quasi completa
costruita con pezzi di puzzle che riportano caratteri di vari alfabeti, a
simboleggiare il mondo e una conoscenza globale in costruzione, a disposizione
di tutti.

Su Internet esistono o sono esistiti molti altri progetti enciclopedici. In
generale dispongono di una linea editoriale stabilita e fanno uso delle
tradizionali politiche sulla proprietà intellettuale dei contenuti, come per
esempio l'Enciclopedia Stanford di Filosofia, compilata da esperti. Siti web più
informali, come H2G2 o Everything2, servono come guide generali le cui voci sono
scritte e controllate da persone comuni. Progetti come Wikipedia, Susning.nu e
la Enciclopedia Libre sono invece wiki le cui voci sono sviluppate da numerosi
autori e in cui non esiste alcun processo formale di revisione. Wikipedia è il
primo e più grande di questi wiki enciclopedici per numero di voci. A differenza
delle enciclopedie che l'hanno preceduta, il contenuto di Wikipedia è
distribuito con una licenza libera.

Wikipedia è pubblicata in 291 lingue differenti (di cui circa 280 attive) e
contiene voci sia sugli argomenti propri di una tradizionale enciclopedia sia su
quelli di almanacchi, dizionari geografici e specialistici. Il suo scopo è
quello di raccogliere dati, informazioni e descrizioni, creando e distribuendo
al pubblico un'enciclopedia libera, gratuita e sempre più ricca di contenuti. Le
varie edizioni in lingua sono sviluppate indipendentemente l'una dall'altra,
ovvero non sono vincolate ai contenuti presenti nelle altre, ma sono tenute
unicamente al rispetto delle linee guida generali del progetto come il punto di
vista neutrale.

I testi delle voci e i contenuti multimediali tuttavia sono spesso condivisi tra
le varie edizioni: i primi grazie alle traduzioni, i secondi attraverso il
progetto condiviso chiamato Wikimedia Commons. Le voci tradotte rappresentano
una percentuale relativamente piccola di quelle presenti in ciascuna edizione.
Le edizioni in lingua tedesca, quella in lingua italiana e una selezione di voci
tratte dalla versione in lingua inglese sono state distribuite anche su compact
disc e DVD, mentre di molte edizioni sono stati creati dei mirror online o dei
progetti derivati.

Ad agosto 2015 Wikipedia conteneva in totale più di 35 milioni di voci - in
totale oltre 135 milioni di pagine, modificate oltre 2 miliardi di volte - e
contava oltre 55 milioni di utenti registrati. Wikipedia è uno dei dieci siti
più visitati al mondo, oscillando nel 2015 tra il sesto e il settimo posto nella
classifica mondiale: riceve infatti oltre 374 milioni di visitatori unici al
mese (a settembre 2015). Le voci di Wikipedia sono spesso citate dai mass media
tradizionali e da istituti accademici.

La caratteristica primaria di Wikipedia è il fatto che dà la possibilità a
chiunque di collaborare, utilizzando un sistema di modifica e pubblicazione
aperto che si appoggia su una piattaforma Wiki (MediaWiki). In altri termini
essa è curata da volontari ovvero le pagine possono essere modificate da
chiunque e non c'è un comitato di redazione né alcun controllo preventivo sul
contenuto inviato. In particolare essa si basa sul diritto di citazione come
testimonianza di attendibilità dei contenuti presenti che citino dunque la fonte
di origine, classificandosi dunque come fonte terziaria. La registrazione non è
obbligatoria, ma consigliata. A causa della sua natura aperta, vandalismi e
imprecisioni sono problemi riscontrabili in Wikipedia. Il miglioramento
dell'enciclopedia è dovuto unicamente al continuo apporto di contributi sia in
termini di nuovi contenuti che di revisioni degli stessi, della forma e della
formattazione secondo le linee guida da parte di tutti gli utenti volontari.

Per garantire tale progresso, Wikipedia si fonda su cinque pilastri, sulle
seguenti linee guida, volte ad identificare quali tipi di informazioni siano
adatte a esservi inserite e su un codice di comportamento detto Wikiquette. Ad
esse si fa spesso riferimento nelle dispute per decidere se un particolare
contenuto debba essere aggiunto, rivisto, trasferito ad un progetto affine
oppure rimosso. Uno dei principi alla base di Wikipedia è il "punto di vista
neutrale", secondo il quale ad esempio le opinioni presentate da personaggi
importanti o da opere letterarie vengono riassunte senza tentare di determinarne
una verità oggettiva.

Caratteristica delle voci di Wikipedia è inoltre l'avere frequenti collegamenti
ipertestuali ad altre voci dell'enciclopedia attraverso i cosiddetti wikilink
che permettono una facile navigazione nel Portale e un più facile
approfondimento di altre voci con uno stile dunque che ricorda il Web 1.0 o Web
statico mentre di fatto la piattaforma Mediawiki appartiene al Web 2.0 o Web
dinamico. Tutte le voci sono comunemente rintracciabili tramite ricerca web con
Google, che solitamente indicizza tra le prime posizioni, ma l'enciclopedia può
essere vista come un vero e proprio portale web il cui accesso è dalla Pagina
Principale che fornisce in primo piano una voce del giorno, una voce di qualità,
ricorrenze del giorno, un motore di ricerca interno ecc. Le foto delle varie
voci provengono dal progetto Wikimedia Commons sui cui vengono caricate e poi
richiamate nelle voci di Wikipedia. È possibile inoltre lasciare un proprio
commento sull'enciclopedia nella pagina dei Pareri. Le edizioni di Wikipedia
contengono spesso anche uno sportello informazioni in cui la comunità risponde
alle domande tecniche degli utenti.

Originariamente pubblicata sotto la licenza libera GFDL, dal 15 giugno 2009 è
migrata alla licenza Creative Commons BY-SA 3.0, più compatibile con gli scopi e
gli usi di Wikipedia e in generale dei progetti Wikimedia (le licenze Creative
Commons non esistevano nel 2001 alla nascita del progetto). Il cambiamento di
licenza è stato sottoposto a votazione della comunità.

La licenza sotto la quale le voci di Wikipedia sono rese disponibili è una delle
molte licenze di copyright di tipo permissivo (ma dal copyleft di tipo "forte"),
in quanto permette la redistribuzione, la creazione di opere derivate e l'uso
commerciale del contenuto a condizione che si mantenga l'attribuzione agli
autori e che il contenuto rimanga disponibile sotto la stessa licenza. Quando un
utente contribuisce al progetto con materiale originale, i diritti d'autore
rimangono in suo possesso ma egli acconsente a concedere la propria opera sotto
la licenza libera. Il materiale di Wikipedia può quindi essere distribuito a, o
incorporato da, fonti che a loro volta usino questa licenza. Del contenuto di
Wikipedia sono stati creati numerosi mirror o progetti derivati a partire da
copie dei database.

Sebbene tutti i testi siano disponibili sotto la stessa licenza, una percentuale
significativa di immagini e suoni in Wikipedia non sono liberi: elementi come
loghi aziendali, saggi, testi di canzoni o foto giornalistiche protette da
copyright sono usate con una rivendicazione di fair use (tuttavia, in alcuni
Paesi il concetto di fair use non è presente nel corpo legislativo, e quindi
opere che contenessero questi elementi potrebbero essere inammissibili).
Wikipedia ha ricevuto anche del materiale a condizione che non si possano
produrre lavori derivati o che possa essere usato solo all'interno di Wikipedia.
Alcune edizioni comunque accettano solo contenuti multimediali liberi da
copyright.

Wikipedia condivide le risorse software e hardware con gli altri progetti della
Wikimedia Foundation, in particolare il motore che interpreta il markup delle
pagine (MediaWiki) e i server su cui sono salvati i database che contengono le
pagine dell'enciclopedia.

La versione in lingua italiana di Wikipedia è soprannominata it.wiki ed è nata a
maggio del 2001, sotto il nome a dominio di terzo livello it.wikipedia.org.

Nel 2003 nascono le Wikipedia in latino e in occitano. Ad aprile 2004 nasce la
Wikipedia in sardo, poi a ottobre la Wikipedia in siciliano, a gennaio 2005 la
Wikipedia in friulano e a seguire, nel corso del 2005, le versioni linguistiche
in corso, napoletano, romancio, veneto e lombardo. Nel 2006 sono nate poi le
edizioni in ligure, piemontese, francoprovenzale e tarantino. Nel 2007 è nata
quella in emiliano e romagnolo.

La creazione della Wikipedia in lingua ladina è ancora in fase di test (al 28
ottobre 2015 state redatte 144 voci).

Wikipedia non è regolata da alcun comitato di redazione centrale: le sue voci
sono scritte spontaneamente da centinaia di migliaia di volontari non remunerati
né iscritti ad associazioni, che si organizzano autonomamente stabilendo da soli
le regole interne e lo svolgimento degli argomenti nelle voci. Wikipedia,
infatti, è costruita sulla convinzione che la collaborazione tra gli utenti
possa nel tempo migliorare le voci, più o meno nello stesso spirito con cui
viene sviluppato il software libero. Nel caso del software, se è libero,
chiunque può prelevarne i sorgenti, modificarli e ridistribuirli, eppure
solitamente i programmatori si limitano a proporre alcune modifiche agli autori,
i quali le adottano oppure no a loro insindacabile giudizio.

Wikipedia mantiene un approccio ottimistico sulla bontà delle modifiche
proposte: tutti coloro che visitano il sito di Wikipedia hanno la possibilità di
creare o modificare una voce e vedere pubblicate all'istante le loro modifiche.
Gli autori delle voci, che non devono avere necessariamente alcuna competenza o
qualifica formale sugli argomenti trattati ma devono basare le proprie
pubblicazioni su fonti autorevoli, sono però avvertiti che i loro contributi
possono essere cancellati, o a loro volta modificati e redistribuiti da
chiunque, nei termini della licenza e delle linee guida interne a Wikipedia. Le
voci sono controllate dalla comunità, con il supporto di un gruppo di
amministratori che svolgono alcune azioni tecniche. Le decisioni da prendere sul
contenuto e sulle politiche editoriali di Wikipedia sono ottenute di norma per
consenso e in alcuni casi per votazione, sebbene per alcuni anni Jimmy Wales si
fosse riservato decisioni in alcuni casi nell'edizione in inglese.

Data la natura aperta di Wikipedia, spesso si verificano delle discussioni
prolungate quando i partecipanti alla stesura di una voce non raggiungono un
accordo, o più raramente delle guerre di modifiche o di edizione (dall'inglese
edit war). Alcuni membri delle comunità hanno descritto il processo di redazione
in Wikipedia come un lavoro collaborativo, o un processo evolutivo di darwinismo
sociale, ma non tutti la ritengono una descrizione precisa del fenomeno. Le voci
sono sempre aperte alle modifiche (tranne quando vengono protette a tempo
determinato a causa di vandalismi o guerre di edizione) e non si dichiara mai
"conclusa" la stesura di una voce. Accade che alcuni utenti provino a inserire
informazioni malevole o goliardiche, ma enciclopedicamente irrilevanti, o
vandalizzino esplicitamente alcune voci: di norma le modifiche di questo genere
vengono rimosse velocemente da altri utenti.

Grazie al software wiki, tutte le modifiche alle voci di Wikipedia sono
archiviate in una cronologia delle versioni accessibile a chiunque. Wikipedia
perciò è anche la prima tra le grandi enciclopedie che permette a tutti di
osservare il processo di sviluppo nel tempo di una voce e di verificare se, come
e dove il contenuto è stato oggetto di controversie. Persino le cancellazioni e
gli altri vandalismi che una pagina subisce sono di norma visibili a tutti.
Tutti i punti di vista contestati, espressi in un dato momento e successivamente
cancellati, rimangono consultabili e forniscono informazioni complementari
sull'argomento di cui è oggetto la voce e sul suo grado di controversia,
aggiungendovi inoltre la dimensione temporale.

Gli utenti registrati possono mantenere una lista personale di osservati
speciali delle voci di loro interesse, per sapere immediatamente quali hanno
subìto delle modifiche dall'ultimo accesso e controllare le correzioni apportate
giorno per giorno. Ciò consente di impedire il proliferare di false informazioni
e spam e di tenersi aggiornati sulle opinioni di chi contribuisce alle voci
espresse nelle pagine di discussione.

Per scrivere o modificare una voce si fa riferimento alle pagine di Aiuto, Tour
Guidato, Aiuto:Come scrivere una voce e Pagina di Prova oppure seguendo il
modello di altre voci ritenute corrette e ben formattate. Oltre all'editor
classico che utilizza un linguaggio di markup estremamente semplificato (ad es.
molto più semplice dell'HTML) il software MediaWiki mette a disposizione anche
un editor visuale.

Nel gergo di Wikipedia gli autori - cioè quegli utenti che collaborano
attivamente all'inserimento dei contenuti - sono chiamati "wikipediani" e
formano un'ampia e variegata comunità di pratica. L'attività di wikipediano è
riconosciuta come "profilo professionale" dall'IWA (International Webmasters
Association).

Su Wikipedia non vi sono distinzioni formali tra chi collabora al progetto: le
decisioni sono idealmente prese raggiungendo il consenso tra coloro che sono
coinvolti. Nel mese di giugno 2015, gli utenti attivi (cioè quelli che avevano
contribuito a Wikipedia con almeno cinque interventi ciascuno) erano 71 000
(oltre 40 000 nell'ambito delle tre edizioni maggiori, ovvero quelle in lingua
inglese, tedesca e giapponese). Il gruppo più attivo, composto da quasi 10 000
utenti (di cui circa il 50% lavorava nelle tre edizioni maggiori), ha fornito
100 contributi o più a testa nel corso del mese. Secondo Wikimedia un quarto del
traffico di Wikipedia proviene da utenti non registrati, che difficilmente
diventeranno collaboratori stabili.

I lavori di manutenzione sono svolti da un gruppo di volontari che sono
chiamati, a secondo del ruolo, sviluppatori, steward, check user, oversight,
burocrati e amministratori; nel complesso alcune migliaia di persone. Gli
amministratori (sysop) sono i più numerosi (oltre quattromila al 2015) e sono
loro attribuite alcune funzioni tecniche aggiuntive che servono ad impedire, in
caso di necessità, la modifica di singole voci, di cancellare e ripristinare le
voci o di togliere (in modo temporaneo o permanente) ad alcuni utenti la facoltà
di modificare Wikipedia, seguendo quanto stabilito dalle linee guida della
comunità. Il controllo e l'eliminazione dei vandalismi sono comunque a carico di
tutta la comunità degli utenti e gli amministratori non sono dei moderatori. Gli
atti di vandalismo o le infrazioni più lievi alle linee guida possono comportare
un avvertimento o un blocco temporaneo, mentre i blocchi a lungo termine o
permanenti in conseguenza di infrazioni prolungate e gravi sono in genere decisi
dalla comunità o, in alcune edizioni, da un comitato arbitrale.

L'ex redattore capo di Wikipedia Larry Sanger ha affermato che avere la licenza
libera GFDL come "garanzia di libertà, è una forte motivazione a lavorare in
un'enciclopedia libera". In uno studio su Wikipedia come comunità, il docente di
economia Andrea Ciffolilli sostenne che il basso costo di transazione nella
partecipazione ad un software wiki crea un catalizzatore per lo sviluppo
collaborativo e che un approccio alla "costruzione creativa" incoraggia la
partecipazione. Wikipedia è stata vista come un esperimento sociale di
democrazia. Il suo fondatore ha replicato che non è stata pensata come tale, ma
piuttosto ne è una conseguenza. In una pagina a proposito del fare ricerche con
Wikipedia, i suoi autori spiegano che Wikipedia è importante come comunità
sociale: agli autori di voci può venir chiesto di difendere o spiegare il loro
operato e le discussioni sono immediatamente visibili.

Wikipedia possiede una comunità di utenti che sono in proporzione pochi, ma
molto attivi. William G. Emigh e Susan C. Herring (2005) affermano che «pochi
utenti attivi, quando agiscono in concerto con norme stabilite all'interno di un
sistema redazionale aperto, possono raggiungere il controllo totale sul
contenuto prodotto nel sistema, cancellando letteralmente diversità,
controversie e inconsistenze, e omogeneizzando le voci dei collaboratori.» I
redattori di Wikinfo, un progetto derivato da Wikipedia, sostengono analogamente
che i contributori nuovi o controversi di Wikipedia sono spesso ingiustamente
etichettati troll o utenti problematici e viene loro impedito di apportare
modifiche. La comunità di Wikipedia è stata anche criticata per il fatto di
rispondere alle lamentele riguardo alla qualità di una voce consigliando a chi
si lamenta di correggere la voce.

Wikipedia richiede ai propri collaboratori di osservare un punto di vista
neutrale quando scrivono e di non inserire alcuna ricerca originale, dal momento
che un'enciclopedia è una fonte terziaria. Questa condotta, se rigorosamente
applicata, mette al sicuro l'enciclopedia da eventuali minacce legali per reati
di diffamazione e al contempo le conferisce obiettività e affidabilità.

Il punto di vista neutrale, di per sé una linea di condotta non negoziabile,
rende chiaro che l'obiettivo dell'enciclopedia è quello di presentare le dispute
e descriverle piuttosto che impegnarsi per esse. Qualora fosse completamente
raggiunto, Wikipedia non si troverebbe ad essere scritta sulla base di un
singolo punto di vista "oggettivo", ma a presentare in modo imparziale tutti gli
aspetti di una questione, attribuendoli in modo neutrale ai propri sostenitori.
Questa politica impone che ciascun punto di vista debba ricevere una trattazione
adeguata al suo seguito. Le opinioni e teorie inedite sono considerate "ricerche
originali" e non sono pubblicabili in Wikipedia, dato che sono incompatibili con
il concetto di enciclopedia (che è un'opera compilativa) e non possono essere
presentate secondo un punto di vista neutrale e con fonti indipendenti.

I collaboratori di Wikipedia mantengono in più una varietà di politiche e linee
guida minori. Al contrario di altri progetti basati su wiki, come il Portland
Pattern Repository di Ward Cunningham (considerato l'inventore del wiki), i
wikipediani usano le cosiddette pagine di discussione per discutere le modifiche
alle voci, piuttosto che farlo all'interno delle voci stesse. I collaboratori di
Wikipedia spesso modificano, spostano e cancellano le voci che sono considerate
inadatte a un'enciclopedia, come le definizioni da dizionario (per cui esistono
progetti appositi come il Wikizionario) o testi da fonti originali. Le varie
edizioni di Wikipedia, facenti capo a comunità distinte su base linguistica,
stabiliscono autonomamente le proprie convenzioni stilistiche.

Anche il concetto di "enciclopedia" di Wikipedia è oggetto di dibattito, a
maggior ragione da quando essa ha incrementato la sua importanza. Le critiche
più frequenti riguardano una mancanza di affidabilità, conoscenza e
autorevolezza. La critica più forte riguarda l'affidabilità in termini di
contenuti; fermo restando la natura work in progress dell'opera ovvero la
continua tendenza al miglioramento nel tempo in termini di completezza e
affidabilità dei contenuti, a riguardo uno studio della rivista Nature del 2008,
che ha messo a confronto la versione inglese di Wikipedia con la famosa
enciclopedia Britannica, ha evidenziato una differenza minima in termini di
errori tra le due (4 errori in media per ciascuna voce di Wikipedia e 3 per la
Britannica). Addetti ai lavori del mondo cartaceo (bibliotecari, accademici,
redattori ed editori di enciclopedie classiche) considerano invece Wikipedia di
scarsa o nulla utilità quale mezzo di consultazione.

Per contro altri ritengono Wikipedia di qualità sufficiente in almeno alcune
aree, in questo sostenuti dal fatto che essa ha vinto un test comparativo
proposto da c't, rivista tedesca di informatica. Molti degli elogi le sono
attribuiti per il fatto di essere sia a contenuto libero sia aperta alle
modifiche di chiunque. I redattori stessi di Wikipedia sono stati piuttosto
attivi nel valutare, sia positivamente sia negativamente, l'enciclopedia.

Robert Cailliau — uno degli ideatori del web — affermò che Wikipedia
«…rappresenta proprio ciò che non volevamo che diventasse il web»; questo perché
Wikipedia concentra in un solo "luogo" un gran numero di informazioni, invece
nelle menti degli ideatori vi era una struttura a rete, in cui la parte tecnica,
ma anche le informazioni fossero distribuite equamente sui suoi nodi, in modo
che se venisse a mancare uno di questi nodi non si formasse una voragine
d'informazione. Di fatto Wikipedia funziona molto efficacemente come un
aggregatore di informazioni e notizie provenienti da numerose fonti primarie
(cartacee e web) di fronte all'enorme numero di informazioni disperse nel web,
cresciute con il web stesso, stimolando allo stesso tempo la condivisione del
sapere in rete e il senso di responsabilità. Allo stesso tempo i difensori e
fruitori ne esaltano la "portabilità" rispetto alle enciclopedie cartacee ovvero
la disponibilità a portata di un "click".

Per questo Wikipedia è stata usata dai media, da membri della comunità
accademica e da altri come fonte informativa principale o secondaria. Alcuni
organi d'informazione hanno citato le voci di Wikipedia come fonte o le hanno
segnalate tra le informazioni aggiuntive disponibili sul Web, in alcuni casi in
modo reiterato. Secondo gli elenchi tenuti dai contributori di Wikipedia, le sue
voci sono state citate con maggiore frequenza nei media di contenuto
informativo, e più raramente anche in studi accademici, libri, conferenze e aule
giudiziarie. Ad esempio, il sito del Parlamento del Canada cita la voce inglese
di Wikipedia sui matrimoni gay tra le letture consigliate riguardo al proprio
progetto di legge C-38. Alcuni utenti mantengono liste (incomplete) dei casi in
cui Wikipedia è stata citata come fonte.

Il bibliotecario e consulente per Internet Philip Bradley dichiarò nel 2004 al
britannico Guardian di non avere intenzione di utilizzare Wikipedia e di non
essere «a conoscenza di un solo bibliotecario che lo farebbe. Il problema
principale è la mancanza di autorevolezza. Per le pubblicazioni stampate, gli
editori devono garantire che i loro dati siano attendibili in quanto il loro
sostentamento dipende da ciò. Ma con qualcosa come questo, tutto ciò perde di
significato».

Analogamente il direttore responsabile dell'Encyclopædia Britannica Ted Pappas
disse al Guardian: «Il presupposto di Wikipedia è che il continuo miglioramento
porterà alla perfezione. Tale presupposto non è assolutamente dimostrato».

Nel discutere su Wikipedia come fonte accademica Danah Boyd, ricercatrice presso
la School of Information Management and Systems (SIMS) dell'Università della
California a Berkeley, scrisse nel 2005 che «[Wikipedia] non sarà mai
un'enciclopedia, ma conterrà una vasta conoscenza piuttosto valida per diversi
scopi». Alcuni articoli accademici sottoposti a revisione paritaria, come quelli
pubblicati sulla rivista scientifica Science, hanno riportato dei riferimenti a
voci di Wikipedia.

L'atteggiamento del mondo scientifico verso Wikimedia come strumento di
consultazione non è stato solo negativo. Le voci di Wikipedia sono state citate
nelle enhanced perspectives (abstract delle più recenti ed entusiasmanti
ricerche scientifiche) disponibili on line sul sito di Science. Il primo di tali
abstract ad avere un link a Wikipedia fu A White Collar Protein Senses Blue
Light (Linden, 2002), e da allora altre ne seguirono. Tali collegamenti,
tuttavia, sono proposti al lettore solo come letture supplementari e non come
fonti usate dall'autore dell'articolo, e le enhanced perspectives non sono
pensate per servire, esse stesse, da materiale di riferimento.

In un articolo del 2004, The Faith-Based Encyclopedia (L'enciclopedia basata
sulla fiducia) l'ex direttore della Britannica Robert McHenry, criticò
l'approccio wiki, sostenendo che «…per quanto vicina — in qualche momento della
sua vita — al raggiungimento della credibilità, una voce di Wikipedia è sempre
aperta a qualche ficcanaso poco informato o semi acculturato… L'utente che
visita Wikipedia per apprendere qualche argomento, per confermare qualche dato
di fatto, è piuttosto nella posizione dell'avventore di un bagno pubblico.
Potrebbe essere palesemente sporco, così che egli sa di dover fare molta
attenzione, o potrebbe sembrare discretamente pulito, così che egli potrebbe
farsi cullare dal falso senso di sicurezza. Ciò che certamente non può sapere è
chi ha usato i servizi prima di lui».

Per rispondere a tale critica sono stati proposti metodi per indicare l'origine
del materiale nelle voci di Wikipedia. L'idea è di fornire una provenienza della
fonte su ciascun intervallo del testo di una voce, e una provenienza temporale
per indicarne l'annata. In questo modo il lettore può conoscere «chi ha usato i
servizi prima di lui» e quanto tempo la comunità ha impiegato per elaborare e
giudicare le informazioni contenute in una voce allo scopo di fornire una
calibratura sul "senso di sicurezza". Comunque, queste proposte riguardanti la
provenienza sono abbastanza controverse.

Uno degli ideatori del progetto, Larry Sanger, criticò Wikipedia nel 2004, per
la sua supposta filosofia anti-elitaria di attivo disprezzo per la competenza.
Il processo di redazione di Wikipedia presuppone che l'esposizione di una voce a
molti utenti conduca, con il tempo di per sé, all'accuratezza. Facendo
riferimento alla Legge di Linus sullo sviluppo open source, Sanger aveva in
passato sostenuto che «dati sufficienti occhi, tutti gli errori sono
superficiali». Jōichi Itō, personaggio di spicco del mondo tecnologico, ha poi
scritto, a proposito dell'autorità in Wikipedia, che «sebbene dipenda un po'
dall'argomento, l'interrogativo è se qualcosa sia con tutta probabilità vera
quando provenga da una fonte il cui curriculum suoni autorevole oppure da una
fonte che sia stata esaminata da centinaia di migliaia di persone (con la
capacità di commentare) e sia sopravvissuta». Al contrario, in un test informale
sulla capacità di Wikipedia di individuare informazioni errate, l'autore
sottolineò che il processo usato in Wikipedia «non è realmente un meccanismo in
grado di verificare i fatti tanto quanto lo sarebbe un meccanismo di voto» e che
un materiale che non apparisse apertamente falso verrebbe accettato come vero.

Wikipedia è stata accusata di insufficienza nella conoscenza a causa della sua
natura volontaria e di riflettere i pregiudizi sistemici dei suoi collaboratori.
Il redattore capo della Britannica, Dale Hoiberg, ha commentato che «le persone
scrivono di cose alle quali sono interessate, perciò molti argomenti non vengono
coperti e le notizie di attualità sono trattate con molto dettaglio.
Nell'edizione inglese di Wikipedia la voce sull'uragano Frances è lunga cinque
volte quella sull'arte cinese, e la voce sulla soap opera Coronation Street è
lunga il doppio di quella sul primo ministro inglese Tony Blair.» L'ex redattore
capo di Nupedia, Larry Sanger, affermò nel 2004 che «quando si tratta di
argomenti relativamente specializzati (al di fuori degli interessi di molti dei
collaboratori), la credibilità del progetto è molto irregolare».

Wikipedia è stata elogiata poiché, come wiki, permette alle voci di essere
aggiornate o create in risposta ad avvenimenti di attualità. Per esempio, la
voce sul maremoto dell'Oceano Indiano nella sua edizione inglese venne citata
spesso dalla stampa poco dopo l'episodio. I suoi redattori hanno anche affermato
che Wikipedia, come sito web è capace di includere voci su un più ampio numero
di argomenti di quanto potrebbe fare un'enciclopedia stampata.

La rivista di informatica tedesca c't nell'ottobre 2004 ha fatto un confronto
tra le enciclopedie Brockhaus Premium, Microsoft Encarta e Wikipedia. Degli
esperti hanno valutato 66 voci in varie discipline. Nel punteggio complessivo,
Wikipedia ha ottenuto 3,6 punti su 5, la Brockhaus Premium 3,3 e Microsoft
Encarta 3,1.

La rivista scientifica Nature nel 2005 riportava (anche in risposta al caso
Seigenthaler) i risultati di uno studio comparato secondo cui le voci
scientifiche in Wikipedia erano comparabili in accuratezza a quelle presenti
nell'Enciclopedia Britannica (sull'edizione inglese di Wikipedia furono
riscontrati una media di 4 errori per voce contro i 3 della Britannica). La
ricerca di Nature fece notevole scalpore nei media, dai quali è stata spesso
citata come dimostrazione dell'efficacia dei progetti basati sul crowdsourcing.
Secondo un nuovo studio condotto nel 2012 dalla società Epic e da alcuni
ricercatori dell'università di Oxford, Wikipedia è divenuta più precisa,
documentata e aggiornata rispetto alla Britannica.

Tra il 28 dicembre 2005 e il 10 gennaio 2006 l'edizione in lingua italiana di
Wikipedia è stata sottoposta a un esperimento da parte del settimanale
L'espresso, che ha inserito volutamente quattro errori in altrettante voci
dell'enciclopedia (Alvaro Recoba, Ugo Foscolo, Giovanni Spadolini, Georg Hegel)
e una voce del tutto inventata su un inesistente poeta di nome Carlo Zamolli. La
voce Alvaro Recoba è stata corretta in poco più di un'ora. La voce Georg Hegel è
stata corretta dopo dieci giorni. Le altre due voci contenenti gli inserimenti
errati e la voce inventata sono state corrette solo dopo l'uscita del
settimanale nelle edicole. Come ulteriore esempio una voce intitolata Elia
Spallanzani, del tutto inventata, inserita l'8 gennaio 2005 non è stata corretta
fino al 19 maggio 2006: nel corso della procedura di cancellazione la voce è
stata modificata in modo da chiarire che si trattava di una biografia
immaginaria.

Nella puntata 12x06 di South Park, Internet dipendenti, alla notizia che le
famiglie potevano utilizzare Internet solo per 40 secondi al giorno, Randy Marsh
esclama: "40 secondi? Ma non bastano neanche per controllare wikipedia!";
nell'episodio 12x11, Pan-demia 2 – Lo spavento, un esponente del Governo
americano afferma di aver scoperto tramite wikipedia che i porcellini d'India
provengono dalle montagne andine.

Nel suo pamphlet sulla specializzazione, frammentazione e disgregazione del
sapere, Lucio Russo conclude:

Wikipedia ha vinto due premi importanti nel maggio 2004: il primo è stato un
Golden Nica per le Comunità Digitali all'interno del Prix Ars Electronica di
Linz in Austria, in cui annualmente sono consegnati premi nel campo dell'arte
elettronica ed interattiva, dell'animazione al computer, della cultura digitale
e della musica. Questo premio fu accompagnato da un finanziamento di 10.000 euro
e da un invito a presenziare al PAE Cyberarts Festival di quell'anno. Il secondo
è stato un Webby Award (premio annuale per i migliori siti web) proposto dalla
giuria per la categoria "Comunità". Wikipedia è anche stata nominata per il
premio della categoria "Migliori attività". Nel settembre 2004 l'edizione
giapponese di Wikipedia ha ottenuto un Premio per la Creazione Web dalla
Associazione Inserzionisti del Giappone. Questo premio, normalmente consegnato a
singole persone che si sono distinte per il loro contributo al web in
giapponese, è stato ritirato da un collaboratore di lunga data, per conto del
progetto.

Wikipedia ha ricevuto plausi da fonti giornalistiche quali BBC News, USA Today,
The Economist, Newsweek, BusinessWeek, il Chicago Sun-Times, Time Magazine e
Wired Magazine[senza fonte].

A dicembre 2005 la Wikipedia in italiano ha ricevuto due premi nell'ambito del
Premio WWW 2005, organizzato da Il Sole 24 Ore:

Nell'edizione 2007 dello stesso premio si aggiudica la categoria Portali, siti
di informazione & community.

Nel 2009 il lancio di Wikipedia (avvenuto nel 2001) è stato inserito da Webby
Awards nei 10 momenti più importanti per Internet nell'ultimo decennio
(2000-2009).

Il contenuto di Wikipedia viene distribuito in diverse modalità. A parte la
distribuzione nella sua forma originale online, attraverso i siti ufficiali o i
molti mirror creati su altri server web, anche le versioni stampate o pronte
alla stampa di Wikipedia hanno ottenuto popolarità.

I cosiddetti WikiReader (pubblicazioni su carta con selezioni di voci) sono
stati lanciati dalla Wikipedia tedesca nel tardo febbraio 2004 con il primo
WikiReader sulla Svezia di Thomas Karcher. Hanno fatto seguito altri WikiReader
preparati nel formato PDF o con le versioni stampate in preparazione per la
vendita. L'esempio tedesco è stato ripreso altrove per cui sono nati altri
progetti WikiReader ad opera degli utenti cinesi, inglesi, francesi e polacchi.
Wikipress ha messo in vendita un libro in brossura dell'edizione 2005-2006
comprensivo di un DVD.

In seguito, nel 2009, è stata aggiunta a Wikipedia un'estensione con la quale
ogni utente può raccogliere più voci dell'enciclopedia in "libri" che possono
essere consultati offline e distribuiti come e-book gratuiti o anche essere
stampati in volume grazie ad un servizio online a pagamento.

Sono disponibili anche CD e DVD di Wikipedia. Il progetto tedesco di Wikipedia è
stato il primo a distribuire una versione su questi supporti nel 2004;
attualmente è giunto alla seconda edizione.

A partire dal settembre 2007 anche l'edizione in italiano di Wikipedia è stata
pubblicata in una versione in DVD, diventando così la seconda ad essere
distribuita su tale supporto.

I contenuti di Wikipedia sono consultabili anche tramite dispositivi mobili
(cellulari, palmari, smartphone, ecc.). Esiste infatti una versione mobile del
sito, raggiungibile all'indirizzo it.m.wikipedia.org, che consente di accedere
alle voci di Wikipedia presentandole in una veste grafica semplificata, adatta
per questo tipo di dispositivi. Il servizio QRpedia consente di generare codici
QR contenenti particolari link che permettono di accedere alla versione di
Wikipedia mobile di una data voce, puntando automaticamente alla pagina nella
stessa lingua del dispositivo in uso. Sono disponibili inoltre applicazioni
dedicate per i vari dispositivi mobili, ad esempio Wikipedia Mobile per iPhone e
Wikipedia Mobile per Android.

In hawaiano (lingua da cui deriva la parola, col significato di "veloce") la
consonante iniziale della parola è per la precisione un'approssimante
labiodentale sonora [ʋ], suono intermedio tra [v] (l'iniziale dell'italiano
voto) e [w] (l'iniziale dell'italiano uomo).

In italiano, secondo le regole dell'Accademia della Crusca, essendo il termine
un forestierismo hawaiano, la pronuncia italiana più diretta di wiki è vìki
[ˈviːki]. La forma vikipedìa, IPA [vikipeˈdiːa], è perciò la preferibile,
considerando anche la pronuncia italiana del suffisso -pedia (-pedìa [peˈdiːa],
come in enciclopedia) e che in italiano la lettera w dispone di una pronuncia
stabilita.

La pronuncia italiana anglicizzante (o pronuncia inglese italianizzata)
uikipìdia [wikiˈpiːdja], meno integrata nel sistema linguistico dell'italiano, è
tuttavia assai diffusa, benché poco conforme allo spirito costituzionalmente
internazionalistico e linguisticamente democratico del progetto. Le rare
varianti con [wai-] o [vai-], che presentano storpiature della stessa lingua
inglese, sarebbero preferibilmente da evitare.

Il Dizionario di pronuncia italiana di Luciano Canepari riporta [wikiˈpɛdja]
(uichipèdia) come pronuncia più consigliata, [wikiˈpidja] (uichipìdia) come
accettabile e [wikipeˈdia] (uichipedìa) come pronuncia intenzionale «per fare
sfoggio».

Una breve indagine tra i wikipediani italofoni ha portato alla luce una larga
varietà di pronunce, che cambiano su base individuale, da persona a persona.
Tuttavia, le pronunce più utilizzate in italiano, comprendendo anche quelle con
enfasi scherzosa, sono:

In inglese si dice comunemente /ˌwɪkiˈpiːdiə/ o /ˌwiːkiˈpiːdiə/, ma non esiste
una pronuncia ufficiale.



https://it.wikipedia.org/wiki/Campionato_europeo_di_calcio

Il campionato europeo di calcio, più raramente chiamato Coppa Henri Delaunay,
dal nome del suo ideatore, è un torneo che si svolge con cadenza quadriennale e
che mette a confronto le migliori squadre nazionali di calcio a livello europeo.

Per accedere alla fase finale è necessario passare attraverso dei gironi di
qualificazione. La squadra del paese ospitante è l'unica ad essere ammessa
d'ufficio alla fase finale. Dal 1980 la sede è assegnata prima delle
qualificazioni. Dall'edizione del 1984 l'UEFA ha abolito la finale per il terzo
posto, disputata nelle sei edizioni dal 1960 al 1980; nelle edizioni del 2008 e
del 2012 l'UEFA ha assegnato alle semifinaliste perdenti la medaglia di bronzo.

Dal 1960 fino al 1976 il numero delle squadre partecipanti alla fase finale era
piuttosto ristretto, in quanto ne partecipavano solamente quattro, ma già
dall'edizione del 1980 il numero fu aumentato a otto e rimase tale fino al 1992.
Dal 1996 fu introdotta la formula con sedici partecipanti, rimasta fino al 2012.
Dal 2016 si è passati a ventiquattro squadre.

Nessuna nazionale ha partecipato a tutte le edizioni del campionato europeo, ma
quella con più partecipazioni è la Germania che ne ha totalizzato dodici su
quindici e dal 1972 si è sempre qualificata alla fase finale. Altro primato che
vanta la Germania, condiviso con la Spagna, è quello del numero di trionfi: tre.
Il trofeo è stato vinto, finora, da dieci nazionali: Germania (3), Spagna (3),
Francia (2), Cecoslovacchia (1), Danimarca (1), Grecia (1), Italia (1), Paesi
Bassi (1), Portogallo (1), Unione Sovietica (1). La Spagna è stata l'unica
nazionale a vincere la competizione per due volte consecutive, nel 2008 e nel
2012. L'attuale detentore del trofeo è il Portogallo, vincitore dell'edizione
2016, disputata in Francia, dopo aver battuto in finale la nazionale padrona di
casa per 1-0 ai supplementari. La prossima edizione, nel 2020, in occasione del
sessantesimo anniversario della prima edizione, avrà un'organizzazione
paneuropea, e, per la prima volta dal 1980, non ci sarà alcuna nazionale
qualificata d'ufficio alla fase finale.

La nazionale che vince il campionato europeo guadagna il diritto di partecipare,
l'anno successivo, alla Confederations Cup; tuttavia dispone anche della facoltà
di rifiutare.

Il trofeo assegnato alla squadra vincitrice si chiama ufficialmente Coppa Henri
Delaunay in onore del primo segretario generale dell'UEFA e promotore della
prima edizione della manifestazione. La Coppa in palio dall'edizione 2008 è in
argento puro, pesa 12 kg ed è alta 60 cm.

Esistono, in realtà, due trofei. Il primo è stato usato dall'edizione del 1960 a
quella del 2004. Questo primo trofeo fu realizzato dall'orafo Chobillon, su
progetto di Arthus Bertrand.

A partire dall'edizione 2008 viene consegnato un nuovo trofeo simile a quello
iniziale. La differenza più evidente è la mancanza della base a forma di
parallelepipedo quadrato su cui venivano inseriti i nomi delle nazioni
vincitrici in passato. Nella nuova versione il nome dei vincitori non viene più
inciso sul piedistallo, ma sul retro del trofeo. Inoltre il nuovo trofeo è più
alto di 18 centimetri e pesa 2 chilogrammi in più del precedente; la base, in
conseguenza della rimozione del piedistallo, è stata leggermente allargata per
dare maggior stabilità al trofeo. A livello decorativo, evidente è il
cambiamento della lingua in cui sono scritte le incisioni: dall'originaria
versione in francese, si è passati all'inglese. Per finire, la piccola figura
con il pallone che campeggiava nella parte posteriore del trofeo è stata
rimossa. La nuova coppa è stata forgiata dalla Asprey London, nota casa orafa
che vanta una lunga tradizione nell'ambito dei trofei, risalente alla creazione
dell'America's Cup (disegnata dalla consociata Garrard nel 1848). L'UEFA ha
deciso di rinnovare il trofeo, soprattutto aumentandone le dimensioni, per
segnalare il suo prestigio e la sua importanza, in quanto simbolo del massimo
torneo continentale organizzato dalla stessa federazione.

Già dalla prima edizione del torneo, l'UEFA inserì nel regolamento una fase
eliminatoria volta a restringere il lotto delle partecipanti alla fase finale.
In quest'occasione furono 17 le selezioni iscritte alla fase di qualificazione,
con turni successivi ad eliminazione diretta: ad una delle quattro semifinaliste
veniva affidata l'organizzazione della fase finale, con semifinali e finali (per
il primo e terzo posto) da disputarsi in gara unica. La modalità fu confermata
anche nelle due edizioni seguenti, che pure videro l'allargamento a 29 e 31
partecipanti: per il terzo europeo i primi due turni vennero sostituiti da otto
gironi, con qualificazione per le vincenti di ogni gruppo e successivo quarto di
finale tra esse.

Il successo dell'innovazione fu tale da venire confermato anche per la quarta e
quinta edizione, ognuna delle quali vide 32 Nazionali iscritte alle
eliminatorie. Un'ulteriore modifica si registrò per l'edizione del 1980, in
occasione della quale alla fase finale venne ammesso un totale di 8 formazioni:
l'altra novità era rappresentata dall'ammissione di ufficio per la nazione
ospitante. Gli anni ottanta videro l'ennesimo allargamento, sino a raggiungere
la quota di 34 squadre.

Per l'edizione 1996 si cambiò ancora: fase finale con 16 squadre (su 47
iniziali), 14 delle quali provenienti dai gironi e una dallo spareggio (cui
prendevano parte le due peggiori seconde). La formula era tuttavia destinata a
rivelarsi provvisoria, in quanto alle eliminatorie del successivo torneo presero
parte 49 formazioni: ciò anche a causa dell'organizzazione congiunta tra due
paesi, Belgio e Paesi Bassi. La qualificazione era diretta per le vincitrici di
ciascun raggruppamento e per la migliore seconda, prevedendo 4 spareggi (con
gare di andata e ritorno) tra le altre 8 squadre giunte in seconda posizione.
Con l'eccezione del campionato del 2004 (10 gironi da 5 squadre, con
qualificazione diretta solo per le prime e spareggi tra le seconde), nel nuovo
millennio la formula rimase in vigore: sia le edizioni del 2008 e 2012, infatti,
sono state ancora organizzate congiuntamente da due nazioni. Nell'ultima
edizione si è inoltre toccato il tetto delle 53 iscritte.

Poiché nel 2016 alla fase finale hanno partecipato 24 formazioni, la quota di
iscrizioni ha raggiunto la 54ª unità: dal torneo preliminare sono uscite le
altre 23 finaliste, che hanno conteso il titolo alla Francia, paese ospitante.
Nel 2020 invece, a causa di un'organizzazione paneuropea, nessuna delle 13
federazioni ospitanti l'evento sarà ammessa a priori.

Indipendentemente dal numero di partecipanti alla fase finale (più volte
mutato), essa prevede inizialmente dei gironi all'italiana: le squadre che
superano questa fase accedono al tabellone dell'eliminazione diretta. A partire
dall'edizione 2016, con 24 squadre, vengono introdotti i ripescaggi delle terze
classificate (escludendo le due peggiori) e gli ottavi di finale.

Il sorteggio per la composizione dei gruppi avviene, di norma, nel dicembre
dell'anno precedente il torneo: in questo senso, la prassi ricalca quella per i
campionati mondiali. Le squadre riconosciute "teste di serie" sono sei: tra esse
la nazione ospitante e, se qualificati, gli eventuali detentori del titolo. Le
restanti vengono divise in urne, sulla base dei risultati conseguiti nelle
eliminatorie e nell'ultimo mondiale.

La nuova formula prevede così sei gruppi iniziali, con questi criteri per
eventuale parità in classifica di due o più squadre:

Se due squadre che si affrontano nell'ultima gara hanno conseguito lo stesso
numero di punti (segnando e subendo le stesse reti) e l'incontro termina in
parità, si procede all'esecuzione dei tiri di rigore (senza tempi supplementari)
per determinare la classifica finale. Questa eventualità, introdotta nel 2004, è
valida solamente se nessuna delle altre squadre ha totalizzato gli stessi punti
in classifica.

Le gare della fase a eliminazione diretta sono in partita unica, con eventuale
ricorso a tempi supplementari e rigori in caso di pareggio.

Dall'edizione del 1980, svolta in Italia, non è più così, in quanto ogni
federazione può presentare la propria candidatura e i rappresentanti della UEFA
votano a scrutinio segreto uno dei candidati (singole federazioni o candidature
congiunte di due federazioni).

Per l'edizione 2020, in occasione del 60º anniversario del primo campionato
europeo, la UEFA ha deciso di assegnare l'organizzazione a 13 diverse città
europee, con le sole semifinali e finali da svolgersi in un'unica città.

Tutte le edizioni dei campionati europei, a partire dal 1980, hanno avuto la
propria mascotte. Essa cerca di rappresentare, con un pupazzo, l'intero paese e
questo diverte i bambini che si avvicinano così al calcio e allo sport in
generale.

Segue una lista delle squadre che hanno raggiunto le prime tre posizioni in
almeno un europeo. La Germania e la Spagna detengono il record di vittorie della
competizione, tre. Gli spagnoli sono stati gli unici, finora, a vincere due
europei consecutivi. I tedeschi detengono, inoltre, il record di partecipazioni
alla fase finale (dodici), di finali disputate (sei), di piazzamenti tra le
prime quattro (nove volte complessivamente) e di partite disputate nelle fasi
finali. Dal 1984 non si disputa la finale per il terzo posto (nel 2008 e nel
2012 le medaglie di bronzo sono state consegnate in forma privata alle
semifinaliste sconfitte).



https://it.wikipedia.org/wiki/Manuel_Neuer

Manuel Neuer (ˈmaːnu̯ɛl ˈnɔʏ.ɐ; Gelsenkirchen, 27 marzo 1986) è un calciatore
tedesco, portiere del Bayern Monaco e della nazionale tedesca, di cui è capitano
e con la quale si è laureato campione del mondo nel 2014, competizione nella
quale è stato eletto anche miglior portiere.

Estremo difensore di statura mondiale, è stato eletto quattro volte consecutive
miglior portiere dell'anno IFFHS (dal 2013 al 2016); al suo attivo anche un
secondo posto, ottenuto nel 2011.

Portiere dotato di notevoli riflessi nonostante il fisico massiccio, Neuer ha
nella moderna interpretazione del ruolo la propria caratteristica distintiva:
non limita il proprio raggio d'azione all'area di rigore, ma agisce abitualmente
da libero aggiunto, contribuendo a costruire il gioco e ad arginare i tentativi
di contropiede, permettendo alla linea difensiva di mantenere una posizione
avanzata. Freddo, sicuro nelle uscite, preciso nei rilanci e dotato di un ottimo
controllo palla, è abile anche nel parare i rigori (oltre che nel calciarli,
pregio inusuale per un portiere).

Neuer, approdato allo Schalke 04 nel 2001, ha militato in tutte le
rappresentative giovanili della squadra di Gelsenkirchen. È passato in prima
squadra nella stagione 2005-2006, debuttando in Bundesliga il 19 agosto 2006 in
Alemannia Aachen-Schalke 04 (0-1) e divenendo in seguito titolare, al posto del
più anziano Frank Rost.

Ha debuttato in Champions League il 18 settembre 2007 in Schalke 04-Valencia
(0-1). Il 5 marzo 2008 è stato protagonista della qualificazione ai quarti di
Champions League 2007-2008 della sua squadra contro il Porto, realizzando
diverse parate nei 120' e neutralizzando 2 dei 3 tiri di rigore calciati dai
padroni di casa, meritandosi così il titolo di migliore in campo.

Nell'agosto 2010, dopo la cessione di Heiko Westermann all'Amburgo, è diventato
capitano dello Schalke 04. La stagione 2010-2011, nonostante un saldo negativo
in fatto di reti subite (63 reti subite in 53 partite giocate), è stata molto
positiva per lui: sebbene lo Schalke 04 si sia classificato al 14º posto in
campionato, è arrivato sino alle semifinali di Champions League, dove è stato
eliminato dal Manchester United, vincente per 2-0 a Gelsenkirchen (partita in
cui Neuer è stato autore, nonostante la sconfitta, di un'ottima prestazione) e
per 4-1 a Manchester. Inoltre ha vinto il suo secondo trofeo con la maglia dello
Schalke 04, la Coppa di Germania, battendo in finale il Duisburg per 5-0.

Il 1º giugno 2011 Neuer è stato acquistato per 30 milioni di euro dal Bayern
Monaco, con cui ha sottoscritto un contratto di 5 anni. Questo trasferimento ha
provocato malumore tra alcuni tifosi dello Schalke, che hanno simulato
l'impiccagione di un manichino a suo nome con la maglia del Bayern. Al tempo
stesso alcuni tifosi del Bayern, che già lo osteggiavano in precedenza, hanno
intimato a Neuer il rispetto di una serie di regole fra cui il divieto di
cantare l'inno del Bayern, di baciare la maglia e di avvicinarsi alla curva sud
dell'Allianz Arena.

Ha esordito con il Bayern il 1º agosto 2011 nella partita valida per il primo
turno della Coppa di Germania 2011-2012 vinta per 3-0 in casa dell'Eintracht
Braunschweig. Dopo il gol subito nella prima gara della Bundesliga 2011-2012
contro il Borussia Mönchengladbach, Neuer ha mantenuto inviolata la porta dei
bavaresi per le successive 12 partite; la sua imbattibilità si è fermata a quota
1.147 minuti, quando, nella gara di Champions League contro il Napoli, il
compagno di squadra Badstuber ha realizzato un autogol. In occasione della
semifinale di ritorno di Champions League, disputata il 25 aprile 2012 al
Bernabéu contro il Real Madrid, Neuer, dopo il 2-1 dei madrileni nei tempi
regolamentari e supplementari, ha parato 2 dei 4 tiri di rigore della squadra
spagnola (a Cristiano Ronaldo e Kaká, più un altro calciato alto da Sergio
Ramos) contribuendo alla qualificazione alla finale della manifestazione.

Durante la finale contro il Chelsea, decisa ai tiri di rigore, Neuer ha respinto
un rigore a Mata per poi presentarsi poco dopo sul dischetto realizzando il
terzo tiro della propria squadra; ciò non è comunque bastato per aggiudicarsi la
coppa in quanto la squadra inglese è riuscita a concludere la serie dei rigori
con il punteggio di 4-3.

All'inizio della stagione 2012-2013 ha vinto il suo primo trofeo con il Bayern
Monaco grazie al successo per 2-1 ottenuto contro il Borussia Dortmund nella
Supercoppa di Germania 2012 mentre nel finale della stessa ha vinto anche la
Bundesliga con 6 turni d'anticipo rispetto alla fine del torneo (un record per
il massimo campionato tedesco) e il 25 maggio 2013 la Champions League in
seguito al successo per 2-1 ottenuto a Londra dal Bayern Monaco ancora sulla
squadra di Dortmund. Una settimana più tardi ha concluso l'annata conquistando
il quarto trofeo stagionale, la Coppa di Germania 2012-2013, ottenuta grazie al
successo nella finale di Berlino per 3-2 contro lo Stoccarda. Grazie a questo
successo, inoltre, la squadra di Monaco di Baviera è diventata la prima tedesca
a ottenere il treble Bundesliga-Coppa di Germania-Champions League.

Il 30 agosto 2013 con il Bayern Monaco ha vinto la Supercoppa UEFA; dopo l'1-1
nei tempi regolamentari e il 2-2 dei supplementari, nel corso dei tiri di rigore
Neuer ha parato a Lukaku l'ultimo tentativo del Chelsea, sancendo così la
vittoria della propria squadra. Nel corso dell'annata con la squadra bavarese ha
conquistato anche altri tre titoli: la Coppa del mondo per club, senza subire
gol in entrambe le gare giocate, la Bundesliga, vinta con 7 giornate d'anticipo
migliorando così il record stabilito l'anno precedente, e infine la Coppa di
Germania battendo in finale il Borussia Dortmund dopo i supplementari. Tra il 30
agosto e il primo novembre 2014 riesce a mantenere la propria porta imbattuta in
campionato per 689' (sette giornate consecutive).

Considerato, insieme a René Adler, uno dei più talentuosi tra i giovani portieri
tedeschi, appena prima di disputare la sua prima partita in Bundesliga è stato
convocato nella Nazionale Under-21, con cui ha esordito il 15 agosto 2006,
disputando il secondo tempo della partita contro i pari età dell'Olanda (2-2).

Nel 2009 ha partecipato all'Europeo Under-21, vinto dalla Germania, dove ha
giocato tutte le 5 partite dei tedeschi subendo un solo gol nella terza e ultima
partita della fase a gironi contro l'Inghilterra.

Nell'agosto 2007, quando militava ancora nella selezione Under-21, è stato
aggregato alla Nazionale maggiore come quarto portiere dietro Lehmann,
Hildebrand e Enke per un test atletico tenutosi il 4 settembre a Colonia.
Esordirà il 2 giugno 2009, pochi giorni prima di disputare l'Europeo con
l'Under-21, nell'amichevole vinta per 7-2 a Dubai contro gli Emirati Arabi Uniti

Nel 2010 è stato selezionato per il Mondiale in Sudafrica, dove è stato titolare
della Nazionale tedesca che ha concluso la competizione al 3º posto, subendo 3
reti nelle 6 gare disputate e mantenendo la porta inviolata in 3 occasioni. Non
ha disputato la finale per il terzo posto contro Uruguay, vinta per 3-2, in cui
il CT Joachim Löw ha preferito schierare in porta Hans-Jörg Butt, all'ultima
partita in Nazionale.

Nel maggio 2012 è stato convocato dal commissario tecnico Joachim Löw per
l'Europeo 2012 in Polonia e Ucraina, in cui la Nazionale tedesca è stata
sconfitta in semifinale dall'Italia per 2-1. In totale nel corso della
manifestazione ha giocato 5 partite subendo 6 reti.

Convocato per il Mondiale 2014, manifestazione in cui gioca da titolare tutti
gli incontri disputati dalla nazionale tedesca, il 13 luglio 2014 si laurea
campione del mondo dopo la vittoria in finale sull'Argentina per 1-0, ottenuta
grazie al gol decisivo di Mario Götze durante i tempi supplementari. Viene
inoltre eletto miglior portiere della manifestazione.

È titolare anche all'Europeo 2016 in Francia, in cui la Germania si arrende alla
Francia in semifinale.



https://it.wikipedia.org/wiki/Galles

Il Galles (AFI: /ˈɡalles/; in inglese Wales, pron. ['weɪlz]; in gallese Cymru,
pron. [ˈkəm.rɨ]) è una nazione che è parte del Regno Unito e dell'isola della
Gran Bretagna; confina con l'Inghilterra ad est, con il Mare d'Irlanda a nord e
ad ovest, e con il Canale di Bristol a sud. Si estende per 20.779 km² e nel 2011
contava una popolazione di 3.063.456 persone. Il Galles ha una costa di oltre
2.700 km, e la sua conformazione è in gran parte montagnosa, con le più alte
cime nelle aree settentrionali e centrali, tra cui Snowdon (in gallese Yr
Wyddfa), il picco più alto. La nazione si trova all'interno della zona temperata
e gode di un clima oceanico variabile.

L'identità nazionale gallese emerse tra i britanni celti dopo il ritiro romano
dall'isola nel V secolo, e il Galles è considerato una delle nazioni celtiche
moderne. La morte di Llywelyn ap Gruffudd nel 1282 segnò il completamento della
conquista del Galles da parte di Edoardo I d'Inghilterra, nonostante Owain
Glyndŵr abbia poi riportato per un breve periodo l'indipendenza a quello che
oggi è il Galles moderno, all'inizio del XV secolo. L'intero Principato del
Galles fu annesso dall'Inghilterra e incorporato all'interno del sistema legale
inglese tramite leggi del 1535 e 1542. Nel XIX secolo si è sviluppata una
politica autonoma nel Galles; il liberalismo gallese, personificato all'inizio
del XX secolo da David Lloyd George, fu sostituito dalla crescita del socialismo
e dal Partito Laburista. Nel corso del secolo, il nazionalismo gallese crebbe:
Plaid Cymru, il partito nazionale gallese, fu costituito nel 1925 e la Welsh
Language Society nel 1962. Istituita nel 1998, l'Assemblea nazionale per il
Galles detiene la responsabilità di una serie di materie oggetto di devoluzione.

All'inizio della rivoluzione industriale, lo sviluppo delle miniere e delle
industrie metallurgiche trasformò la nazione da società agricola a industriale;
lo sfruttamento del South Wales Coalfield causò un rapido incremento della
popolazione gallese. Due terzi della popolazione vivono nel Galles del sud,
principalmente a Cardiff (la capitale), Swansea e Newport, oltre che nelle
vicine valli. Oggi, le industrie pesanti tradizionali e le estrazioni sono in
declino, e l'economia del Galles fa affidamento sul settore pubblico, sui
servizi e sul turismo. Il valore aggiunto lordo del Galles nel 2010 era di 45,5
milioni di sterline (15.145 £ pro capite, il 74% della media del Regno Unito, e
il valore più basso pro capite nel Regno).

Nonostante il Galles condivida la storia politica e sociale con il resto della
Gran Bretagna, e la grande maggioranza della popolazione parli inglese, la
nazione ha mantenuto una identità culturale distinta, ed è ufficialmente
bilingue. Oltre 560.000 persone nel Galles parlano il gallese, e la lingua viene
parlata dalla maggioranza della popolazione in parti del nord e dell'ovest della
nazione. Dal tardo XIX secolo in avanti, il Galles ha conquistato la sua
reputazione di "terra del canto", in parte a causa della tradizione eisteddfod.
In molti eventi sportivi internazionali, come il campionato mondiale di calcio,
la Coppa del Mondo di rugby e i Commonwealth Games, il Galles partecipa con le
proprie squadre nazionali, anche se ai giochi olimpici gli atleti gallesi
competono insieme alla squadra britannica. Il Rugby a 15 è visto come un simbolo
dell'identità gallese ed espressione della coscienza nazionale.

La più antica tra le ere geologiche rilevate nel territorio del Galles è il
Cambriano, inquadrato nel Paleozoico, periodo che prende proprio nome dai Monti
Cambrici che si trovano nel Galles centrale. Negli studi sull'evoluzione delle
forme di vita presenti sulla terra, gli studiosi hanno identificato l'Esplosione
cambriana come il principale periodo in cui sulla terra siano apparse diverse
specie di animali complessi di cui sono stati ritrovati moltissimi fossili
proprio in Galles.

Il Galles è un paese montuoso posizionato su una penisola a sud-ovest della Gran
Bretagna. È lungo circa 270 km da nord-sud e 97 km da est-ovest. La dimensione
del Galles ufficiale è di circa 20.779 km². Galles confina con l'Inghilterra a
est e via mare in tutte le altre direzioni:. il Mare d'Irlanda a nord e a ovest,
Canale di San Giorgio e il Mar Celtico a sud-ovest e il Canale di Bristol, a
sud. Galles ha circa 1.680 miglia (2.700 chilometri) di costa (lungo il medio
delle alte maree), tra cui il continente, Anglesey e Holyhead. Oltre 50 isole si
trovano al largo della terraferma, la più grande delle quali è Anglesey, nel
nord-ovest.

Gran parte del paesaggio del Galles è montuoso, in particolare nel nord e nelle
regioni centrali. Nella zona centrale si estende una vasta zona verde ma poco
abitata, chiamata Deserto verde del Galles. Le montagne si sono formate durante
l'ultima era glaciale, la glaciazione Devensian. Le montagne più alte in Galles
sono in Snowdonia (Eryri), e cinque sono oltre 1.000 m (3.300 piedi). Il più
alto di questi è Snowdon (Yr Wyddfa), a 1.085 m (3.560 piedi) Le 14 montagne del
Galles oltre i 3.000 piedi (910 metri), o 15 se compreso Garnedd Uchaf, spesso
non considerato a causa del suo basso rilievo topografico, sono conosciuti
collettivamente come i 3000s gallesi e si trovano in una piccola area a
nord-ovest.

La più alta al di fuori della 3000s è Aran Fawddwy, a 905 metri (2.969 piedi),
nel sud della Snowdonia. Le Brecon Beacons (Bannau Brycheiniog) sono nel sud
(punto più alto Pen y Fan, a 886 metri (2.907 piedi), e si collegano ai Monti
Cambrici nel Galles centrale. Il punto più alto è Pumlumon a 752 metri (2.467
piedi).

Verso la metà del XIX secolo, due prominenti geologi, Roderick Murchison e Adam
Sedgwick (che per primo propose il nome di Cambriano), utilizzarono gli studi
compiuti da loro stessi sul territorio gallese per gettare le basi delle scienze
di paleontologia e stratigrafia. I due successivi periodi, l'Ordoviciano ed il
Siluriano, presero il nome da due antiche tribù celtiche riscoperte grazie agli
studi di Murchison e Sedgwick.

Il Galles è situato in un'area temperata anche se il clima è fortemente
influenzato dalla presenza del mare che circonda tutta la penisola. Il tempo nel
Galles è sovente nuvoloso, ventoso e piovoso, con estati calde e inverni miti.
Dal punto di vista del clima, ha le caratteristiche tipiche oceaniche, quindi
parecchio variabile ma mite, con le giornate che presentano diverse
caratteristiche che mutano e si ripetono nell'arco di poche ore. La primavera è
la stagione meno piovosa, anche se nei mesi primaverili di marzo ed aprile c'è
sempre d'aspettarsi un possibile recrudescenza di stile invernale. Le
temperature massime si aggirano sui 20 °C lungo le coste, qualche grado in più
lontano dal mare là dove non agisce la fresca brezza oceanica. A volte però il
caldo si fa sentire tanto che il record di temperatura max del Galles è di
35 °C. Autunno ed inverno sono invece stagioni uggiose, con pioggia in
abbondanza ma temperature medie che rimangono intorno ai 5-6 °C sopra lo zero
sulla costa, mentre può fare molto più freddo nelle zone interne e montagnose.

La fauna selvatica del Galles è quella comune a tutta l'area della Gran
Bretagna, pur con sostanziali differenze. A causa infatti della presenza di
molte coste, il Galles ospita una grande varietà di uccelli marini. Le spiagge e
le isole circostanti sono sedi di colonie di berte, pulcinella di mare, gabbiani
tridattili, cormorani e gazze marine, oltre a numerose specie di uccelli
terrestri come corvi e tordi., o rapaci come lo smeriglio, l'albanella reale e
il nibbio reale, che è tra l'altro simbolo nazionale del Galles. In totale vi
sono circa 200 specie differenti di uccelli ed è quindi importante per l'area la
pratica del birdwatching.

I più grandi mammiferi gallesi, tra i quali ricordiamo l'orso bruno, il lupo e
la lince, si sono estinti durante il periodo normanno. Attualmente sono presenti
micromammiferi come i topiragni e arvicole, oltre a tassi, ricci e ben quindici
specie di pipistrelli. Due specie di piccoli roditori, il topo selvatico
collogiallo (Apodemus flavicollis) ed il moscardino (Muscardinus avellanarius),
sono specie abbondanti in Galles che vivono indisturbate nelle aree di confine.
Tra gli altri animali che popolano il Galles ricordiamo anche la lontra,
l'ermellino, ed altri mustelidi.

Come in Cornovaglia, Britannia ed Irlanda, le acque del Galles sono popolate da
squali elefante, foche grigie, tartarughe, delfini, focene e granchi. Il
Pembrokeshire e Ceredigion in particolare sono aree riconosciute
internazionalmente per la presenza di delfini tursiopi, detti anche delfini dal
naso a bottiglia. Tra i pesci di fiume si ricordano il salmerino oltre a
anguille, salmoni, alose e sperlani, oltre al preziosissimo Gwyniad unico della
zona del Galles che si trova unicamente nel Lago Bala. Economia Articolo
principale: Economia del Galles Vedi anche: Turismo in Galles Un profilo
dell'economia del Galles nel 2012 Port Talbot Acciaierie - una volta il più
grande datore di lavoro in Galles [167] Nel corso degli ultimi 250 anni, il
Galles è stata trasformata prima da un paese prevalentemente agricolo ad
un'economia post-industriale industriale, ed ora. [168] [169] Dopo la seconda
guerra mondiale, il settore dei servizi è venuto a spiegare la maggioranza di
posti di lavoro, una caratteristica caratterizzando le economie più avanzate
[170] titolo Valore Aggiunto Globale Lordo (VAL) in Galles nel 2010 è stata del
45,5 miliardi di sterline o £ 15.145 per abitante.; 74,0 per cento della media
per il totale del Regno Unito, il GVA più basso pro capite nel Regno Unito.
[171] Nei tre mesi a luglio 2010, il tasso di occupazione per gli adulti in età
lavorativa in Galles era del 67 per cento, rispetto al 70,7 per cento tutto il
Regno Unito nel suo complesso. [172]

A causa del suolo di scarsa qualità, molti terreni del Galles non sono adatti
per le coltivazioni e l'allevamento del bestiame è tradizionalmente la pratica
agricola più importante. Il paesaggio gallese (protetto da tre parchi nazionali
e 45 spiagge Bandiera Blu), così come la cultura del Galles, attira un gran
numero di turisti, che svolgono un ruolo particolarmente importante per
l'economia delle zone rurali. Il Galles ha lottato per sviluppare od attirare
occupazione ad alto valore aggiunto in settori come la finanza e la ricerca e
sviluppo, sforzo riconducibile in parte a una relativa mancanza di popolazione
attiva. Il Galles è privo di un grande centro metropolitano. La mancanza di
occupazione ad elevato valore aggiunto si traduce in una inferiorità della
produzione economica pro capite rispetto ad altre regioni del Regno Unito.
Infatti, nel 2002 essa era pari a circa l'80% della media del Regno Unito e al
90% della media UE-25. Nel giugno 2008, Il Galles è diventato la prima nazione
al mondo ad ottenere la certificazione Fairtrade dell'FLO International.

La lira sterlina è l'unica valuta utilizzata in Galles. Numerose banche gallesi
hanno emesso le proprie banconote nel XIX secolo, ma dal 1908 non esiste più
nessun istituto d'emissione gallese. Da allora, anche se le banche in Scozia e
Irlanda del Nord continuano ad avere il diritto di emettere banconote nei
rispettivi paesi, la Banca d'Inghilterra ha il monopolio sull'emissione di
banconote in Galles. La Banca Commerciale del Galles, fondata a Cardiff da Sir
Julian Hodge nel 1971, è stata rilevata dalla Bank of Scotland nel 1988 e
assorbita nella stessa nel 2002. La Zecca Reale inglese, che emette la
monetazione metallica circolante nell'intero Regno Unito, ha una sede a
Llantrisant dal 1980. Dalla decimalizzazione del 1971 alla nuova serie emessa
nel 2008 un simbolo gallese è stato raffigurato su almeno una delle monete in
circolazione nel Regno Unito, com'è accaduto, ad esempio, per i pezzi da una
sterlina nel 1995 e nel 2000.

In Galles, oltre all'inglese, si parla il Cymraeg, conosciuto anche come cimrico
o gallese (in Inglese la lingua è chiamata welsh, che significa "straniero"
nelle lingue germaniche). Il cimrico deriva, come il cornico della Cornovaglia e
il bretone della Bretagna, dall'antico brittonico.

Lo sport più popolare, nel quale la squadra nazionale ha riportato più successi,
è il rugby. Ha anche una propria nazionale di calcio, che ha partecipato alla
fase finale del mondiale del 1958, dove fu eliminato nei quarti di finale dal
Brasile, poi campione.

Nel Galles le tre più grandi organizzazioni sono la Chiesa del Galles (Eglwys
yng Nghymru), la Chiesa anglicana e la Chiesa cattolica. Ci sono tre chiese
gallesi con circa 1 % di membri: la chiesa presbiteriana del Galles (Eglwys
Bresbyteraidd Cymru) di circa 38.000 persone, l'Unione degli indipendentisti
gallesi (Undeb yr Annibynwyr Cymraeg) di circa 36.000 persone e l'Unione
battista del Galles (Undeb Bedydd wyr Cymru) di 25.000 persone. Il resto della
popolazione è di religione cristiana metodista. Tra il 1904 e il 1905 in Galles
vi fu un rinnovamento spirituale con la conversione di migliaia di persone; in
tutti gli aspetti della vita, religioso, familiare o sociale. Tutto iniziò ad
Ammanford con manifestazioni di glossolalia. I maggiori esponenti furono Evan
Roberts di Ammanford e Daniel Williams e suo fratello Jones di Penygroes In
venti anni circa si formarono 90 comunità, solo nel Galles. La Chiesa Apostolica
in Italia ha origine dalla Chiesa apostolica, un movimento nato nel Galles in
seguito ad un risveglio religioso sviluppatosi tra il 1904 e il 1905. Le Chiese
Elim in Italia (Elim Pentecostal Churches) sono un movimento di chiese
evangeliche di fede pentecostale fondato nel 1915 dagli evangelisti gallesi
George e Stephen Jeffreys. Derivano il loro nome da un luogo citato nella
Bibbia: « Poi giunsero a Elim, dov'erano dodici sorgenti d'acqua e settanta
palme; e si accamparono lì presso le acque. » (Esodo 15:27)

Il motto del Galles è "Cymru am byth" ("Galles per sempre"). L'inno regionale è
Hen Wlad Fy Nhadau.

Il nome del Galles in inglese - "Wales" - deriva dalla parola germanica Walha,
che significava straniero o non-germanico, probabilmente derivato dal nome
Volcae e dovuto al fatto che nell'attuale Galles si dovettero ritirare le
originarie popolazioni britanniche quando gli anglosassoni invasero la
Britannia. Nelle zone in cui i Germani erano in contatto con popolazioni di
lingua latina, la parola ha cambiato il suo significato in gente romanica, come
ancora è mantenuta nel nome dei Valloni (Wallons) del Belgio, nel termine con
cui i tedeschi delle Alpi chiamano le popolazioni romanze ("Welsch") e in quello
della Valacchia (Wallachia) in Romania; per il nome del Galles, e anche per il
-wall della Cornovaglia, il significato è sostanzialmente quello di "celti". I
gallesi chiamano il loro paese Cymru, nome che, si pensa, stia per conterranei
in antico gallese, ma che deriva anche da quello del primo sovrano di Cymru,
Kamber, figlio di Bruto, primo sovrano della Britannia. Parte della parola Cymru
è evidente nel Cum- di Cumberland e Cumbria.

Secondo il censimento del 2011, il gallese è parlato dal 19% della popolazione,
mentre l'inglese è parlato dal 99% dei residenti in Galles.

I primi ritrovamenti storici di popolazioni residenti nel Galles si hanno
attorno ai 29.000 anni fa, cioè all'epoca della glaciazione, ove probabilmente
esisteva già una popolazione autoctona che avrebbe risentito delle migrazioni di
coloni neolitici provenienti dalle aree dell'attuale Danimarca alla quale il
Galles era unito. Molti millenni dopo, a questo substrato pre indeuropeo si
aggiunsero popolazioni di origine celtica, giunte in questa parte della Gran
Bretagna all'inizio dell'età del ferro e che rimpiazzarono completamente i loro
predecessori nei successivi 6 o 7 secoli.

I Romani raggiunsero il Galles nel 48 d.C. ed impiegarono circa 30 anni a
colonizzare l'intera area, scontrandosi con le popolazioni locali che opposero
resistenza, tra le quali citiamo i Siluri e gli Ordovici. Per tutto il Galles la
dominazione romana fu un'occupazione militare ad eccezione delle coste a sud
dove esisteva un'eredità di romanizzazione. L'unica città fondata dai Romani in
Galles fu Caer Went: assieme alla più antica Carmarthen, furono gli unici due
agglomerati urbani ad ottenere il rango di civitas nella regione. Con ogni
probabilità la maggioranza delle popolazioni gallesi rimase di lingua celtica
anche durante la dominazione romana, mentre verso la fine dell'impero romano
nelle aree costiere del nord-ovest vi sono evidenze archeologiche di comunità
immigrate dall'Irlanda (che però non hanno lasciato traccia nella moderna lingua
gallese, celtica come l'irlandese, ma di un gruppo differente e più prossimo al
bretone).

Il Galles fu l'ultimo residuo insulare dell'antica Britannia ad essere spazzato
dalle invasioni anglosassoni, probabilmente si verificò anche un fenomeno
migratorio dai bassopiani inglesi delle popolazioni celto-romane sconfitte dagli
invasori anglo-sassoni verso il Galles (che in contemporanea migrarono anche
verso l'Armorica, ribattezzandola Bretagna o piccola Britannia). Questo provocò
una netta frattura linguistica (il Galles rimase linguisticamente celtico,
l'Inghilterra divenne germanica), ma contribuì a ridurre le differenze di
cultura materiale, di mitologia (la leggenda di Re Artù, nata nelle pianure
inglesi ancora di lingua predominante britannica, conquistò tanto i gallesi
quanto i bretoni), di diritto consuetudinario ecc. È stato suggerito che il
Galles del Nord possa "vantare di essere stato l'ultima parte dell'Impero romano
ad arrendersi ai barbari - quando si arrese agli inglesi sotto Edoardo I nel
1282 (Bryan Ward-Perkins, "La caduta di Roma e la fine della civiltà", Laterza
2007).

Il Galles medievale tra il 500 e il 1200 fu suddiviso in una miriade di più o
meno piccoli regni dai confini mutevoli, sempre più spesso convertiti al
cristianesimo dai monaci irlandesi (le comunità cristiane d'epoca romana erano
pressoché scomparse nell'alto medioevo). Alcuni territori del Galles furono
uniti ad altri bretoni e della Cornovaglia da sovrani di regni effimeri, mentre
altri furono conquistati dagli irlandesi, mentre dopo il 750-800 tutti i
territori costieri subirono pesanti incursioni di pirati e scorridori vichinghi,
intervallate con tentativi di colonizzazione (anche a partire dalle basi
normanne di Dublino e dell'Isola di Man).

Il Principato del Galles perse la sua indipendenza nel 1282, quando re Edoardo I
d'Inghilterra sconfisse il sovrano gallese Llywelyn II, l'ultimo dei re gallesi
ad aver conservato la propria indipendenza, nella battaglia di Cilmeri. Già dal
1066 in avanti i nuovi sovrani, d'origine normanna, della corona inglese avevano
iniziato ad attaccare e conquistare alcuni dei regni in cui era diviso il Galles
medievale. Numerose erano state le guerre di confine (incluse diverse incursioni
di sovrani e briganti gallesi lungo la frontiera) tanto che i sovrani inglesi
dovettero provvedere a costruire una complessa serie di ottime fortificazioni
per controllare il territorio. La conquista inglese del Galles fu piuttosto
lenta: pur cominciata prima di quella della Scozia e dell'Irlanda, si concluse
dopo queste ultime (anche se la Scozia avrebbe da lì a poco riconquistato la sua
indipendenza, mantenendola fino al 1603, quando i sovrani scozzesi ascesero al
trono inglese).

La legislazione gallese non è stata rimpiazzata da quella inglese fino agli Atti
d'Unione (1535 - 1542), con l'unificazione anche dei parlamenti d'Inghilterra e
di Galles. Da quel momento in avanti la storia gallese perde buona parte della
sua specificità e si unisce, politicamente, ma anche socialmente, economicamente
ed in buona parte anche linguisticamente e culturalmente, con quella inglese.

Dal 1955 la sua capitale è Cardiff, sebbene sia Caernarfon il luogo dove viene
investito il Principe del Galles e Machynlleth la sede di un Parlamento nominato
da Owain Glyndŵr durante la sua rivolta nel XV secolo. Nel 1999 fu formata
l'Assemblea nazionale, che ha solo poteri locali, che sono stati incrementati
nel 2007.

Il Galles è una nazione costitutiva parte del Regno Unito. Costituzionalmente,
il Regno Unito è de jure uno Stato unitario con un suo sovrano e con la sede del
governo posta al palazzo di Westminster a Londra. Il Galles è rappresentato
nella Camera dei Comuni da circa 40 membri su un totale di 646. Il Partito
Laburista occupa 29 di questi 40 seggi, mentre le rimanenti sedie sono occupate
dai Liberal-Democratici, dal Plaid Cymru e dal partito conservatore. Un
Segretario di Stato per il Galles siede al Gabinetto del Regno Unito ed è
responsabile della rappresentanza del Galles presso la corte. L'attuale
Segretario di Stato è Cheryl Gillan in carica dal 12 maggio 2010.

Un referendum condotto nel Galles ed in Scozia nel 1997 ha scelto di stabilire
un'amministrazione locale per entrambe le regioni. In Galles, di conseguenza, il
processo di devolution ha avuto inizio con la proclamazione del Government of
Wales Act 1998, creato dalla National Assembly for Wales (Cynulliad Cenedlaethol
Cymru).

Dal 1996 il governo locale del Galles è amministrato attraverso 22 consigli
locali, responsabili localmente appunto del mantenimento di tutti i servizi.



https://it.wikipedia.org/wiki/I_cancelli_del_cielo

I cancelli del cielo (Heaven's Gate) è un film del 1980 scritto e diretto da
Michael Cimino. È un western epico liberamente ispirato alla guerra della Contea
di Johnson, e ritrae una disputa fittizia tra i proprietari terrieri e gli
immigrati europei nel Wyoming nel 1890. Il film ha come protagonisti Kris
Kristofferson, Christopher Walken, John Hurt, Sam Waterston, Brad Dourif,
Isabelle Huppert, Joseph Cotten e Jeff Bridges.

All'uscita ricevette recensioni negative e incassò meno di tre milioni di
dollari in patria (a fronte di un budget stimato di 44 milioni), avvicinando al
collasso la società di distribuzione, la United Artists, e distruggendo
effettivamente la reputazione di Cimino, in precedenza uno dei registi in ascesa
di Hollywood grazie al suo celebre film del 1978 Il cacciatore, che aveva vinto
cinque Premi Oscar 1979.

Cimino aveva una visione costosa e ambiziosa per il film e si spinse a usare
circa quattro volte il budget previsto. I problemi finanziari del film e il
conseguente trasferimento della United Artists portarono a un allontanamento
dalla filosofia della Nuova Hollywood a favore di un maggior controllo delle
case di produzione sui film.

Col passare del tempo, un certo numero di valutazioni sono diventate più sfumate
e, in alcuni casi, più positive, e Alberto Barbera ha descritto I cancelli del
cielo come un "capolavoro moderno", il cui rimontaggio dopo l'insuccesso delle
proiezioni per la stampa sarebbe stato "una delle più grandi ingiustizie della
storia del cinema".

Nel 1870 i giovani James Averill e William C. Irvine si laureano presso
l'Università di Harvard. Il reverendo parla ai laureati dell'associazione della
"mente colta con quella incolta" e dell'importanza dell'educazione. Irvine,
brillante ma ovviamente ubriaco, lo segue con le sue opinioni opposte e
irriverenti. Si tiene quindi una celebrazione, al termine della quale gli
studenti maschi fanno una serenata alle donne presenti, tra cui la fidanzata di
Averill.

Vent'anni dopo, Averill sta attraversando la città in piena espansione di Casper
(Wyoming) sulla sua strada a nord della Contea di Johnson dove ora è un
maresciallo. I poveri immigrati europei appena arrivati nella regione sono in
conflitto con i ricchi, affermati baroni del bestiame organizzati nella Wyoming
Stock Growers Association; i nuovi arrivati a volte rubano il bestiame per
necessità. Nathan D. Champion – un amico di Averill e vigilante degli allevatori
– uccide un colono per sospetto furto di bestiame e ne dissuade un altro dal
rubare una mucca. Nel corso di una riunione formale del consiglio, il capo
dell'associazione Frank Canton informa i membri, tra cui un ubriaco Irvine, dei
piani di uccidere 125 coloni come ladri e anarchici. Irvine lascia la riunione,
incontra Averill e gli comunica i piani dell'associazione. Averill, mentre
lascia il locale dell'associazione, ha un litigio con Canton, a cui dà un pugno.
Alcuni giorni dopo Canton recluta degli uomini per uccidere i coloni.

Ella Watson, tenutaria di un bordello che accetta bestiame rubato come pagamento
per l'uso delle sue prostitute, è infatuata sia di Averill che di Champion.
Averill ed Ella pattinano in mezzo alla folla, e poi ballano da soli, in una
enorme pista di pattinaggio chiamata Heaven's Gate, costruita dall'imprenditore
locale John L. Bridges. Averill ottiene una copia della lista nera
dell'associazione da un capitano dell'esercito americano e legge i nomi ad alta
voce ai coloni, che cadono in preda allo sconforto terrorizzati. Cully, un
capostazione amico di Averill, vede il treno con i mercenari di Canton in
direzione nord e cavalca per avvertire i coloni, ma viene ucciso. Più tardi,
alcuni uomini si recano al bordello di Ella e la violentano. Averill arriva e li
uccide tutti tranne uno, che fugge. Champion, rendendosi conto che i suoi capi
vogliono uccidere Ella, va al campo di Canton e spara allo stupratore rimasto in
vita, poi si rifiuta di partecipare al massacro.

Canton e i suoi uomini vanno allora alla capanna di Champion, e danno luogo a
uno scontro a fuoco. Nel tentativo di salvare Champion, Ella arriva col suo
carro e spara a uno dei mercenari, prima di fuggire a cavallo. Champion e i suoi
due amici vengono uccisi in una massiccia sparatoria, che si conclude con
l'incendio della sua capanna. Watson mette in guardia i coloni sull'arrivo di
Canton in un altro grande, caotico raduno nell'Heaven's Gate. Gli agitati coloni
decidono di combattere; Bridges conduce l'attacco alla banda di Canton. Con gli
invasori ora circondati, entrambi i lati subiscono perdite (tra cui un ubriaco e
poetico Irvine) mentre Canton lascia il campo di battaglia per lanciarsi alla
ricerca di rinforzi.

Più di dieci anni dopo un aristocratico ma più anziano Averill passeggia sul
ponte del suo yacht al largo di Newport, nel Rhode Island. Va sottocoperta, dove
un'attraente donna di mezz'età sta dormendo in un boudoir di lusso. Averill la
guarda, senza dire nulla. La donna, che è la sua vecchia fidanzata di Harvard
(forse ora sua moglie), si sveglia e gli chiede una sigaretta. In silenzio,
Averill l'accontenta e ritorna sul ponte.

Il film passò alla storia poiché costò il fallimento alla United Artists a causa
degli enormi costi di produzione e degli scarsi incassi: costò infatti 44
milioni di dollari, mentre il budget iniziale ne prevedeva solamente 7 e mezzo,
ed incassò negli USA solamente 3 milioni. Inoltre stroncò la carriera
dell'allora promettente e visionario regista Cimino, autore appena due anni
prima del pluripremiato Il cacciatore.

La pellicola compare frequentemente nelle liste dei peggiori film della storia
del cinema, anche se viene talora considerato un cult "maledetto", le cui
principali colpe sarebbero state quelle di cercare di sgretolare le fondamenta
culturali del sogno americano e di denigrare l'alba del moderno capitalismo
americano. A tal proposito in un'intervista concessa al New York Times nel 2012,
Kris Kristofferson rivelò di aver udito all'epoca William French Smith,
procuratore generale degli Stati Uniti durante l'amministrazione Reagan,
dichiarare ai produttori del film che in futuro non si sarebbe dovuto più
realizzare pellicole inerenti avvenimenti della storia americana ricostruiti da
un'ottica negativa.

Il titolo della pellicola deriva dallo stanzone in cui un centinaio di slavi
immigrati nel Wyoming si raccolgono per ballare e cantare nei giorni di festa.
La sala è chiamata Heaven's Gate, ed è il luogo dove essi si riuniscono e
agitano i fogli dei loro diritti e delle loro piccole proprietà. La trama è
ispirata a un fatto storico realmente accaduto nella contea di Johnson,
conosciuto con il nome di battaglia di Johnson County. La contea di Johnson si
trova nel Wyoming, uno stato all'avanguardia nei diritti civili, essendo stato
il primo al mondo a concedere il diritto di voto alle donne nel 1869.

Nel film, che ha ispirato la poesia di Raymond Carver Il giocoliere de I
cancelli del cielo, dedicata a Michael Cimino, si segnala la prima
collaborazione tra il regista e l'attore Mickey Rourke.

Il 18 novembre 1980 I cancelli del cielo fu proiettato alla "prima" di New York,
ricevendo un'accoglienza fortemente negativa da parte della critica: tra i vari
commenti affossanti rimane celebre la recensione di Jack Canby, che sulle pagine
del New York Times definì la pellicola "un disastro inqualificabile".

L'indomani il film uscì nei cinema statunitensi ottenendo scarsissimi riscontri
commerciali, venendo presto ritirato; tornò in distribuzione dopo aver subito
un'ulteriore drastica riduzione al montaggio. Fu presentato ad una nuova
anteprima a Los Angeles il 23 aprile 1981 per poi essere di nuovo proiettato
nelle sale dal giorno successivo; anche questa versione però non risollevò le
sorti del film, destinato a diventare al tempo il più grande fiasco commerciale
della storia del cinema, al punto di spingere le major hollywoodiane a non
realizzare più western per diversi anni. Oltre a ciò finì l'epoca in cui ai
registi-autori cinematografici veniva concessa dai produttori totale libertà
creativa nel realizzare film ambiziosi e costosi.

Nel maggio del 1981 il film partecipò in concorso al Festival di Cannes. L'opera
di Cimino ottenne il premio come peggior regia alla cerimonia dei Razzie Awards
1981.

Dal 1982 al 1988 la tv via cavo statunitense Z Channel cominciò a mandare in
onda la Director's cut, suscitando notevole consenso.

Nel luglio del 1985 fu pubblicato il libro Final Cut di Steven Bach, dirigente
della United Artists al tempo dei noti fatti, nel quale venivano descritte le
disastrose vicende della realizzazione de I cancelli del cielo. Questa
rievocazione scritta contribuì a far risorgere interesse nei confronti
dell'opera, giungendo al punto di salvarla dall'oblio rendendola «... come una
specie di leggenda di un genere o di un altro», secondo le parole del critico
cinematografico Bruce Goldstein, direttore della sala cinematografica Film Forum
di New York.

Il 30 agosto 2012 il film è stato proiettato, in versione restaurata
digitalmente al Festival di Venezia.

Il dizionario del cinema western della casa editrice Electa classifica I
cancelli del cielo tra i dieci capolavori del genere.

La prima edizione dell'opera, che fu mostrata da Cimino ai dirigenti della
United Artists al termine delle riprese,, aveva 325 minuti (5 ore e 25 min) di
durata. I produttori imposero allora una drastica riduzione della pellicola: in
particolare ne risentì la parte della battaglia, in origine molto più estesa,
secondo Steven Bach pari da sola alla lunghezza della maggior parte dei film mai
realizzati. La durata fu quindi portata a 219 minuti (3 ore e 39 min);
quest'ultima versione fu presentata alla "prima" newyorkese.

A causa dell'accoglienza negativa, la United Artists decise di accorciare
ulteriormente la pellicola fino a 149 minuti (2 ore e 29 min). L'edizione più
volte trasmessa da Z Channel corrisponde alla Director's cut, che poi fu
pubblicata in DVD per il mercato anglosassone nel febbraio del 2000.

La Director's Cut restaurata presentata a Venezia è di 216 minuti. Questa
versione è stata trasmessa su Rai Movie il 20 settembre 2014 (dopo che un
problema tecnico ne aveva compromesso la trasmissione il 6 settembre),
risincronizzando le battute doppiate all'epoca della distribuzione in sala della
versione da 149 minuti e sottotitolando quelle rimaste in inglese. A partire dal
25 agosto 2016 la Director's Cut, interamente in inglese con sottotitoli, è
stata distribuita in cinema selezionati del territorio nazionale dalla Cineteca
di Bologna come parte della rassegna "Il cinema ritrovato".



https://it.wikipedia.org/wiki/Nazionale_di_calcio_della_Germania

La nazionale di calcio tedesca (ted. deutsche Fußballnationalmannschaft) è la
rappresentativa calcistica della Germania ed è posta sotto l'egida della
Deutscher Fussball-Bund.

È una delle Nazionali di calcio più titolate della storia, essendosi aggiudicata
per quattro volte i campionati mondiali e per tre volte gli europei. Nelle
medesime competizioni è giunta a disputare la partita finale rispettivamente
otto e sei volte: in entrambi i casi si tratta di un record. Inoltre è arrivata
tra le prime quattro per tredici volte al Mondiale e nove volte all'Europeo,
anche in questo caso record. Ai campionati europei vanta altresì il maggior
numero di partecipazioni, dodici. Complessivamente è la nazionale europea con il
maggior numero di presenze e di partite disputate nelle due massime
competizioni, e la compagine europea con la migliore continuità di risultati in
queste due competizioni. A livello europeo condivide con la nazionale spagnola
il record di vittorie nella manifestazione continentale (3), e con la nazionale
italiana quello di vittorie nel mondiale (4).

Nel match d'esordio ai Mondiali 2014 contro il Portogallo, la Germania è
diventata la prima squadra a giocare 100 partite nelle fasi finali del torneo
(seguita, nel corso dello stesso torneo, da quella brasiliana, che ha raggiunto
e superato anch'essa il totale delle 100 partite). Inoltre, nella stessa
rassegna, ha ottenuto il più ampio trionfo in una semifinale mondiale, un 7-1
contro il Brasile padrone di casa. Con la vittoria ai Mondiali 2014, tenutisi in
Brasile, la Germania è diventata, inoltre, la prima squadra europea nella storia
a vincere la coppa nel continente americano. Nella Confederations Cup ha
ottenuto quale miglior risultato un terzo posto nel 2005.

La Germania venne classificata come prima squadra al mondo al momento
dell'apertura della Classifica mondiale della FIFA, ideata nell'agosto 1993,
ritrovando altre volte la vetta nel corso di quell'anno e del successivo. La
posizione più bassa è stata il 22º posto del marzo 2006. Occupa attualmente il
3º posto della graduatoria.

Tra il 1899 ed il 1901 ci furono ben cinque partite non ufficiali fra diverse
selezioni tedesche e inglesi, tutte terminate in clamorose sconfitte per i
teutonici. Otto anni dopo la fondazione della DFB, fu disputata la partita
d'esordio della nazionale ufficiale tedesca, precisamente il 5 aprile 1908,
contro la Svizzera a Basilea, che però fu vinta dagli elvetici 5-3. Da notare
che a quel tempo non c'era un CT e i giocatori vennero direttamente convocati
dalla federazione.

La Germania partecipò al torneo olimpico di calcio 1912 venendo subito eliminata
al turno preliminare dall'Austria per 5-1. Al torneo di consolazione per le
squadre eliminate al turno preliminare e al primo turno arrivò fino in
semifinale dove fu eliminata dall'Ungheria per 3-1.

Il primo commissario tecnico della squadra fu Otto Nerz, un insegnante
scolastico di Mannheim, che guidò la squadra dal 1926 al 1936. La Germania
arrivò terza nel Mondiale del 1934, che fu anche la sua prima apparizione ad un
torneo iridato. Due anni dopo l'incarico fu affidato a Sepp Herberger.

Dopo che l'Austria (avente all'epoca una grande selezione nazionale) fu annessa
alla Germania nel 1938 nell'Anschluss, i giocatori austriaci del Rapid Vienna
(che fu tra l'altro l'unica austriaca a vincere la Bundesliga) si aggiunsero
alla selezione teutonica in breve tempo per motivi politici. Tuttavia, nei
Mondiali del 1938, la Germania unita fu eliminata al primo turno (in un doppio
confronto con la Svizzera), unica volta per la squadra in un campionato del
mondo.

Al termine della seconda guerra mondiale, con la Germania ormai divisa in due
entità politiche differenti – la Repubblica Democratica e quella Federale – e
devastata dalla guerra, la situazione calcistica era alquanto problematica. Si
formò un'altra federazione che si staccò dal DFB per amministrare
indipendentemente il calcio nella Germania dell'Est, formando una propria
nazionale. Oltre a questo, la formazione tedesco-occidentale, ormai Germania
Ovest, non era vista di buon occhio: per i primi anni solo le vicine Svizzera ed
Austria, oltre che la Turchia, giocarono sfide con l'Ovest. Fu la Repubblica
d'Irlanda a rompere questo tabù ed accordarsi con la federcalcio occidentale per
una partita.

Dopo essere stati esclusi dai Mondiali del 1950 in Brasile, i tedeschi
occidentali sorprendentemente vinsero il successivo, nel 1954 in Svizzera,
guidati da Fritz Walter e ancora allenati da Sepp Herberger. Giocarono la finale
contro la favoritissima Ungheria, che li aveva battuti 8-3 in una partita del
primo turno, e completarono una inattesa rimonta dopo essere passati in
svantaggio di ben due reti nei primi minuti della partita. Dopo aver pareggiato
entro la fine del primo tempo, i tedeschi riuscirono a contenere gli attacchi
della squadra ungherese e misero a segno il gol del decisivo 3-2 con un tiro di
Helmut Rahn a sei minuti dal termine. Questo clamoroso e insperato successo,
passato alla storia come il "miracolo di Berna", entusiasmò la Germania del
dopoguerra ed è stato considerato un fattore importante della ripresa
economico-morale del paese.

A distanza di alcuni mesi dalla partita peraltro si apprese che quasi tutti i
giocatori tedeschi che avevano partecipato alla finale di Berna avevano sofferto
di una forma di epatite; si parlò di probabili "pratiche dopanti" utilizzate
illegalmente dalla nazionale della Germania per favorire la vittoria nel
mondiale. La FIFA tuttavia non svolse alcuna inchiesta ufficiale e il titolo non
venne revocato.

Conclusasi con un quarto posto l'avventura al Mondiale del 1958 e raggiunti i
quarti di finale in quello del 1962, Helmut Schön divenne allenatore nel 1964.
Il cambio in panchina portò i suoi frutti, dato che nei Mondiali del 1966, la
Germania Ovest raggiunse la finale, trovandosi di fronte però l'Inghilterra
padrona di casa a Wembley. Soltanto un gol all'ultimo minuto di Wolfgang Weber
portò la situazione in pareggio e aprì lo scenario dei tempi supplementari, ma
due gol di Geoff Hurst, che segnò una prestigiosa tripletta, coronarono campione
l'Inghilterra per 4-2. Tuttavia il primo gol nei supplemantari di Hurst,
soprannominato Wembley-Tor (Wembley gol) in Germania, è entrato nella storia
come uno dei gol più contestati e controversi. Molti tedeschi credettero che il
gol fosse stato regalato dall'arbitro per errore dei guardalinee, ed una ricerca
dell'Università di Oxford portata a termine nel 1995 usando un'analisi video al
computer, determinò che effettivamente la palla non avrebbe oltrepassato la
linea di porta. Comunque, anche il pareggio di Weber non fu esente da polemiche,
dato che il pallone prima dell'assist decisivo fu toccato con una mano dal suo
compagno. Nelle qualificazioni al successivo Campionato Europeo del 1968 i
tedeschi furono eliminati nel girone di qualificazione dopo un pareggio per 0-0
in Albania. È l'unico caso della mancata qualificazione alla fase finale di un
Europeo da parte dei tedeschi, non avendo preso parte alle due edizioni
precedenti. Il risultato di questa partita è noto in Germania come la "vergogna
di Tirana".

Un'altra memorabile sconfitta tedesca ai supplementari avvenne nei Mondiali del
1970 in Messico, questa volta in semifinale contro l'Italia allo Estadio Azteca.
Karl-Heinz Schnellinger pareggiò nei minuti di recupero portando il risultato
sull'1-1 e durante i supplementari entrambe le squadre passarono in testa, prima
la Germania con un gol di Gerd Müller; il capitano Franz Beckenbauer rimase in
campo con una spalla slogata ed il braccio disgiunto dal resto del corpo.
L'Italia poi si impose per quel che ormai è conosciuto come "4-3 messicano",
aggiudicandosi la partita più combattuta e drammatica mai disputata in un
mondiale, talmente epica ormai che viene chiamata Jahrhundertspiel ("Partita del
secolo") anche in Germania. La formazione teutonica si dovette accontentare di
un terzo posto ottenuto con un risultato di misura (1-0) sull'Uruguay, mentre
Gerd Müller si aggiudicò la classifica marcatori della competizione con 10 reti.

Nel 1971, Franz Beckenbauer divenne capitano della Germania Ovest e la guidò
alla conquista prima dell'Europeo successivo e poi del mondiale disputato in
casa. La prima vittoria del torneo continentale, nel 1972 si concretizzò con una
vittoria netta per 3-0 sull'Unione Sovietica. Due anni dopo, al Campionato
mondiale di calcio 1974, fu il turno dell'Olanda di Johan Cruyff, che perse
nella finale disputata allo Stadio Olimpico di Monaco di Baviera per 2-1.

Una storica partita tra le due compagini tedesche si giocò ad Amburgo il 22
giugno del 1974 nella fase finale del mondiale di quell'anno: vinse la DDR 1-0
grazie ad un gol di Jürgen Sparwasser: secondo molti la partita in oggetto fu
combinata per consentire alle due selezioni il passaggio di turno, con reciproco
vantaggio (la Ovest, perdendo, evitò il girone di ferro con Olanda, Brasile e
Argentina).

La Germania Ovest fallì nell'intento di difendere entrambi i titoli. Prima si
arrese alla Cecoslovacchia nella finale degli Europei del '76, anche se soltanto
ai calci di rigore (5-3 dopo che i supplementari si conclusero sul 2-2). Poi ai
Mondiali del 1978, fu eliminata al secondo turno a gironi dopo una sconfitta per
3-2 con l'Austria. Schön si dimise da allenatore e fu sostituito da Jupp
Derwall.

La guida di Derwall iniziò molto bene, dato che la Germania Ovest vinse gli
Europei del 1980 battendo il Belgio 2-1 in finale ed ottenendo il secondo titolo
continentale. Due anni dopo raggiunse anche la finale del Mondiale del 1982, ma
non senza difficoltà. Battuta addirittura all'esordio 2-1 dall'Algeria, riuscì a
passare oltre grazie ad un 1-0 sull'Austria, che condannò la stessa Algeria,
premiò le due squadre europee e fece chiacchierare molto. Superò il secondo
turno eliminando i padroni di casa della Spagna e la temibile Inghilterra e
nella semifinale contro la Francia, rimontò da 3-1 a 3-3 nei supplementari, e
vinse ai conseguenti rigori 5-4 (prima volta nella storia che una partita di un
mondiale si concluse ai rigori). In finale, tuttavia, fu battuta abbastanza
agevolmente dall'Italia nello storico 3-1 che portò il mondiale alla nazionale
azzurra.

Dopo l'eliminazione al primo turno negli Europei del 1984, Franz Beckenbauer
tornò in Nazionale, stavolta da allenatore. Nei Mondiali del 1986 la Germania
Ovest approdò di nuovo in finale per la seconda volta consecutiva, dopo aver
eliminato di nuovo la Francia in semifinale, stavolta con un netto 2-0, ma non
riuscì ad imporsi sull'Argentina, che vinse 3-2. Nell'Campionato europeo di
calcio 1988 giocato in Germania, la squadra perse per 2-1 contro l'Olanda in
semifinale.

Nei Mondiali di calcio Italia 1990 la Germania Ovest raggiunse per la terza
volta consecutiva la finale, questa volta vincendola. Capitanata da Lothar
Matthäus, dopo aver battuto la Jugoslavia per 4-1, gli Emirati Arabi Uniti 5-1 e
pareggiato 1-1 con la Colombia nel girone eliminatorio, sconfisse negli ottavi i
Paesi Bassi 2-1, nei quarti la Cecoslovacchia 1-0 e in semifinale l'Inghilterra
4-3 ai rigori dopo un 1-1, approdando in finale. Qui ritrova l'Argentina del
solito Maradona. Dopo un confronto molto duro (definito tra i più brutti della
storia del calcio), la Germania Ovest vinse 1-0 grazie ad un rigore all'84' di
Andreas Brehme. Beckenbauer, che vinse il titolo anche come capitano nel 1974,
divenne così la seconda persona (dopo Mário Zagallo) ad aver vinto il mondiale
da giocatore, capitano e da allenatore, inoltre con questo risultato la Germania
Ovest diventa la prima Nazionale europea a battere una Nazionale sudamericana in
finale (impresa che sarà ripetuta otto anni dopo dalla Francia contro il
Brasile, e di nuovo dalla Germania contro l'Argentina nel 2014).

Dopo la vittoria nel 1990, Beckenbauer lasciò la panchina all'assistente Berti
Vogts, mentre la caduta del Muro di Berlino e la riunificazione tedesca
portarono alla fusione delle due Nazionali in una nuova definitiva Germania. Il
periodo di separazione lasciò uno scenario di prestigio per la Nazione
occidentale, dato che le vittorie di campionati mondiali e tornei europei fino
al campionato mondiale di calcio 1990 furono appannaggio della Germania Ovest.
La medaglia d'oro alla XXI Olimpiade di Montreal 1976 fu vinta invece dalla
Germania Est. Il grosso della nuova nazionale riunificata venne articolato sul
gruppo di giocatori della ex-Germania Ovest, pur con l'apporto di vari giocatori
della Germania Est, come ad esempio Matthias Sammer, Thomas Doll e Ulf Kirsten.

Tuttavia ad Euro '92, pur raggiungendo la finale, la Germania perse 2-0 contro
la sorprendente Danimarca. Ancora peggio nei Mondiali del 1994, dove fu
eliminata ai quarti con un 2-1 dalla Bulgaria di Hristo Stoichkov dopo essere
stati in vantaggio.

La Germania vinse il suo primo titolo dopo la riunificazione ad Euro 96,
diventando campioni europei per la terza volta. Batté l'Inghilterra, paese
ospitante, in semifinale ai rigori (6-5, dopo l'1-1 dei tempi regolamentari e
supplementari) e la Repubblica Ceca 2-1 in finale, in una partita decisa da un
golden goal di Oliver Bierhoff.

Dopo la vittoria agli Europei del 1996, la Germania iniziò un periodo di
declino. A Francia '98 fu eliminata ai quarti dalla Croazia (poi arrivata
terza), che prevalse con un netto 3-0. Vogts lasciò poco dopo il posto ad Erich
Ribbeck.

Ad Euro 2000 la Germania non vinse neanche una partita e fu subito eliminata
nella fase a gironi. Pareggiò per 1-1 contro la Romania, perse per 1-0 contro
l'Inghilterra e per 3-0 nella partita decisiva contro il Portogallo già
qualificato e in campo con le riserve. Rudi Völler rimpiazzò Ribbeck, prima come
soluzione temporanea, poi definitivamente dato che il suo successore designato,
Christoph Daum, fu coinvolto in uno scandalo di droga.

I tedeschi si risollevarono al mondiale del 2002. Per la prima volta nella sua
storia la compagine tedesca si era qualificata per la fase finale di un mondiale
passando per i play-off. Nel girone di qualificazione era giunta seconda, a pari
punti con l'Inghilterra (17), ma in svantaggio negli scontri diretti (1-0 per i
tedeschi in Inghilterra, 5-1 per l'Inghilterra a Monaco di Baviera). Era stata
dunque costretta a spareggiare contro l'Ucraina, battuta per 4-1 a Dortmund dopo
l'1-1 dell'andata a Kiev. Le aspettative per la campagna di Giappone e Corea del
Sud non erano elevate. Ciononostante, ispirati dal regista Michael Ballack e dai
gol di Miroslav Klose, i tedeschi sovvertirono le scarse attese della vigilia e
all'esordio contro l'Arabia Saudita vinsero per 8-0. La Germania pareggiò poi
per 1-1 con l'Irlanda e batté per 2-0 il Camerun, chiudendo il girone al primo
posto. Nei confronti diretti, con una striscia di 1-0 contro Paraguay, USA
(molto contestato per un rigore non concesso agli avversari per fallo di mano
sulla linea di porta) e Corea del Sud, i tedeschi raggiunsero la finale contro
il Brasile, che affrontarono per la prima volta in un mondiale. Senza la stella
Ballack, squalificato, la Germania capitolò per 2-0. Il portiere tedesco Oliver
Kahn vinse il premio come miglior giocatore del torneo, prima volta per un
estremo difensore.

Ad Euro 2004 la nazionale tedesca non vinse alcuna gara, in un girone con
Olanda, Repubblica Ceca e Lettonia. Dopo l'1-1 contro l'Olanda, la Germania
pareggiò a reti bianche contro i lettoni e nell'ultima partita perse per 2-1
contro i cechi già qualificati, che per l'occasione avevano schierato le
riserve. Völler si dimise. La DFB dovette cercare il terzo commissario tecnico
in nemmeno sei anni, contro i sei avuti nei settantacinque anni precedenti.

Dopo vari rifiuti, tra i quali di Ottmar Hitzfeld ed Otto Rehhagel, l'incarico è
affidato a Jürgen Klinsmann, ex attaccante della nazionale, che ha giocato anche
nel campionato italiano nelle file dell'Inter e della Sampdoria, ma che non
aveva mai allenato prima nella sua carriera. La preparazione ai Mondiali del
2006 in Germania procede però tra molte critiche, specialmente dopo
un'imbarazzante prestazione in amichevole contro l'Italia, che a Firenze ha
travolto i tedeschi per 4-1 a marzo 2006.

Malgrado la nazionale giochi i Mondiali in casa, molti critici non inseriscono
la Germania tra le favorite per la vittoria, sottolineando la carenza di
giocatori di qualità nella formazione tedesca e criticando Klinsmann, accusato
di lontananza dai calciatori per i suoi continui spostamenti in California, dove
ha sede la sua abitazione. Tuttavia, alla fine del torneo il bilancio è assai
soddisfacente: la squadra si piazza terza e in tutto il paese si registra un
entusiasmo per il calcio riaffiorato con veemenza dopo le negative prestazioni
della nazionale negli anni precedenti. Nel Girone A la Germania vince tutte e
tre le partite, l'ultima delle quali il 20 giugno 2006 (3-0 contro l'Ecuador).
Negli ottavi di finale la formazione di Klinsmann supera per 2-0 la Svezia e nei
quarti di finale l'Argentina, con il risultato di 5-3 dopo i calci di rigore. In
semifinale la Germania affronta a Dortmund l'Italia in una riedizione della
storica semifinale dei Mondiali di Messico '70. La partita, molto combattuta,
termina con la vittoria dell'Italia per 2-0 dopo i tempi supplementari, dove la
Germania subisce due gol negli ultimi due minuti prima dei rigori. I tedeschi
riescono poi a centrare il 3º posto nella manifestazione sconfiggendo il
Portogallo per 3-1 nella finale per il 3º e 4º posto, giocata a Stoccarda l'8
luglio.

Il 12 luglio 2006 Klinsmann lasciò la guida della nazionale e fu sostituito dal
suo vice, Joachim Löw. Il girone di qualificazione per il campionato d'Europa
2008 dei tedeschi fu assai abbordabile: l'unica rivale di peso fu la Repubblica
Ceca, orfana delle sue stelle più rappresentative, che avevano scelto di
lasciare la nazionale. Il nuovo commissario tecnico esordì con tre vittorie
consecutive in altrettante partite ufficiali valevoli per le qualificazioni a
Euro 2008, contro Irlanda, San Marino e Slovacchia. Il successo contro i
sammarinesi (13-0 il 6 settembre 2006) è la vittoria con maggior scarto ottenuta
dalla Nazionale tedesca in trasferta. Si tratta anche della peggiore sconfitta
di San Marino nella sua storia. Il precedente primato dei tedeschi apparteneva
ad un 9-1 inflitto in trasferta al Lussemburgo nel 1934. Il successo contro i
diretti avversari, i cechi, portò poi la Germania al primo posto. Alcuni pareggi
concessi alla Germania dai rivali consentirono alla squadra di Löw di mantenere
il primato. Il 13 ottobre 2007 la Nazionale tedesca si qualificò con largo
anticipo per il campionato d'Europa 2008, ma nell'ultima partita fu scavalcata
dalla Repubblica Ceca dopo la sconfitta nel secondo scontro diretto.

Alla fase finale di Euro 2008 la Germania si confermò tra le migliori nazionali
al mondo. Classificatasi seconda nel gruppo B, battendo la Polonia (2-0),
perdendo contro la Croazia (2-1) e battendo l'Austria padrona di casa per 1-0,
ai quarti di finale, contro il temibile Portogallo, tra le favorite per la
vittoria finale, la Germania ebbe buon gioco imponendosi per 3-2, dopo essere
stata in vantaggio per 2-0 e 3-1. In semifinale eliminò la Turchia
sconfiggendola per 3-2 in una partita rivelatasi combattuta, malgrado gli
infortuni e le squalifiche avessero decimato i turchi. Il gol di Philipp Lahm,
realizzato a un minuto dalla fine, consentì alla Germania di accedere per la
sesta volta ad una finale del campionato europeo di calcio, dove la nazionale
tedesca fu battuta dalla Spagna per 1-0.

Qualificatasi al campionato mondiale di calcio 2010 dopo aver superato
Liechtenstein, Finlandia, Russia, Galles ed Azerbaigian, sue avversarie nel
gruppo di qualificazione, la Germania fu inserita nel gruppo D con Serbia, Ghana
ed Australia. All'esordio, il 13 giugno a Durban contro l'Australia, la giovane
Germania priva dell'infortunato Ballack, caratterizzata dalla più bassa età
media del torneo e da una rosa multietnica, vinse brillantemente per 4-0, ma il
buon avvio fu seguito dall'imprevista sconfitta per 1-0 contro la Serbia. La
vittoria nella terza giornata, 1-0 contro il Ghana, consentì ai tedeschi di
qualificarsi per gli ottavi di finale come prima del girone. Qui affrontarono
l'Inghilterra, giunta seconda nel gruppo C, e la batterono per 4-1. La partita è
ricordata anche per il gol regolare non assegnato agli inglesi sul punteggio di
2-1. Nei quarti la Germania si impose, come quattro anni prima, sulla quotata
Argentina, battendola per 4-0 grazie al gol in avvio di Thomas Müller, alla
doppietta di Miroslav Klose e al primo gol in Nazionale del difensore Arne
Friedrich. In semifinale i tedeschi furono sconfitti 1-0 dalla Spagna, poi
campione, non riuscendo quindi a vendicare la sconfitta di due anni prima nella
finale all'europeo. Fu la seconda eliminazione consecutiva in semifinale ad un
mondiale per i tedeschi. La Germania giocò la finale per il terzo posto contro
l'Uruguay e vinse per 3-2 con i gol di Müller, Jansen, Khedira e si riconfermò
terza, come quattro anni prima, quando i tedeschi giocavano in casa.

Qualificatasi per l'europeo del 2012 con 10 vittorie in altrettanti incontri, in
Polonia e Ucraina la squadra di Löw, capitanata da Philipp Lahm e compagine
dall'età media più bassa del torneo, vinse nel suo girone tutte le sfide, con
Paesi Bassi, Portogallo e Danimarca. Eliminò ai quarti di finale la Grecia, che,
dopo aver segnato il gol dell'1-1, capitolò per 4-2. Affrontò poi l'Italia, che
si confermò ancora una volta "bestia nera" per i tedeschi nei tornei ufficiali.
Gli azzurri vinsero per 2-1 (Mesut Özil segnò su rigore a tempo ormai scaduto) e
la Germania fu eliminata dall'Europeo in semifinale. Riuscì a qualificarsi per i
mondiali del 2014 vincendo il proprio girone con 28 punti.

Nella rassegna mondiale superò il girone grazie alle vittorie su Portogallo e
Stati Uniti e al pareggio contro il Ghana. Negli ottavi di finale batté dopo i
supplementari l'Algeria e nei quarti di finale sconfisse la Francia per 1-0
grazie ad un gol di Mats Hummels. In semifinale la squadra tedesca affrontò i
padroni di casa del Brasile e li sconfisse con il punteggio record di 7-1,
infliggendo ai brasiliani la più pesante sconfitta della storia della nazionale
verdeoro. L'ultimo ostacolo verso la vittoria fu l'Argentina di Lionel Messi.
Dopo che i tempi regolamentari si chiusero sul risultato di 0-0, un gol di Götze
al 113º minuto di gioco consegnò la vittoria e il quarto titolo mondiale della
sua storia alla Germania.

Dopo il mondiale lasciarono la nazionale Philipp Lahm, Per Mertesacker e
Miroslav Klose. L'inizio delle qualificazioni al campionato d'Europa 2016 non fu
dei migliori. Dopo la vittoria casalinga per 2-1 contro la Scozia, la Germania
perse per la prima volta nella sua storia contro la Polonia (2-0 a Varsavia) e
pareggiò per 1-1 contro l'Irlanda. Vinse poi contro Gibilterra (4-0) e concluse
l'anno battendo per 1-0 i campioni d'Europa della Spagna. Malgrado la sconfitta
patita nell'ottobre 2015 a Dublino (1-0) alla penultima giornata, battendo per
2-1 la Georgia a Lipsia all'ultima giornata i tedeschi si qualificarono per la
fase finale dell'europeo come primi classificati nel girone con 22 punti, frutto
di 7 vittorie, un pareggio e 2 sconfitte.

Il 12 giugno 2016, inizia l'Europeo per la Germania. I tedeschi esordiscono nel
torneo battendo per 2-0 l'Ucraina (partita nella quale, peraltro, la Germania
sfiorò un clamoroso autogol da parte di una sfortunata deviazione di Jerome
Boateng, che salvò la porta di Manuel Neuer sulla linea). Nella seconda sfida,
la squadra di Löw affrontò la Polonia, avversaria già nel girone di
qualificazione, e quello che ne derivò fu un risultato a reti bianche. La
Germania concluse il proprio girone con la vittoria per 1-0 ai danni del Irlanda
del Nord. Superata agevolmente la Slovacchia per 3-0 (reti di Boateng, Draxler e
Schweinsteiger), la Germania si ritrovò ai quarti di finale di fronte l'Italia,
sua storica rivale, e perla prima volta la eliminò da una grande competizione
internazionale, anche se solo ai tiri di rigore (6-5 dopo che i tempi
supplementari si erano conclusi sull'1-1, frutto del gol di Mesut Özil e del
rigore trasformato da Leonardo Bonucci). Il percorso dei tedeschi verso la Coppa
d'Europa si arrestò, come quattro anni prima, in semifinale, con la sconfitta
per 2-0 contro i padroni di casa della Francia (a causa della doppietta messa a
segno da Antoine Griezmann).

Sin dalla sua nascita la nazionale tedesca ha sempre indossato come prima tenuta
un completo bianco (a volte con bordini neri), con calzoncini neri e calzettoni
bianchi; si trattava dei colori della bandiera della Prussia. Dopo la scissione
delle due Germanie, la Germania Ovest ha continuato ad usare questo
abbigliamento casalingo, mentre la Germania Est ha giocato in blu, colore che
non verrà mai ripreso dopo la riunificazione.

Nel 1988 appare un vistoso tricolore tedesco che parte dalla spalla destra e
copre quasi tutto il petto. La scelta del fornitore tecnico è felice, perché
ricollega la caduta del muro di Berlino, la successiva fusione delle due
nazionali e la vittoria ai mondiali italiani del '90, pertanto i colori
nazionali diventano un motivo frequente per almeno sei anni: ridotti alle spalle
nel '92, tornano in maniera molto invasiva nel petto nel '94 ma come rombi a
sfumature tricolori, simili al piumaggio presente nel petto di un'aquila. Nel
'96 c'è un ritorno alla semplicità, con una tenuta completamente bianca e nera
con un tricolore nel colletto e nei bordi delle maniche. Un piccolo tricolore,
formato da tre righine orizzontali sul petto, torna nel '98, per poi figurare
negli anni successivi in piccoli ornamenti più o meno vistosi. In occasione del
Mondiale 2014 viene realizzata una divisa decisamente di rottura rispetto al
passato: la maglia, bianca, reca in petto una vistosa "V" con gradiente di varie
tonalità di rosso, mentre i pantaloncini non sono più neri ma diventano
anch'essi bianchi.

Se la tenuta casalinga, ornamenti a parte, è rimasta quasi sempre invariata
anche e nonostante le vicissitudini politiche, molto più tribolata è la storia
della divisa da trasferta. La seconda casacca tedesca è tradizionalmente di
color verde. Per lungo tempo è sopravvissuta la credenza secondo cui questo
colore fosse stato scelto in onore e rispetto dell'Irlanda, prima compagine non
confinante che accettò un confronto calcistico con la Germania Ovest
nell'immediato secondo dopoguerra; in realtà, il verde è semplicemente derivato
dal colore preminente nello stemma del Deutscher Fußball-Bund, la federcalcio
tedesca. La maglia verde, indossata per la prima volta ai Mondiali 1954, ha
caratterizzato la vittoria del primo Campionato europeo del 1972, ed ha
accompagnato la Germania anche dopo la riunificazione con l'Est, fino al 1º
settembre 2001: in questa data la Germania ha giocato in maglia verde quella che
è stata la sua peggior sconfitta casalinga in epoca moderna, un 1-5 contro
l'Inghilterra all'Olympiastadion di Monaco di Baviera. Dopo questa débacle, la
maglia verde è stata accantonata, e nel decennio successivo è iniziata una lenta
evoluzione della seconda divisa. Il 2002 ha visto l'introduzione di una divisa
con due tonalità di grigio, mentre nel 2004 ha debuttato una maglia
completamente nera con dettagli gialli e rossi. La Confederations Cup 2005 ha
visto l'esordio di una maglia rossa, fortemente voluta dal CT Jürgen Klinsmann
(convinto che il colore rosso potesse dare un vantaggio psicologico alla squadra
in termini di aggressività); questa divisa è stata la più utilizzata come
seconda maglia durante gli anni duemila, ed in particolare Klinsmann premette
per utilizzare proprio questa come prima divisa nei Mondiali casalinghi del
2006, salvo poi desistere. Il 2010 ha visto nuovamente una maglia nera, stavolta
con inserti oro. Con gli Europei del 2012, in occasione del quarantennale della
conquista del primo alloro continentale, c'è il ritorno della classica seconda
divisa verde.

Il simbolo della nazionale tedesca non è quello del DFB, ma una tradizionale
aquila nera stilizzata, che richiama lo stemma nazionale. Il fornitore tecnico
è, oramai dal 1980, il gruppo tedesco adidas, rimpiazzando la Erima, un'azienda
teutonica di proprietà della stessa adidas.

NOTA: Per le informazioni sulle rose successive al 1948 visionare la pagina
della Nazionale olimpica.

Lista dei 23 giocatori convocati da Joachim Löw per il Campionato europeo di
calcio 2016.

Seguono le classifiche relative al maggior numero di presenze e al maggior
numero di gol segnati di sempre per la Germania, aggiornate al 15 novembre 2016.

NB: per Nazionale di calcio dell'Unione Sovietica s'intende la Nazionale che
giocò dal 1924 al 1991, per Nazionale di calcio della Cecoslovacchia s'intende
la Nazionale che giocò dal 1920 al 1993, in cui militavano sia i cechi che gli
slovacchi, e per Nazionale di calcio della Jugoslavia s'intende la Nazionale che
giocò dal 1920 al 1992, in cui militavano croati, bosniaci, macedoni, serbi,
sloveni e montenegrini.

NB: come da regolamento FIFA le gare terminate ai rigori contro Cecoslovacchia
(20 giugno 1976, persa), Francia (8 luglio 1982, vinta), Messico (21 giugno
1986, vinta), Svezia (31 marzo 1988, persa), Inghilterra (4 luglio 1990 e 26
giugno 1996, vinte), Argentina (30 giugno 2006, vinta) e Italia (2 luglio 2016,
vinta) sono considerate partite pareggiate.



https://it.wikipedia.org/wiki/Carabinieri_(serie_televisiva)

Carabinieri è una serie televisiva trasmessa su Canale 5 dal 2002 al 2008. Sono
state realizzate sette stagioni e, nel 2005, una miniserie televisiva spin-off
Carabinieri - Sotto copertura.

La serie televisiva racconta le vicende dei carabinieri dislocati nella piccola
caserma di Città della Pieve; pur essendo presenti elementi di azione e
poliziesco coerenti con l'ambientazione, sono forse preponderanti i toni della
commedia e un interesse per l'intreccio amoroso non troppo lontano da quello
proprio della soap opera.

Caratteristica della fiction è risultata essere, negli anni, l'alternanza di
vari personaggi che hanno saputo conquistare il pubblico; tra questi, ricordiamo
Manuela Arcuri, Lorenzo Crespi, Martina Colombari, Alessia Marcuzzi, Ettore
Bassi, Roberto Farnesi, Maurizio Casagrande e Pino Caruso, l'indimenticato
maresciallo Capello delle prime serie.

Dalla settima stagione, in onda dal 18 marzo 2008, nonostante i protagonisti
siano quasi gli stessi, la location diventa la città toscana di Montepulciano.
Nonostante gli ascolti traballanti della sesta stagione (che già aveva avuto
diversi ricambi nel cast fisso), Canale 5 decise di ordinare una settima
stagione più lunga del solito (28 episodi), ma con ulteriori abbandoni del cast;
è così avvenuto il tracollo totale della serie che è scesa sotto i 4 milioni e
che è stata così cancellata (l'obiettivo da raggiungere era il 23% di share). I
rimanenti episodi della settima (e, a questo punto, ultima) stagione sono andati
in onda sempre in prima serata su Canale 5, ma in estate, fuori periodo di
garanzia. Molte altre sono comunque le novità a partire dal cast che vede
l'arrivo tra gli altri di Katia Ricciarelli, Dario Ballantini, Gianluca Belardi,
Roberto Calabrese, Chiara Ricci, Valeria Cavalli, Barbara Matera, Giuseppe
Soleri e Simon Grechi. Riconfermati invece Walter Nudo, Roberta Giarrusso,
Maurizio Casagrande, Federica Citarella, Alex Partexano, Andrea Roncato,
Valentina Pace, Francesca Chillemi, Lia Tanzi, mentre tornano Paolo Villaggio,
nelle vesti questa volta di padre Paolo (che risulterà, poi, essere il fratello
gemello di Giovanni), e Michael Reale, ancora una volta nei panni del Colonnello
Fabio Di Chiara, conosciuto nella terza stagione.

L'ultima puntata della settima serie è stata trasmessa il 30 luglio 2008. La
serie televisiva è stata ritrasmessa più volte in replica dal 2009 al 2016 nel
corso della mattinata di Rete 4 sia in periodo estivo che in periodo invernale.
Le repliche sono state mandate in onda anche da Happy Channel, Mediaset Extra e
Telenorba.

La sigla e le musiche della fiction sono scritte, arrangiate e dirette da
Germano Mazzocchetti.



https://it.wikipedia.org/wiki/Grey%27s_Anatomy

Grey's Anatomy è una serie televisiva statunitense trasmessa dal 2005 dalla
American Broadcasting Company (ABC). È un medical drama incentrato sulla vita
della dottoressa Meredith Grey, una tirocinante di chirurgia nell'immaginario
Seattle Grace Hospital di Seattle. Il titolo di Grey's Anatomy gioca
sull'omofonia fra il cognome della protagonista, Meredith Grey, e Henry Gray,
autore del celebre manuale medico di anatomia Gray's Anatomy (Anatomia del
Gray). Lo Show è stato ideato da Shonda Rhimes, che ne è produttore esecutivo,
insieme a Betsy Beers, Mark Gordon, Krista Vernoff, Rob Corn, Mark Wilding, e
Allan Heinberg. Anche se la serie è ambientata a Seattle viene girata
principalmente a Los Angeles, California. I titoli dei singoli episodi sono
spesso i titoli di una o più canzoni.

Inizialmente partita come una serie in midseason, Grey's Anatomy ha ben presto
attratto pubblico, ricevendo anche numerosi premi e riconoscimenti nel corso
degli anni. Insieme a Desperate Housewives e Lost, è considerata una delle serie
TV che hanno riportato al successo il network televisivo statunitense ABC. Nel
2007 ha generato uno spin-off, Private Practice, di cui è protagonista Kate
Walsh nel ruolo di Addison Montgomery. Un adattamento della serie in versione
soap opera, intitolato A corazón abierto, è andato in onda in Colombia dal 26
maggio 2010.

La serie è trasmessa in prima visione assoluta negli Stati Uniti da ABC. In
lingua italiana la serie viene trasmessa in Italia in prima visione dal canale
satellitare Fox Life, e in chiaro da Italia 1 (fino alla settima stagione) e da
LA7 (dall'ottava stagione); in Svizzera è invece trasmessa da RSI LA1.

Meredith Grey è una giovane ragazza di Boston che, dopo la laurea in medicina,
riesce ad entrare nel gruppo di tirocinanti di chirurgia del Seattle Grace
Hospital. Si trasferisce così a Seattle, nella vecchia casa appartenuta alla
madre. Qui si trova a condividere la nuova esperienza insieme ad un gruppo di
giovani coetanei, tutti alle prese con i più svariati problemi, sentimentali e
non. Meredith è figlia di Ellis Grey, una dottoressa di fama mondiale
specialista in chirurgia generale, cosa che le fa sentire molto il peso del suo
cognome. La sera prima di iniziare il tirocinio, in un pub Meredith incontra
Derek, un affascinante uomo con cui passa la notte; il giorno dopo scopre che in
realtà lui è Derek Shepherd, neurochirurgo del Seattle Grace, nonché suo
supervisore. Meredith deve così districarsi tra lo studio e il lavoro per poter
diventare un chirurgo, e i sentimenti che prova per Derek.

Dopo una serata al pub, la specializzanda Meredith Grey va a letto con Derek
Shepherd, affascinante neurochirurgo del Seattle Grace Hospital. La donna, però,
non sa che è un suo superiore e la loro relazione inizialmente crea dei problemi
sul lavoro. La malattia della madre di Meredith e l'arrivo di Addison
Montgomery, ex moglie di Derek, complicano la situazione. Durante il tirocinio
Meredith conosce i suoi compagni di specializzazione Cristina Yang, Izzie
Stevens, George O'Malley ed Alex Karev, con i quali stringe amicizia e condivide
i problemi della vita. Cristina, come l'amica Meredith, intraprende una
relazione sentimentale con un suo superiore il cardiochirurgo Preston Burke.

Cristina aspetta un figlio da Burke, ma durante un intervento sviene in sala
operatoria e subisce lei stessa un intervento e perde il bambino (che non voleva
avere), mentre Derek cerca di gestire la situazione con Addison. Izzie nel
frattempo inizia una relazione con il paziente Denny Duquette, che la porta a
rubare un cuore per lui e a staccare la spina che lo alimentava. Le condizioni
di Denny sono ormai compromesse e muore, in attesa di Izzie che stava andando a
trovarlo con il vestito del ballo. La dottoressa Bailey rimane incinta,
facendole capire quanto questo influisca sulla sua vita.

Derek e Addison divorziano e lui si addossa la colpa del fallimento del loro
matrimonio perché innamorato di Meredith. Successivamente Addison gli rivela che
con Mark non era stato solo sesso, ma era innamorata e aspettavano un figlio
(lei poi abortì in quanto non riteneva Mark un buon padre, lui andò a letto con
un'altra e Addison lo lasciò). La relazione tra Burke e Cristina continua e lui
le chiede di sposarla; Il giorno del matrimonio Cristina ha una crisi di panico,
ma riesce a superarla. Poco dopo però arriva Burke e la lascia sull'altare.
George fallisce il test di medicina, mentre il capo Webber sceglie Callie come
capo degli specializzandi. Lei e George iniziano una relazione che li porterà a
sposarsi a Las Vegas. Addison riceve ed accetta una proposta di lavoro a Los
Angeles. Izzie riceve una grossa eredità per la morte del fidanzato Denny
Duquette e impiega molto tempo per incassare l'assegno in quanto non si sente
adeguata ad avere quei soldi. La Bailey le intima di incassare l'assegno,
altrimenti non la farà più entrare in sala operatoria. Incassato l'assegno,
Izzie decide di finanziare l'intervento di una ragazza di 17 anni che soffre di
una grave forma di scoliosi e a cui l'assicurazione ha negato il denaro per
l'intervento. Intanto Miranda Bailey vuole aprire un poliambulatorio gratuito
per aiutare chi non ha i soldi per l'assicurazione medica. Izzie Stevens decide
così di finanziare lei, con gli 8 milioni dell'eredità, il poliambulatorio che
intitolerà alla memoria di Denny Duquette.

Al Seattle Grace Hospital arrivano i nuovi specializzandi, tra i quali la
sorellastra di Meredith, Lexie Grey. Callie non riesce a gestire il lavoro e
dopo aver saputo che George la tradisce con Izzie scopre di essere attratta dal
cardiochirurgo Erica Hahn. Meredith e Derek tornano assieme, così come Alex,
dopo aver pianto per Ava, la ragazza che aveva perso la memoria, si innamora di
Izzie. Anche Webber, nonostante i problemi con la moglie Adele, si riunisce a
lei.

Izzie ha continue visioni di Denny e scoprirà in un secondo momento che queste
sono dovute ad un melanoma al quarto stadio, dal quale è affetta. Mark Sloan
inizia una relazione con Lexie Grey, mentre Derek va a vivere nella casa di
Meredith e le chiede di sposarla. Tuttavia, il giorno delle nozze a sposarsi
sono Izzie e Alex, nonostante tutti pensino che quest'ultima morirà. Derek
opererà Izzie ma non senza complicazioni. Callie intraprende una relazione con
la nuova arrivata, la dottoressa Arizona Robbins, dopo la partenza di Erica.
George decide di arruolarsi nell'esercito convinto da un nuovo chirurgo, Owen
Hunt, che inizierà una relazione con Cristina. Il giorno in cui George dà le
dimissioni, appena fuori dall'ospedale viene investito da un autobus, salvando
una ragazza: le condizioni di George sono pessime, tanto che quando viene
portato al pronto soccorso nemmeno i suoi amici e colleghi riescono a
riconoscerlo. Dopo qualche giorno, George muore.

I turni degli specializzandi vengono scombussolati a causa dell'arrivo degli
esuberi dal Mercy West. April, una specializzanda del Mercy West viene
licenziata dopo aver commesso un errore ma in seguito verrà riassunta da Derek,
nuovo primario di chirurgia. Izzie vince la malattia ma torna a casa sua
troncando così la storia con Alex. George muore tra l'indifferenza di più
persone, che si accorgono solo dopo diversi giorni di aver perso un grande amico
e un valido aiuto. Richard inizia ad avere problemi di alcolismo, motivo per cui
viene sostituito da Derek, che gli consiglia di andare in terapia per poi
riprendere il lavoro. Nell'ultimo episodio un uomo entra in ospedale armato,
alla ricerca di Derek, per ucciderlo in quanto ritiene lui il responsabile della
morte della moglie, deceduta qualche mese prima al Seattle Grace, dopo che Derek
ha deciso di staccarle la spina perché ormai senza speranza. L'uomo armato spara
a molti medici, pazienti e infermieri colpendo infine anche Derek, nello stesso
momento Meredith perde il bambino di cui era incinta.

Webber torna nuovamente ad essere il capo dopo le dimissioni di Derek, che si
salva grazie all'operazione effettuata da Cristina nonostante la pistola puntata
alla tempia. Intanto è cominciata la gara per diventare il capo degli
specializzandi e ad avere la meglio è April. Meredith decide di adottare un
bambino con Derek. Dopo aver perso il bambino mentre Cristina operava Derek,
infatti, non riesce più a rimanere incinta. Cristina cerca di riprendersi dallo
shock sposandosi con Owen e, successivamente, ne rimane incinta. La decisione di
Cristina di abortire getta la coppia in crisi. Derek inizia un trial
sperimentale sull'Alzheimer insieme a Meredith. Sapendo della malattia di Adele,
la dottoressa Grey scambia le cartelle dei pazienti per agevolarla e per questo
verrà sospesa dal lavoro e il suo matrimonio entra in crisi. Callie Torres, dopo
la partenza di Arizona per l'Africa, rimane incinta di Mark ma, quando Arizona
torna, si rimettono insieme e decidono di crescere la bambina tutti e tre
insieme. Inoltre, Mark dice addio a Lexie, che inizia una storia con Jackson,
mentre la Altman si sposa con Henry, un paziente dell'ospedale che non ha
l'assicurazione medica, solamente per fargli usufruire della sua assicurazione e
finisce per innamorarsene.

Richard si prende la colpa per coprire Meredith, così Owen diventa il nuovo capo
e Meredith torna al lavoro. Cristina, nonostante il parere contrario di Owen,
sceglie di abortire, così Owen decide di lasciarla. L'assistente sociale capisce
che Meredith e Derek hanno dei problemi coniugali, così toglie loro l'affido
della bambina, che verrà loro riconcessa a titolo definitivo successivamente.
Per non creare ulteriori problemi coniugali, Meredith decide di lasciare la sua
specializzazione in neurochirurgia e decide di intraprendere quella in chirurgia
generale. La Bailey incontra nuovamente Ben, capisce così di amarlo ancora e
lascia l'infermiere Eli. Richard, dopo il problema con la FDA, lascia la sua
sperimentazione alla Bailey, a cui si aggiunge poi Meredith. Henry muore,
lasciando Teddy sconvolta. Mark, dopo aver lasciato Lexie, inizia una nuova
storia con Julia; lei sarebbe pronta ad avere una famiglia con lui, ma lui,
nell'episodio finale, confessa a Derek di volere una famiglia con Lexie, perché
è lei che ama. Nell'epilogo, Owen confessa a Cristina di averla tradita. Lexie
dichiara i propri sentimenti a Mark. Successivamente Alex, Meredith, Cristina,
Jackson e April affrontano gli esami e tutti li superano, tranne April, che
successivamente viene licenziata. Alla fine Meredith, Derek, Cristina, Mark,
Arizona e Lexie, trovandosi a bordo dello stesso aereo, hanno un incidente;
tutti i chirurghi presenti sull'aereo sopravvivono eccetto Lexie e Mark che
morirà solo qualche giorno dopo in ospedale. Gli altri, più o meno feriti, si
addormentano nella speranza di essere soccorsi ma rischiando l'assideramento.

Il 10 gennaio 2011 la ABC ha rinnovato lo show con un'ottava stagione per la
stagione televisiva 2011-2012, in onda negli Stati Uniti dal 22 settembre 2011.

Shonda Rhimes, la creatrice, ha comunicato via Twitter che l'ottava stagione non
sarà l'ultima di Grey's Anatomy e che lo show continuerà. Il 10 gennaio 2012
Paul Lee, il presidente della ABC, ha confermato ufficialmente la produzione
della nona stagione dello show. Infine il 26 marzo 2012 la ABC ha
definitivamente confermato la produzione della nona stagione della serie.

Il 9 maggio 2012 tutti i membri del cast originario ancora presenti nello show
hanno firmato un contratto che prevede la loro presenza per altre due stagioni,
ovvero fino alla decima.

Il 10 maggio 2013 la ABC ha ufficialmente confermato la produzione della decima
stagione della serie. Il 9 maggio 2014 la ABC ha ufficialmente confermato la
produzione dell'undicesima. Il 7 maggio 2015 della dodicesima, la cui
trasmissione è cominciata il 24 settembre 2015.

Inoltre, il 3 marzo 2016 è stata confermata una tredicesima stagione. Il 10
febbraio 2017, la serie è stata rinnovata anche per una quattordicesima
stagione.

Il programma è stato lodato per il suo cast non tradizionale. Shonda Rhimes,
produttrice esecutiva della serie, ha infatti dichiarato di essere orgogliosa di
aver usato la tecnica del blind-casting, ovvero di non aver concordato in
precedenza l'origine etnica dei personaggi, scegliendo gli attori su basi
prettamente recitative.

Ideata e creata da Shonda Rhimes, la serie prese inizialmente il nome di
pre-produzione Complication, per poi essere cambiato in Grey's Anatomy.
Nonostante fosse nata per rimpiazzare il telefilm Boston Legal, la prima di
stagione di Grey's Anatomy venne seguita da oltre 16 milioni di telespettatori,
mentre gli ascolti dell'ultimo episodio della prima stagione superarono i 22
milioni.

Gli esterni del Seattle Grace Hospital (che dalla sesta stagione, a causa della
fusione con l'ospedale rivale, prende il nome di Seattle Grace Mercy West
Hospital, e successivamente dalla nona stagione viene rinominato Grey Sloan
Memorial Hospital) e le scene ambientate sull'elisuperficie vengono girati nella
sede della Fisher Communications e nelle sue filiali. Gli interni, invece,
vengono girati nel VA Sepulveda Ambulatory Care Center nel North Hills in
California. Altre scene vengono girate nei Prospector Studios di Los Angeles.

Kate Walsh (interprete di Addison Montgomery) ha lasciato il cast regolare della
serie al termine della terza stagione, nel 2007, quando è diventata la
protagonista dello spin-off Private Practice. In seguito la Walsh è comunque
ritornata in alcuni episodi di Grey's Anatomy in occasione di alcuni crossover
tra le due serie quali Un pezzo del mio cuore della quarta stagione, Prima e
Dopo e Un errore in buona fede della quinta stagione, Cambiamenti della sesta
stagione, Una canzone per rinascere della settima stagione e E se... dell'ottava
stagione.

Nell'ottobre 2006 Isaiah Washington (interprete di Preston Burke) viene accusato
di insulti omofobici nei confronti di T. R. Knight, dopo aver chiamato il
collega «faggot» («frocio», «checca»), durante una discussione con Patrick
Dempsey. Washington si scusò pubblicamente per lo sfortunato uso di parole. Il
fatto è però riemerso alla cerimonia dei Golden Globe 2007, quando, dopo la
premiazione della serie, gli attori hanno risposto ad alcune domande poste dai
giornalisti in sala stampa, ed uno di questi ha chiesto chiarimenti
sull'accaduto ma inaspettatamente, Washington negò l'episodio dichiarando: «No,
non ho chiamato T. R. "frocio"». Una settimana dopo, Knight, oggetto
dell'offesa, è stato ospite al programma The Ellen DeGeneres Show, dove ha
dichiarato che sia lui che altri colleghi avevano sentito Washington usare la
parola durante l'incidente di ottobre. L'organizzazione LGBT GLAAD ha preteso le
scuse di Washington. Il 7 giugno 2007 la ABC ha annunciato che non avrebbe
rinnovato il contratto all'attore e che non sarebbe apparso nelle stagioni
successive, dimostrandosi però favorevole per alcune brevi apparizioni di
Washington nello show. Nell'episodio Vincere le paure della quarta stagione
viene usata l'immagine del dottor Burke, suscitando nell'attore la richiesta di
un risarcimento. A marzo del 2014 la produzione annuncia che Washington prenderà
parte, come guest star, ad un episodio della decima stagione.

Il 3 novembre 2008, Entertainment Weekly riportò che il 6 novembre l'attrice
Brooke Smith (interprete della dott. Erica Hahn) avrebbe abbandonato il cast
della serie. In risposta a tale notizia, Shonda Rhimes disse che sfortunatamente
non era stata trovata la magia e la chimica tra il personaggio della Hahn e
quello della dott. Callie Torres (interpretata da Sara Ramírez), rendendo così
pubblica l'esclusione dell'attrice dal cast a partire dal settimo episodio della
quinta stagione.

Il 27 maggio 2009 il sito web di E! riportò che T. R. Knight (interprete di
George O'Malley) non avrebbe preso parte alla sesta stagione. Shonda Rhimes
giustificò questa notizia dicendo che era solo per aumentare l'audience,
ribadendo la sua stima per T. R. e per il suo talento. Il 17 giugno 2009, viene
ufficializzata la notizia di abbandono della serie da parte di T.R., che appare
per l'ultima volta nell'ultimo episodio della quinta stagione in cui si assiste
alla morte del suo personaggio.

Il 12 gennaio 2010, Katherine Heigl (interprete di Izzie Stevens) ha lasciato
definitivamente il cast della serie dopo un'indecisione durata mesi, per potersi
dedicare maggiormente alla figlia da poco adottata. Pochi mesi dopo, nell'agosto
del 2010, la Heigl esprime la volontà di partecipare come guest star ad un
episodio per chiudere definitivamente la storyline tra la dottoressa Stevens ed
il dottor Karev, lasciata in parte aperta. A gennaio 2012 Shonda Rhimes fa
sapere che la produzione pur essendo a conoscenza della volontà dell'attrice non
ha in programma di far tornare il personaggio di Izzie Stevens nelle stagioni
future dello show.

Nell'aprile 2012 Shonda Rhimes fornisce delle piccole anticipazioni
sull'episodio finale dell'ottava stagione, annunciando colpi di scena e
soprattutto la morte di uno dei personaggi principali della serie. Il 17 maggio
va in onda il finale di stagione, in cui fa la sua ultima apparizione l'attrice
Chyler Leigh, poiché a morire è Lexie Grey, il personaggio da lei interpretato.
Dopo la messa in onda dell'episodio, la Rhimes dichiara di aver concordato
insieme alla Leigh l'uscita di scena definitiva di Lexie e ringrazia l'attrice
per il lavoro svolto nel corso degli anni. Chyler Leigh conferma quanto detto
dalla Rhimes dichiarando: «All'inizio di quest'anno ho deciso che questa sarebbe
stata la mia ultima stagione. Mi sono incontrata con Shonda Rhimes per dare a
Lexie un'appropriata conclusione», inoltre spiega di aver deciso di abbandonare
la serie per dedicarsi maggiormente alla sua famiglia e a nuovi progetti futuri.

Nel maggio 2012 Kim Raver (interprete di Teddy Altman) lascia il cast regolare
della serie con la sua ultima apparizione nell'episodio conclusivo dell'ottava
stagione. Dopo la messa in onda dell'episodio, Shonda Rhimes ha commentato
questa uscita di scena affermando che è stata voluta dalla Raver stessa, alla
quale fa i complimenti per il talento e la professionalità mostrata negli anni.
Non è escluso che Kim Raver possa apparire in veste di guest star in qualche
episodio delle stagioni future.

A luglio 2012 Eric Dane (interprete di Mark Sloan) annuncia la sua uscita di
scena dalla serie tv dopo i due primi episodi della nona stagione. L'uscita del
personaggio è avvenuta in seguito a un incidente aereo in cui perse la vita
anche Lexie Grey (interpretata da Chyler Leigh).

Ad agosto 2013 la rete tv ABC annuncia la decisione di Sandra Oh (interprete di
Cristina Yang) di lasciare la serie tv dopo la decima stagione, per chiudere un
ciclo della propria carriera e dedicarsi a nuovi progetti lavorativi. La
creatrice dello show Shonda Rhimes commenta la decisione ringraziando l'attrice
per il lavoro svolto e promettendo di dare una degna conclusione alla storyline
di Cristina.

Per problemi di budget, la produzione annuncia che nell'undicesima stagione non
saranno più presenti Gaius Charles (Shane Ross) e Tessa Ferrer (Leah Murphy).
Infatti nel penultimo episodio si assiste al licenziamento di quest'ultima
ottenendo da Webber un lavoro in un laboratorio di ricerca gestito da una
conoscente; mentre nel caso dello specializzando Ross nel finale di stagione si
trasferisce a Zurigo insieme a Cristina per lavorare nella fortunata clinica
specializzata in cardiochirurgia.

Benché avesse rinnovato il contratto per altri due anni dopo la decima stagione,
Patrick Dempsey (interprete di Derek Shepherd) ha deciso di lasciare la serie
facendo la sua ultima apparizione nel ventunesimo episodio dell'undicesima
stagione, dove si assiste alla morte del personaggio in seguito ad un incidente
stradale. L'annuncio è avvenuto il 23 aprile 2015.

L'uscita dal cast da parte dell'attrice Sara Ramirez (interprete di Callie
Torres) è stata ufficializzata il 19 maggio 2016, in concomitanza con la messa
in onda del finale della dodicesima stagione. La dottoressa Torres, dopo aver
perso la battaglia legale per l'affidamento di Sofia Robbins Sloan Torres
riuscirà a trovare un punto d'incontro con l'ex moglie, Arizona Robbins, ed
abbandonerà il Grey Sloan Memorial Hospital per seguire il suo nuovo amore, la
collega Penny Blake.

La musica è una parte rilevante di Grey's Anatomy. Il titolo di ogni episodio è
infatti tratto da una canzone (soprattutto del genere pop) e, in ogni episodio,
vengono utilizzate molte canzoni conosciute o celebri.

Il tema della sigla d'apertura e di chiusura è un frammento del brano Cosy in
the rocket del duo elettropop Psapp. La canzone è stata inserita nel volume 1
della colonna sonora della serie.

Grey's Anatomy è stato lo strumento del successo di Chasing Cars degli Snow
Patrol e di How to Save a Life dei The Fray, entrambe entrate nei primi posti
delle classifiche in seguito al programma. In particolare, How to Save a Life ha
aumentato del 300% le vendite, venendo usata anche nelle anteprime statunitensi
di Grey's Anatomy e nei video promozionali della serie.

La cantante Emiliana Torrini ha scritto un pezzo inedito per un episodio, mentre
altri come Taylor Swift hanno dato al telefilm l'esclusiva dei loro pezzi
musicali come Gary Lightbody.

Nel 2007, il secondo volume della colonna sonora di Grey's Anatomy è stato
candidato ai Grammy Award nella categoria Best Compilation Soundtrack Album for
Motion Picture, Television or Other Visual Media.

La serie è ambientata per la maggior parte del tempo all'interno del Seattle
Grace Hospital. Nella sesta stagione avviene la fusione con il Mercy West, cosa
che dà origine al Seattle Grace Mercy West Hospital (abbreviato SGMWH). Nella
nona stagione il nome viene ulteriormente cambiato in Grey Sloan Memorial
Hospital in onore di Lexie Grey e Mark Sloan, due medici dell'ospedale deceduti
nell'incidente aereo dell'ottava stagione. L'ospedale è teatro di numerosi
eventi: dai casi clinici particolari, come quello di un uomo che possiede una
bomba nel torace, a vere e proprie sparatorie, come quella avvenuta negli
episodi Santuario e Vivere o morire.

Nel corso degli episodi inoltre vengono inquadrate le abitazioni dei personaggi
e il bar di Joe (Emerald City Bar), luogo di ritrovo di fronte all'ospedale.

Gli esterni del Seattle Grace Hospital, comprese le scene ambientate
sull'elisuperficie, sono girati nella sede della Fisher Communications e nelle
sue filiali. Gli interni, invece, vengono girati nel VA Sepulveda Ambulatory
Care Center nel North Hills in California. Altre scene vengono girate nei
Prospector Studios di Los Angeles.

Nella versione statunitense, così come nelle versioni trasmesse nella maggior
parte dei paesi, la sigla musicale della serie è il brano Cosy in the Rocket del
duo Psapp.

La sequenza di immagini di apertura nella prima stagione inizia con
un'inquadratura degli spogliatoi del personale medico, successivamente la vista
passa ad un kit medico comprendente delle forbici chirurgiche e due bisturi, una
mano femminile prende una di queste forbici e nell'inquadratura successiva si
può vedere che l'oggetto che tiene in mano in realtà è un piegaciglia.
Nell'inquadratura successiva si vede un vestito di una donna che viene
allacciato e subito dopo si vede un camice medico che viene allacciato. La vista
passa poi ad una sacca di flebo; la telecamera segue per qualche secondo il tubo
di plastica ad essa collegato e la vista passa ad un drink. L'inquadratura
finale mostra un uomo e una donna sotto un telo mortuario e compare la scritta
Grey's Anatomy, infine una tendina viene calata davanti alla telecamera e
l'ultima cosa che si vede è una scarpa col tacco rossa.

Ogni episodi finisce invece con la scritta Grey's Anatomy su uno sfondo nero, ad
eccezione dell'episodio Siamo così della settima stagione e Apocalisse (Codice
nero) della seconda stagione, in cui l'episodio finisce sempre con il logo della
serie ma nuovamente su uno sfondo bianco.

Nella seconda stagione la sigla viene cambiata e dopo l'inquadratura degli
oggetti usati in una sala operatoria, si vede un chirurgo che, dopo aver preso
un oggetto o un organo da un paziente, cammina verso la porta di uscita della
sala. L'inquadratura si sposta subito dopo in un ristorante con un cameriere che
ha in mano una bottiglia di champagne. La conclusione dopo è sempre la stessa:
rimane la vista delle due persone sotto il telo mortuario e più tardi che passa
la scritta Grey's Anatomy.

Nell'episodio pilota Quando il gioco si fa duro, e dalla metà della seconda
stagione in poi, ogni episodio si apre semplicemente con la scritta "Grey's
Anatomy" su uno sfondo bianco e si chiudono con la stessa scritta su uno sfondo
nero. Questa sequenza è stata utilizzata per tutte le stagioni seguenti, anche
se nella seconda stagione la canzone Cosy in the Rocket rimane, invece a partire
dalla terza stagione scompare e durante i pochi secondi in cui viene mostrata la
scritta, si sentono i rumori della scena seguente, spesso voci dei personaggi.

Durante l'ottava stagione la sigla cambia di nuovo e questa volta, dopo la
scritta Grey's Anatomy su uno sfondo bianco, compare un'altra scritta (sempre su
uno sfondo bianco) con scritto: "Created By Shonda Rhimes" (ossia: creato da
Shonda Rhimes). In alcuni episodi lo sfondo della sigla iniziale è diverso, ad
esempio nell'ultimo episodio della decima stagione, che coincide con l'ultimo
episodio in cui compare Cristina Yang, è costituito da un collage di foto del
personaggio. Oppure nel ventiduesimo episodio dell'undicesima stagione lo sfondo
è nero come quello della sigla di chiusura.

Nella versione italiana di Grey's Anatomy alcuni termini relativi alle gerarchie
ospedaliere non sono stati tradotti correttamente. Gli specializzandi al primo
anno di tirocinio in medicina negli Stati Uniti e quindi anche nel telefilm sono
chiamati intern. Gli intern possono assistere agli interventi chirurgici ma non
possono operare autonomamente e devono comunque sottostare agli ordini dei loro
superiori (ovvero i resident). Al termine di questo primo anno devono svolgere
un esame per diventare resident a loro volta, i resident non sono ancora medici
a tutti gli effetti e stanno ancora svolgendo una sorta di apprendistato. Questo
apprendistato può durare anni, fino a 7-8 anni per neurochirurgia. A seconda del
grado del resident questo può operare o meno autonomamente e dare ordini e
incarichi ai nuovi arrivati ovvero gli intern. Una volta completato questo
praticantato, il resident diventa attending, ovvero un medico (in questo caso
chirurgo) vero e proprio; l'attending è normalmente specializzato in una branca
della medicina, quindi per esempio un cardiochirurgo che ha terminato il suo
apprendistato da resident diventa un attending specializzato in cardiochirurgia.

Gli intern nelle prime tre stagioni sono Meredith, Alex, Izzie, George e
Cristina. Loro non possono operare autonomamente e devono sottostare agli ordini
del loro resident, cioè la dottoressa Miranda Bailey, che gestisce il loro
lavoro e insegna loro sul campo. Nelle prime tre stagioni, oltre a Miranda
Bailey, sono resident anche Callie Torres e Sydney Heron (tutte e tre stanno
svolgendo il loro praticantato al quarto anno). Nella serie in italiano, intern
e resident sono stati tradotti entrambi col generico specializzando.

Derek Shepherd, Preston Burke, Addison Montgomery e Mark Sloan sono invece
attending (che in italiano è stato tradotto con strutturato), specializzati
rispettivamente in neurochirurgia, cardiochirurgia, chirurgia
ostetrica-ginecologica e chirurgia plastica e otorinolaringoiatria. Infine
Richard Webber è il primario di chirurgia (chief of surgery).

Con l'avvio della quarta stagione Meredith, Cristina, Alex e Izzie diventano
resident mentre George, che ha fallito l'esame finale, deve ripetere l'anno da
intern. I nuovi quattro resident devono insegnare a loro volta a dei nuovi
arrivi, un gruppo di intern, tra cui spicca Lexie Grey, sorella di Meredith.
Lexie diventa dunque una specializzanda di Cristina, mentre George ripete l'anno
con Meredith come insegnante. Inoltre entra nel cast come attending Erica Hahn
specializzata in cardiochirurgia, al posto di Burke.

Nella quinta stagione entrano nel cast come attending Arizona Robbins
specializzata in chirurgia pediatrica e Owen Hunt specializzato in chirurgia
traumatologica e d'urgenza, mentre esce dal cast la dottoressa Hahn.

All'inizio della sesta stagione Lexie diventa resident e si aggiungono al cast
sempre come resident al pari di Meredith e gli altri April Kepner e Jackson
Avery per la fusione col Mercy West. Inoltre entra come attending la dottoressa
Teddy Altman specializzata in cardiochirurgia al posto della Hahn. Mentre Derek
diventa il nuovo primario di chirurgia (chief of surgery), Webber torna ad
essere semplicemente un attending specializzato in chirurgia generale. Mentre la
dottoressa Torres diventa attending specializzata in chirurgia ortopedica, e la
Bailey diventa attending specializzata in chirurgia generale.

Nella settima ricomincia la gara per la scelta dello specializzando capo, ruolo
che viene attribuito ad April Kepner. Mentre Webber torna ad essere il primario
di chirurgia (chief of surgery).

Nell'ottava Owen diventa primario di chirurgia mentre Richard torna ad essere
solo attending; April Kepner invece non supera l'esame per diventare attending e
deve ripetere l'anno.

Dalla nona stagione gli altri avendo tutti superato gli esami diventano
attending e in particolare, Meredith specializzata in chirurgia generale,
Cristina in cardiochirurgia, Alex in chirurgia pediatrica e Jackson in chirurgia
plastica mentre escono dal cast Lexie e Mark. Vengono anche introdotti cinque
nuovi intern ovvero Jo Wilson, Leah Murpy, Shane Ross, Heather Brooks e
Stephanie Edwards.

Nella decima stagione April ripete gli esami e diventa ufficialmente attending
specializzata in chirurgia traumatologica e d'urgenza, mentre gli specializzandi
Jo, Leah, Shane e Stephanie diventano resident. Esce dal cast Heather Brooks.

Nell'undicesima stagione Amelia Shepherd prende il posto di Derek come attending
responsabile del reparto di neurochirurgia declassando il fretello a semplice
strutturato. La dottoressa Maggie Pierce diventa il nuovo responsabile del
reparto di cardiochirurgia, Alex responsabile del reparto di pediatria e Arizona
del reparto di chirurgia fetale. Dalla dodicesima stagione Meredith diventa
responsabile del reparto di chirurgia generale, dopo che la dottoressa Bailey è
diventata primario di chirurgia (Chief of Surgery), mentre Nathan Riggs diventa
uno strutturato di cardiochirurgia. A partire dal finale dell'undicesima
stagione inoltre, arrivano in ospedale nuovi intern, tra cui il nuovo membro al
cast regolare, Andrew De Luca. Stephanie, Jo e Ben diventano resident del quinto
anno, mentre Penny Blake, è la nuova specializzanda del terzo anno.

I personaggi di Grey's Anatomy parlano in modo contemporaneo, talvolta usando
neologismi e frasi colloquiali. Come risultato, il programma ha diffuso molti
appellativi, motti, slogan, anche se usati relativamente poco nella serie. Tra i
più usati è l'uso del prefisso Mc (un riferimento alla catena di ristoranti
McDonald's) davanti a un parola per enfatizzarla, a volte in modo positivo altre
in modo negativo. È comunque quasi sempre usato in senso ironico o sarcastico.

Nonostante sia presente un cast d'insieme compatto ed importante nel contesto
narrativo, Meredith è rappresentata come il personaggio centrale, dato anche il
suo ruolo di narratrice fuori campo all'inizio e alla fine nella quasi totalità
degli episodi. Fanno eccezione alcuni episodi: Che cosa ho fatto per meritarmi
questo?, in cui a narrare è George e Fuggire o restare della seconda stagione,
in cui tutti i personaggi dicono contemporaneamente la stessa riflessione;
l'episodio Sussurri e grida in cui la voce fuori campo è di Cristina e
l'episodio Nuove scelte che inizia con la voce di Richard e che sembra
riflettere come Meredith all'inizio di ogni altro episodio, solo in un secondo
momento però si scoprirà che Richard stava parlando con Mark, per cui nella
puntata in questione non è presente alcuna voce narrante fuoricampo; entrambi
sono episodi della terza stagione; l'episodio Avere fede, della quarta stagione,
in cui la voce fuori campo è quella di Miranda Bailey; gli episodi della quinta
stagione Lettere d'amore in ascensore in cui il narratore è Alex Karev e Che
differenza può fare una giornata in cui a narrare è Izzie; alcuni della sesta
stagione in cui è Derek a parlare, quali Diamo una possibilità alla pace, Amore
e fiducia e Vivere o morire; l'episodio Come eravamo in cui non è presente
alcuna riflessione fuori campo, ma una riflessione di Richard Webber che parla
ad un congresso che apre e chiude la puntata e, sempre nella sesta stagione il
doppio episodio Cordoglio e Addio in cui tutto il cast dice contemporaneamente
la stessa riflessione; l'episodio Queste mie braccia della settima stagione, in
cui non compare nessuna voce fuori campo; l'episodio Una canzone per rinascere
della settima stagione, in cui a parlare è Callie Torres, l'episodio Che c'è
negli uomini... dell'ottava stagione in cui a parlare sono Derek Shepherd, Alex
Karev, Richard Webber, Mark Sloan, Jackson Avery e Owen Hunt (ovvero tutto il
cast maschile della serie) le cui voci si alternano sia all'inizio che alla fine
dell'episodio, gli episodi della nona stagione Il volto del cambiamento e Il
mostro dormiente, in cui a parlare sono rispettivamente Alex Karev e Miranda
Bailey, gli episodi della decima stagione Segna il nostro destino e Ti voglio
con me nei quali a parlare è Richard Webber, l'episodio Mappa di te, in cui a
parlare è Derek Shepherd, l'episodio Quando scusarsi non basta, sempre nella
decima stagione, in cui a parlare è Callie, e gli episodi Sai chi sei? e Paura
dell'ignoto in cui la narratrice fuori campo è Cristina. Nell'undicesima
stagione nell'episodio Un rompicapo senza soluzione la voce fuoricampo è quella
di Maggie Pierce, nell'episodio Dobbiamo essere realistici non è presente
nessuna voce fuoricampo mentre nell'episodio Spezzati e piegati le voci
fuoricampo sono quelle di Callie e Arizona, infine nell'episodio All I Could Do
Was Cry la voce fuoricampo è quella di April Kepner.

I cofanetti con i DVD della serie televisiva sono distribuiti da Buena Vista
Home Entertainment.

Nonostante la popolarità, Grey's Anatomy ha la sua schiera di detrattori. La
serie è stata ampiamente criticata da vari gruppi di persone, specialmente
medici, per l'inaccuratezza nel presentare situazioni cliniche e per
l'esagerazione del legame tra dottori ed altre persone dell'ambiente. In
particolare, è stata inizialmente etichettata come una serie che non mostra
rispetto verso le infermiere (in molte battute dei dialoghi si fa riferimento
alle infermiere in modo sarcastico; nell'episodio pilota Meredith si offende
quando Alex pensa che lei sia solo un'infermiera). La creatrice della serie ha
difeso quella battuta dicendo che mostra come sarebbe offensivo per un chirurgo
e che nelle scene seguenti viene sottolineato che talvolta le infermiere sanno
più dei tirocinanti. Il fatto che nella seconda stagione venga mostrato come
l'ospedale vada in tilt a causa di uno sciopero delle infermiere sembra
confermare questa versione.[senza fonte]

Una critica che è stata mossa contro la serie sono le somiglianze del format con
quello della commedia in onda sulla NBC, Scrubs - Medici ai primi ferri. Un
esempio rilevante è che Grey's Anatomy ha lo stile narrativo in prima persona da
parte del protagonista; numerose sono le analogie anche per alcuni aspetti di
alcune trame. Scrubs - Medici ai primi ferri è arrivato a citare direttamente
Grey's Anatomy attraverso il personaggio principale della serie, il Dr. John
"JD" Dorian, che in una puntata dice di aver guardato Grey's Anatomy esclamando
"è come se guardassero le nostre vite e le avessero messe in TV". Inoltre George
a volte viene chiamato "Bambi", un soprannome che viene usato frequentemente in
Scrubs. In un'altra puntata di Scrubs il Dottor Cox sente degli specializzandi
che parlano di Grey's Anatomy ed esclama: "Odio quella vocina fuoricampo che ti
spiega tutto e alla fine della puntata tira le conclusioni".[senza fonte]

Nonostante ciò, i sostenitori del programma hanno difeso la mancanza di realismo
affermando che un medical drama più fedele alla realtà, in modo più secco e
deciso, farebbe perdere il fascino che rende Grey's Anatomy popolare. Precisano
inoltre che i pochi programmi che vengono considerati seri non sono del tutto
fedeli alla realtà.

Nel 2005 la ABC ha dato fiducia alla serie annunciando che sarebbe andata in
onda dopo il Super Bowl, l'evento sportivo più seguito della televisione
statunitense. L'episodio in questione è stato visto da 38,1 milioni di
spettatori. Un altro dato di crescita di Grey's Anatomy è lo spostamento dalla
fascia oraria che seguiva un altro telefilm di successo: Desperate Housewives,
usato inizialmente per trainare il nascente Grey's Anatomy. Nell'autunno 2006,
il nuovo posizionamento all'interno del palinsesto si è risolto trasmettendolo
durante la stessa fascia oraria di CSI: Crime Scene Investigation, in onda sulla
CBS negli Stati Uniti. La scommessa dell'emittente ABC si è rivelata una
vittoria, che come risultato ha regalato a Grey's Anatomy 3 milioni di
telespettatori in più rispetto a CSI: Crime Scene Investigation durante il primo
episodio della terza stagione.

La serie è stata oggetto di episodi speciali del programma 20/20 di ABC News,
incluso un episodio del 2006 sul realismo talvolta stravagante dei casi clinici
di Grey's Anatomy e su veri casi simili.

La serie, nonostante il calo di ascolti, viene seguita con una media di 8
milioni di telespettatori per episodio ogni settimana.

Grey's Anatomy è stata comunque classificata al 14º posto dal sito web di TV
Guide nella lista dei 15 migliori finali di sempre, con l'episodio Ho perso il
mio credo. Nel 2012 il sito web IMDb ha indetto un concorso basato sui punteggi
che gli utenti hanno dato a tutte le serie televisive americane, in modo da
decretare le 10 migliori serie televisive americane dell'ultimo decennio. Grey's
Anatomy si è classificato al terzo posto con una media pesata di 7.2 e una media
aritmetica di 8.1.

La serie è stata inoltre definita come la 66º migliore serie fatta tra gli anni
ottanta e il 2008. L'episodio Come eravamo della sesta stagione è stato definito
da Entertainment Weekly come l'11º miglior episodio di una serie televisiva
costituito da un flashback mai creato.

Nell'ottobre 2006, con l'inizio della terza stagione, gli attori della serie
hanno attratto l'attenzione dei media quando Isaiah Washington è stato accusato
di essersi riferito ad un membro del cast chiamandolo «faggot» («frocio»,
«checca»), durante una lite con Patrick Dempsey. La persona interessata è stata
individuata in T. R. Knight (nel 2006 l'interprete dello specializzando George
O'Malley ha fatto coming out dichiarando la propria omosessualità). Mentre
Washington negava, ha presentato scuse pubbliche per lo sfortunato uso di
parole. Il fatto è però riemerso alla cerimonia dei Golden Globe, quando, dopo
la premiazione della serie, gli attori hanno risposto ad alcune domande poste
dai giornalisti in sala stampa, ed uno di questi ha chiesto chiarimenti
all'attore riguardo alla vicenda; inaspettatamente, l'attore si è messo davanti
al microfono e ha asserito dicendo: «No, non ho chiamato T. R. "frocio"».

Successivamente, sempre in un'intervista, è stato chiesto a Katherine Heigl cosa
pensasse dell'accaduto. L'attrice ha criticato l'atteggiamento del suo collega,
per aver riproposto pubblicamente l'incidente, usando la stessa parola in sala
stampa.

Una settimana dopo, Knight, oggetto dell'offesa, è stato ospite al programma The
Ellen DeGeneres Show, dove ha dichiarato che sia lui che altri avevano sentito
Washington usare la parola durante l'incidente di ottobre. L'organizzazione LGBT
GLAAD ha preteso le scuse di Washington.

Washington ha accettato e ha diffuso un comunicato stampa in cui dichiara «non
posso né difendere né spiegare il mio comportamento... e non posso più negare a
me stesso che ci sono delle questioni che devo ovviamente esaminare nella mia
anima, ho chiesto aiuto».

Grey's Anatomy trionfa agli Screen Actors Guild Awards ma sul red carpet tiene
banco la polemica e, su pressioni fortissime dell'ABC, è dovuto entrare in
terapia per dare un segno tangibile del suo "pentimento": «con l'aiuto della mia
famiglia e dei miei amici, ho iniziato ad andare in terapia. Credo sia un passo
necessario per capire i motivi del mio comportamento e per essere sicuro che non
accada mai più. Apprezzo il fatto che mi è stata data l'opportunità di
trasformare i miei errori in azioni positive, sul piano umano e professionale».
Un set particolarmente litigioso sempre per colpa di Isaiah che già aveva
pesantemente litigato con Patrick Dempsey: il cast, riunito per ricevere il
riconoscimento assegnato dal sindacato degli attori, ha cercato di stemperare la
polemica.

Tuttavia, il 7 giugno 2007 la ABC ha annunciato che non avrebbe rinnovato il
contratto all'attore e che non sarebbe apparso nelle stagioni successive.

A maggio 2014, a sette anni dalla sua uscita di scena, Washington torna ad
apparire nella serie TV, prendendo parte ad un episodio della decima stagione
dello show.

Nel gennaio del 2008, la società Gameloft annuncia la produzione del videogioco
Grey's Anatomy: The Video Game. Il 10 marzo 2009 viene commercializzato il gioco
per PC, Nintendo DS e Wii, ricevendo però molte critiche riguardo alla sua
semplicità e alla voce non realistica dei personaggi, e ricevendo un punteggio
molto basso (2.0/10) dal sito DigitalSomething.com.

L'emittente ABC produce, in contemporanea con la programmazione della serie, due
webserie disponibili sul sito ufficiale, Seattle Grace: On Call e Seattle Grace:
Message of Hope.

Il 20 novembre 2009 è stata pubblicata la prima webserie in contemporanea con la
sesta stagione dal titolo Seattle Grace: On Call, fino al 21 gennaio 2010. Lo
scopo è quello di offrire una prospettiva diversa oltre che a quella ospedaliera
nell'Emerald City Bar di Joe, davanti all'ospedale. Fra il cast della serie
troviamo Joe il barista (Steven Bailey) e gli specializzandi Steve (Mark Saul),
Megan (Molly Kidder), Pierce (Joseph Williamson), Graciella (Gloria Garayua) e
Ryan (Brandon Scott); si aggiungono al cast Reed (Nora Zehetner) e Charles
(Robert Baker).

Dal 14 ottobre 2010 viene lasciata la seconda webserie in contemporanea con la
settima stagione. Lo scopo è quello di raccontare come il Dottor Webber cerca di
alzare l'immagine dell'ospedale dopo la sparatoria. Fra il cast della serie
troviamo Owen Hunt (Kevin McKidd), Dr. Richard Webber (James Pickens Jr.) e i
nuovi regulars Jackson Avery (Jesse Williams) ed April Kepner (Sarah Drew).
Kevin McKidd dirige personalmente la webserie.

Il 21 febbraio 2007, il The Wall Street Journal dichiarò che la ABC aveva
intenzione di creare uno spin-off della serie con protagonista la dottoressa
Addison Montgomery, interpretata dall'attrice Kate Walsh. La nuova serie è stata
introdotta in un backdoor pilot, un doppio episodio pilota andato in onda il 3
maggio 2007 ed intitolato L'altro lato della vita. Private Practice ha infine
debuttato sulla ABC il 26 settembre 2007.



https://it.wikipedia.org/wiki/Nazionale_di_calcio_dell%27Islanda

La nazionale di calcio islandese (in islandese Karlalandslið Íslands í
knattspyrnu) è la squadra di calcio che rappresenta l'Islanda ed è posta sotto
l'egida della Federazione calcistica dell'Islanda.

La sua migliore posizione nella classifica FIFA delle nazionali è il 20º posto,
raggiunto nel febbraio 2017, mentre la peggiore è il 131º posto, toccato a
giugno 2012. Attualmente è al 20º posto.

Non si è mai qualificata per la fase finale dei Mondiali, nonostante li avesse
sfiorati più volte, mentre il 6 settembre 2015 ha conquistato la sua prima
qualificazione agli europei. In quell'edizione, l'Islanda si è qualificata
seconda nel suo girone, e dopo una vittoria agli ottavi di finale battendo
l'Inghilterra, è stata eliminata immeritatamente dalla Francia.

Sebbene la KSI fosse stata fondata già nel 1921, il primo match internazionale
di una selezione islandese fu disputato soltanto il 29 luglio 1930 contro le
Isole Far Oer in quella che era un'amichevole interna al Regno di Danimarca.
L'Islanda vinse fuori casa 1-0. La partita non è ritenuta ufficiale perché
entrambe le squadre e federazioni non erano affiliate alla FIFA. Quello che è
considerato il primo match ufficiale della nazionale islandese, riconosciuto
quindi anche dalla FIFA, è quello disputato a Reykjavík contro la Danimarca il
17 luglio 1946, perso dagli islandesi per 3-0. Di fatto per i primi 20 anni di
esistenza della KSÍ, la squadra non partecipò ad alcuna qualificazione né ai
Mondiali né agli Europei. La prima partecipazione islandese si registrò all
qualifiche per i mondiali del 1958: il risultato fu abbastanza deludente, con
l'Islanda ultima del proprio gruppo, mai vincente e un passivo di 26 gol. Con
l'eccezione degli Europei del '64 l'Islanda non provò altre qualificazioni ai
tornei maggiori. Solo dal 1974 la squadra ha preso parte a tutte le successive
qualifiche, senza tuttavia successo per numerosi anni. Nel 1994 la squadra
raggiunse un primo traguardo, ottenendo un premio per la loro miglior posizione,
allora, di sempre nel FIFA ranking, quando raggiunsero il 37º posto.

Tra i più eclatanti risultati precedenti agli anni Duemila ricordiamo una
vittoria contro la Germania Est per 2 reti a 1 nel 1975 e due contro la Norvegia
nel 1988.

Il 24 aprile 1996 Eiður Guðjohnsen debuttò in Nazionale sostituendo il padre
Arnór nel secondo tempo di un'amichevole tra Islanda ed Estonia, entrando nella
storia del calcio dato che mai prima di allora un padre e un figlio avevano
giocato entrambi in una partita internazionale.

Le cose migliorano durante le qualificazioni per l'europeo 2000. Gli islandesi,
con Guðjón Þórðarson, raggiungono il quarto posto nel girone a sei squadre, con
15 punti (cinque in meno rispetto all'Ucraina, che può partecipare ai play-off):
un successo rispetto agli scarsi risultati ottenuti in precedenza. Da ricordare
il pareggio strappato alla Francia, allora campione del mondo, e la vittoria
sulla Russia per 1 a 0.

Fu dopo quella campagna che il governo islandese puntò sullo sport ed in
particolare il calcio per combattere il dilagante alcolismo e tabagismo che
imperversava tra le fasce giovani della popolazione: si puntò alla costruzione
di vari campi da calcio, in particolare indoor per ovviare il problema del clima
inclemente al di fuori dei periodi estivi, si incoraggiò la pratica tra i
giovani e si attuò ed organizzò dei corsi di formazione per allenatori e
dirigenti.

Prima del 2013, il risultato migliore in una competizione internazionale avvenne
alle qualificazioni per l'europeo del 2004, quando la nazionale, guidata da
Ásgeir Sigurvinsson, sfiorò per un punto il secondo posto nel girone
preliminare: questo piazzamento avrebbe condotto la squadra ai play-off per la
fase finale.

Il 18 agosto 2004 l'Islanda batté in amichevole per 2-0 l'Italia in occasione
dell'esordio del commissario tecnico azzurro Marcello Lippi. Fu una partita da
record anche perché allo stadio Laugardalsvöllur di Reykjavík accorsero 20.034
spettatori, mai così tanti per una partita in Islanda. Le due squadre si
ritrovarono il 30 marzo 2005, sempre in un test amichevole: questo confronto
terminò senza reti.

L'Islanda non è riuscita a qualificarsi per gli Europei del 2008, nonostante la
doppia vittoria con l'Irlanda del Nord, con cui gli islandesi hanno ottenuto un
3-2 in casa e un netto 3-0 fuori casa.

Nemmeno nel 2010 riuscì a qualificarsi per i Mondiali in Sudafrica terminando il
proprio girone di qualificazione all'ultimo posto con 5 punti.

Nel corso delle qualificazioni al Mondiale 2014, l'Islanda riesce ad accedere
contro i pronostici agli spareggi, chiudendo al secondo posto il Girone E con 17
punti, dietro la Svizzera. Nella partita di andata ai play-off, disputatasi il
15 novembre 2013, pareggia in casa a reti inviolate contro la Croazia. Al
ritorno, tuttavia, il 19 novembre la Nazionale incassa un secco 2-0 dai croati,
fallendo così una storica qualificazione ai Mondiali di calcio.

Il 13 ottobre 2014, in occasione delle qualificazioni all'Europeo di Francia
2016, vince 2-0 contro l'Olanda grazie alla doppietta di Sigurdsson,
conquistando la terza vittoria consecutiva nel suo girone. Dopo aver battuto
nuovamente gli Oranje, il 6 settembre 2015, grazie al pareggio per 0-0 contro il
Kazakistan, si qualifica per la prima volta nella propria storia agli europei.

In Francia, la nazionale islandese riesce a qualificarsi ai quarti di finale.
Imbattuta nel girone F, si qualifica al secondo posto dietro l'Ungheria con una
vittoria e due pareggi. Agli ottavi, il 27 giugno 2016 ha affrontato
l'Inghilterra imponendosi per 2-1, passando (per la prima volta) ai quarti di
finale, dove, il 3 luglio 2016, ha incontrato la Francia: la partita si conclude
5-2 per la nazionale transalpina, sancendo l'eliminazione dell'Islanda.

La nazionale islandese disputa i propri incontri casalinghi nello stadio
Laugardalsvöllur di Reykjavik, impianto casalingo anche del Fram, club della
capitale. L'impianto originariamente era di modeste dimensioni, con una sola
tribuna costruita nel 1958. Soltanto nel 1997 fu aggiunta un'altra tribuna
opposta, prima della ristrutturazione complessiva avvenuta nel 2006 a seguito
degli impegni del governo islandese di valorizzare il calcio, che ha portato
l'impianto ad avere circa 9.800 posti a sedere, con una capienza massima di
15.000 calcolando anche quelli in piedi. Paradossalmente la partita che ha visto
più spettatori è stata l'amichevole disputata tra Islanda ed Italia nel 2004
quando lo stadio aveva ancora soltanto le due tribune, con un'affluenza di
20.204 spettatori, molti dei quali in piedi.

L'Islanda scende tradizionalmente in campo con una divisa completamente azzurra.
Col passare del tempo sono entrati a far parte in pianta stabile anche il bianco
ed il rosso, richiamando i colori della bandiera islandese. La più iconica delle
divise è senz'altro quella sfoggiata ad Euro 2016 prodotta da Erreà, composta da
un kit blu con una fascia rossa bordata di bianco verticale sul lato, che sfuma
con un gioco di pallini nei pressi dello stemma della federazione, a richiamare
il vapore dei geyser tipici della nazione e del ghiaccio che si frantuma.. La
peculiarità del kit come proposto ed il sorprendente cammino degli islandesi
agli Europei ha portato ad un boom di richieste del materiale di merchandising,
spingendo la casa italiana a dover aumentare insperatamente produzione e vendite
delle divise agli appassionati..

Lista dei 23 giocatori convocati da Lars Lagerbäck per il Campionato europeo di
calcio 2016.

Tabella delle presenze aggiornata al 3 luglio 2016. L'asterisco indica giocatori
ancora in attività.



https://it.wikipedia.org/wiki/Arkadiusz_Milik

Arkadiusz Milik, noto anche con il diminutivo Arek (Tychy, 28 febbraio 1994), è
un calciatore polacco, attaccante del Napoli e della nazionale polacca.

Nel 2012 è stato inserito nella lista dei migliori calciatori nati dopo il 1991
stilata da Don Balón.

All'età di 16 anni era stato convocato dal Tottenham e dal Reading in
Inghilterra per sostenere un provino, ma lui alla fine rifiutò per continuare la
sua carriera in Polonia.

Il 15 luglio 2015 è diventato ufficialmente il giocatore polacco testimonial del
videogioco di simulazione calcistica FIFA 16, affiancando Lionel Messi sulla
copertina del gioco nel suo paese. È sponsorizzato dalla Nike.

Prima punta, che sa disimpegnarsi anche come seconda punta o da ala, possiede un
tiro potente e preciso che gli consente di essere un ottimo finalizzatore. In
patria è stato paragonato al suo connazionale Robert Lewandowski.

Cresce calcisticamente nel Górnik Zabrze, dove viene aggregato stabilmente in
prima squadra a partire dalla stagione 2011/12. Fa il suo esordio da titolare a
17 anni nella trasferta pareggiata per 1-1 contro lo Slask Wroclaw, servendo
l'assist per il gol di Paweł Olkowski. Realizza i suoi primi gol con la maglia
dei polacchi nel match casalingo vinto per 2-0 contro il Korona Kielce. Il 1º
gennaio 2013 passa al Bayer Leverkusen per 2,6 milioni di euro. Il 2 febbraio
esordisce coi tedeschi nella partita persa 3-2 contro il Borussia Dortmund. Il
30 agosto 2013 viene mandato in prestito stagionale all'Augusta, squadra con cui
trova il primo gol in Bundersliga, contro il Borussia Mönchengladbach, il 27
settembre. In campionato gioca 18 partite segnando 2 gol.

Il 1º luglio 2014 passa in prestito con diritto di riscatto (fissato a 2,8
milioni di euro e avvenuto un anno dopo) agli olandesi dell'Ajax. Nella stagione
2014-2015 si laurea capocannoniere della KNVB beker con 8 gol, nonché miglior
marcatore della squadra in Eredivisie con 11 gol in 21 presenze. Esordisce
inoltre in UEFA Champions League. Con la maglia dei "lancieri" disputa due
stagioni, segnando complessivamente tra campionato e coppe 47 gol in 75 partite.

Il 2 agosto 2016 viene acquistato a titolo definitivo dal Napoli per 32 milioni
di euro più un milione di bonus. Sceglie la maglia nº 99. Il 21 agosto seguente
fa il suo esordio con la maglia degli azzurri e in Serie A nella partita
Pescara-Napoli (2-2), subentrando a Manolo Gabbiadini nel secondo tempo. Nella
giornata successiva, il 27 agosto, trova i primi gol con il Napoli realizzando
una doppietta nella vittoria interna contro il Milan (4-2). Sempre con una
doppietta, il 13 settembre, esordisce in maglia azzurra in Champions League,
decidendo la gara della fase a gironi contro la Dinamo Kiev (1-2). A seguito
della rottura del legamento crociato anteriore del ginocchio sinistro, è
costretto a stare fuori dal terreno di giorno per circa quattro mesi, tornando
in campo in occasione della trasferta con il Real Madrid in Champions League e,
quattro giorni dopo, anche in campionato sul campo del Chievo Verona.

Viene convocato per gli Europei 2016 in Francia, siglando nella gara d'esordio
il goal decisivo per la vittoria (1-0) contro l'Irlanda del Nord.

L'8 ottobre 2016 resta vittima di un grave infortunio con la maglia della
Nazionale: durante la partita di qualificazione al Mondiale 2018 vinta a
Varsavia per 3-2 contro la Danimarca, in seguito ad uno scontro di gioco con
Jannik Vestergaard, riporta la rottura totale del legamento crociato anteriore
del ginocchio sinistro, dovendo essere così operato e subendo uno stop forzato
di almeno quattro mesi.



https://it.wikipedia.org/wiki/Campionato_mondiale_di_calcio

Il campionato mondiale di calcio (in inglese FIFA World Cup, Coppa del Mondo
FIFA) è il massimo torneo calcistico per squadre nazionali maschili.

Nato nel 1930 da un'idea del dirigente sportivo francese Jules Rimet, si disputa
ogni quattro anni. La sua organizzazione, curata nei dettagli dalla FIFA, ne fa
l'evento sportivo più seguito al mondo.

L'attuale squadra detentrice del titolo di campione del mondo è la Germania che
ha vinto l'edizione 2014 in Brasile.

Dal 1930 al 1970 i vincitori venivano premiati con la Coppa Rimet. Inizialmente,
questo trofeo era conosciuto come Coppa della Vittoria o semplicemente Vittoria,
ma nel 1946 fu rinominata con il nome del presidente della FIFA Jules Rimet, che
ebbe l'idea di organizzare il primo campionato del mondo. Nel 1970 il Brasile
vinse per la terza volta il torneo e, come stabilito dal regolamento, gli fu
permesso di entrare definitivamente in possesso del trofeo. Tuttavia, la coppa
fu rubata nel 1983 e non più ritrovata, facendo sospettare che fosse,
probabilmente, stata fusa dai ladri. È da notare che questo non fu l'unico furto
della coppa. Prima dell'inizio dei mondiali del 1966 in Inghilterra, la Coppa,
lì trasportata dal Brasile detentore in occasione del torneo, venne rubata e
riapparve solo dopo alcuni giorni, trovata (a quanto si disse) da un cane
poliziotto lungo la strada.

Dopo il 1970 fu istituito un nuovo trofeo in sostituzione della Coppa Rimet, la
Coppa del mondo FIFA. Gli esperti della federazione mondiale, provenienti da
sette nazioni, valutarono 53 modelli differenti; alla fine fu scelto il lavoro
del designer italiano Silvio Gazzaniga. La nuova coppa è alta 36 cm, fatta di
oro 18 carati e pesante 6 175 g. La base contiene due fasce di malachite (una
pietra semi-preziosa) e nella parte inferiore sono incisi i nomi e l'anno delle
nazionali che si sono imposte nel campionato dal 1974. Gazzaniga descrisse la
sua creazione così: "Le linee nascono dalla base, risalendo in spirali, fino a
stringere il mondo. Le figure rappresentate sono due atleti che esultano nel
momento della vittoria".

Questo trofeo non verrà mai assegnato permanentemente ad una nazione,
indipendentemente dal numero di vittorie raggiunte, tuttavia l'opera di
Gazzaniga sarà sostituita quando non sarà più possibile incidervi il nome della
nazionale vincitrice (evento che si verificherà dopo il 2038).

Dal settembre 2008, alla nazionale vincitrice del torneo è concessa la
possibilità di esibire sulla propria maglia il FIFA Champions Badge, recante una
versione stilizzata della Coppa del Mondo e sotto la scritta FIFA WORLD
CHAMPIONS e l'anno in cui la nazionale ha vinto la competizione.

Dalla seconda edizione (1934), prima della fase finale si tengono le
qualificazioni per restringere il campo delle nazionali che si giocheranno la
coppa. Questa fase preliminare si tiene nelle sei diverse zone scelte dalla FIFA
(Africa, Asia, Centro-Nord America e Caraibi, Sud America, Oceania, Europa), ed
è organizzata e supervisionata dalle rispettive confederazioni. Per ogni zona
l'organismo mondiale decide il numero di posti iridati messi in palio
generalmente basandosi sulla forza delle squadre partecipanti (in considerazione
dei risultati ottenuti), tenendo sempre in considerazione che anche continenti
non storicamente competitivissimi abbiano il diritto di vedere loro
rappresentanti al mondiale, anche se spesso le confederazioni fanno pressione
sulla FIFA per avere qualche posto in più.

Il lunghissimo torneo di qualificazione inizia tre anni prima della fase finale
e dura per più di due anni. Lo svolgimento di questa fase varia a seconda della
confederazione. Di solito uno o due dei posti da assegnare vengono decisi da
partite ad eliminazione diretta che coinvolgono nazioni di zone diverse. Per
esempio, la vincitrice della zona dell'Oceania giocò contro la quinta del girone
unico del Sud America per potersi qualificare al Campionato mondiale di calcio
2006. Dal 1938, il paese ospitante ottiene la partecipazione automatica alla
fase finale, diritto che fino all'edizione del 2002 era garantito anche ai
campioni in carica; a partire da tale data i detentori non godono più di questo
privilegio e anch'essi devono ottenere il pass attraverso i turni preliminari.

L'attuale formula della fase finale della coppa del mondo, adottata dal mondiale
1998, prevede la partecipazione di 32 squadre che si affrontano in un torneo
della durata di circa un mese in un paese ospitante. Ci sono due parti: una fase
a gironi seguita da una griglia ad eliminazione diretta.

Nella fase a gironi le squadre vengono suddivise in otto gruppi di quattro
formazioni ciascuno. Il sorteggio avviene approssimativamente sei mesi prima
dell'evento e viene effettuato nella nazione ospitante. Otto squadre (tra cui i
padroni di casa e, se qualificati, i campioni del mondo) vengono poste come
teste di serie, con una formula basata su urne in cui vengono suddivise le
squadre restanti in base al Ranking FIFA e alle prestazioni nelle edizioni
precedenti. L'assegnazione nelle urne tiene anche conto di criteri geografici, a
questo punto avviene l'estrazione e ad ogni squadra viene assegnato un gruppo.

In ogni raggruppamento ogni squadra gioca tre partite. Il turno successivo
prevede la creazione di un tabellone, a cui accedono le prime due di ogni
girone, basato sul piazzamento nel gruppo. Dal 1994, tre punti vengono assegnati
alla squadra vincitrice, uno in caso di pareggio e zero per la sconfitta
(precedentemente alla vittoria spettavano due punti). Il piazzamento in
classifica è determinato nell'ordine da: numero di punti, differenza reti e
numero di reti segnate. Se due o più squadre, alla fine delle tre partite,
risultano in parità sulla base dei precedenti criteri si procede a valutare la
classifica avulsa, ovvero ancora: numero di punti, differenza reti e numero di
reti segnate ma limitatamente ai match che riguardano le squadre interessate. Se
la situazione di parità permane, si ricorre al sorteggio.

La fase ad eliminazione diretta prevede match di sola andata con la possibilità,
in caso di pareggio dopo i tempi regolamentari, di tempi supplementari ed,
eventualmente, calci di rigore. Le partite iniziano dagli ottavi di finale dove
la vincitrice di ogni gruppo incontra la seconda classificata di un altro
girone. Successivamente seguono i quarti, le semifinali, la finale per il terzo
posto (nella quale si affrontano le perdenti delle due semifinali) e la finale.

Le recenti coppe del mondo vengono assegnate a uno stato durante i congressi
della FIFA. La scelta della nazione organizzatrice è sempre stata oggetto di
controversie, specialmente tra Europa e Sud America, i due centri di potere del
calcio mondiale. La decisione di tenere la prima coppa del mondo in Uruguay, per
esempio, permise a sole quattro nazionali europee di parteciparvi. I due
successivi mondiali furono disputati in Europa. La scelta della Francia per
l'edizione del 1938 fu molto criticata in quanto le nazioni sudamericane erano
convinte che dovesse valere il principio dell'alternanza tra i due continenti.
Sia l'Argentina sia l'Uruguay boicottarono il torneo.

Dopo il 1958, per evitare boicottaggi e polemiche, l'organizzazione della
manifestazione fu alternata tra America ed Europa, seguendo questa linea fino al
1998. Nel 2002 il mondiale, ospitato congiuntamente da Giappone e Corea del Sud,
fu il primo ad essere giocato in Asia (e l'unico con più di uno stato impegnato
nell'organizzazione) mentre nel 2010 il Sudafrica divenne la prima nazione
africana a ospitare il torneo.

La nazione ospitante viene attualmente scelta dal comitato esecutivo della FIFA.
L'assegnazione diventa definitiva dopo che le candidate vengono sottoposte a
votazione. La federazione calcistica della nazione che desidera ospitare un
mondiale riceve il cosiddetto Hosting Agreement, una guida in cui vengono
spiegati i passi necessari per offrire una candidatura forte. Questo documento
sancisce l'ufficiale conferma della richiesta di organizzazione.
Successivamente, un gruppo di ispettori designati dalla FIFA visita gli Stati
per constatare il rispetto dei requisiti. La decisione viene presa, di solito,
circa sei anni prima della manifestazione. Per le edizioni del 2010 e del 2014
la decisione è stata presa tenendo conto della rotazione tra i continenti
affiliati alla FIFA e solo le nazioni appartenenti al continente prescelto
(rispettivamente Africa e America del sud) hanno avuto il diritto di presentare
la candidatura. L'edizione del 2010 è stata la prima che si è tenuta in Africa
mentre quella del 2014, assegnata al Brasile, segna il ritorno in Sudamerica
dopo quella del 1978 e in Brasile dopo il mondiale del 1950. Alla Colombia era
stata assegnata l'organizzazione del Campionato mondiale di calcio 1986 a cui di
seguito rinunciò: l'organizzazione di quel mondiale passò successivamente al
Messico.

Il 2 dicembre 2010 la FIFA ha assegnato l'organizzazione dei mondiali del 2018
alla Russia e quella del 2022 al Qatar.

La Coppa del Mondo del 1954 fu la prima ad essere trasmessa in televisione e
adesso l'evento costituisce la seconda competizione sportiva per potenziale
audience, subito dopo i Giochi olimpici. Gli spettatori totali della Coppa del
Mondo del 2002 sono stati 300 milioni.

Ogni edizione dei campionati Mondiali di calcio, a partire dal 1966, ha avuto la
propria mascotte.

Ogni edizione dei campionati Mondiali di calcio, a partire dal 1962, ha avuto il
proprio brano musicale ufficiale.

Inoltre l'All-Star Team comprende i migliori giocatori del torneo e viene
stilato dal 1994.

La classifica è aggiornata al 13 luglio 2014. Si evidenziano in grassetto gli
anni in cui la squadra nazionale del marcatore ha vinto il campionato mondiale.



https://it.wikipedia.org/wiki/Elie_Wiesel

Eliezer Wiesel, detto Elie (Sighetu Marmației, 30 settembre 1928 – New York, 2
luglio 2016), è stato uno scrittore, giornalista, saggista, filosofo, attivista
per i diritti umani e professore rumeno naturalizzato statunitense, di origine
ebraica e poliglotta, nato in Romania e sopravvissuto all'Olocausto.

È stato autore di 57 libri, tra i quali La notte, resoconto autobiografico in
cui racconta la sua personale esperienza di prigioniero e superstite nei campi
di concentramento di Auschwitz, Buna e Buchenwald. Wiesel è stato anche membro
dell'Advisory Board del giornale Algemeiner Journal.

Quando Wiesel fu insignito del premio Nobel per la pace nel 1986, il Comitato
Norvegese dei Premi Nobel lo chiamò il “messaggero per l'umanità”, affermando
che attraverso la sua lotta per venire a patti con "la sua personale esperienza
della totale umiliazione e del disprezzo per l'umanità a cui aveva assistito nei
campi di concentramento di Hitler", così come il suo “lavoro pratico per la
causa della pace", Wiesel aveva consegnato un potente messaggio di “pace, di
espiazione e di dignità umana” alla stessa umanità.

Wiesel è nato nella città di Sighetu Marmației, in Romania, sui monti Carpazi. I
suoi genitori si chiamavano Sarah Feig e Shlomo Wiesel. Fin da piccolo Wiesel
parlava principalmente lo yiddish, ma conosceva altre lingue come tedesco,
rumeno e ungherese.

Sua madre era la figlia di Dodye Feig, un discendente della dinastia dei
Vizhnitz Hasid e agricoltore in un villaggio vicino al luogo di nascita di Elie.
Dodye ebbe un ruolo importante all'interno della comunità, e fu incarcerato
alcuni mesi per aver aiutato gli ebrei polacchi a scappare. Il padre di Wiesel,
Shlomo, instillò un forte senso di umanità in suo figlio, incoraggiandolo a
studiare la lingua ebraica e a leggere la letteratura. Allo stesso modo, sua
madre lo incoraggiò a studiare la Torah. Wiesel disse che suo padre
rappresentava la ragione e sua madre la fede.

Nel 1940 la Romania perse la città di lingua yiddish a seguito del secondo
arbitrato di Vienna. Nel 1944 Wiesel, la sua famiglia ed il resto dei suoi
concittadini furono rinchiusi nei due ghetti di Sighet. Wiesel e la sua famiglia
vissero nel più grande dei due, in via del Serpente.

Il 6 maggio 1944, le autorità ungheresi diedero il permesso all'esercito tedesco
di effettuare la deportazione degli ebrei dei ghetti di Sighet ad
Auschwitz-Birkenau.

Ad Auschwitz il numero di Wiesel, tatuato sul suo braccio sinistro, fu “A-7713”.

Il 29 gennaio 1945, solo poche settimane dopo il trasferimento a Buchenwald, il
padre di Wiesel fu picchiato dai nazisti, mentre stava soffrendo per la
dissenteria, la fame e la stanchezza. Fu anche picchiato da altri detenuti, che
intendevano appropriarsi del suo cibo. A Buchenwald Schlomo morì poi di inedia e
malattia solo poche settimane prima che il campo fosse liberato dall'esercito
americano, l'11 aprile.

Dopo la seconda guerra mondiale, Wiesel iniziò a insegnare l'ebraico e lavorò
come direttore d'orchestra prima di diventare un giornalista professionista.
Studiò il francese, che diventò la lingua che lui utilizzò più frequentemente
nei suoi scritti. Scrisse per giornali israeliani e francesi, incluso Tsien in
Kamf (in yiddish).

Nel 1948 Wiesel collaborò con il gruppo paramilitare Irgun, traducendo articoli
dall'ebraico allo yiddish per le sue riviste e nel 1949 si trasferì in Israele
come corrispondente per il giornale francese L'arche. Egli fu successivamente
assunto come corrispondente di Parigi per il quotidiano israeliano Yedioth
Ahronoth, per poi continuare il lavoro di corrispondente da diversi paesi.

Per dieci anni dopo la fine della guerra Wiesel si rifiutò di scrivere o
discutere della propria esperienza durante l'Olocausto. Così come molti
sopravvissuti, Wiesel non riusciva a trovare le parole per descrivere la sua
esperienza. Comunque l'incontro con François Mauriac, il Premio Nobel per la
letteratura del 1952, il quale divenne un amico intimo di Wiesel, lo persuase a
scriverne.

Il primo scritto di Wiesel furono le 900 pagine di memorie "Un di velt hot
geshvign" ("E il Mondo rimane in silenzio") in yiddish, il quale fu pubblicato
in anteprima a Buenos Aires. Wiesel riscrisse una versione più corta del
manoscritto, in francese, pubblicato nelle 127 pagine di "La Nuit", e
successivamente tradotto il inglese come "Night". Anche con il supporto di
Mauriac, Wiesel fece fatica a trovare un editore per il suo libro che
inizialmente vendette poche copie.

Nel 1960, Arthur Wang di Hill & Wang accettò di pagargli un anticipo di $100 per
pubblicare il libro in America, nel settembre dello stesso anno. L'agente del
libro fu Georges Borchardt, il quale aveva appena iniziato la sua carriera.
Borchardt è stato l'agente letterario di Wiesel fino alla sua morte.

Del libro vennero vendute 1046 copie nei 18 mesi successivi, le quali attirarono
l'interesse dei revisori e portarono a molte interviste televisive con Wiesel e
incontri con figure letterarie come Saul Bellow. “La traduzione in inglese venne
fatta nel 1960 e furono subito stampate 3000 copie” disse Wiesel in
un'intervista. “E ci impiegammo tre anni per venderle. Adesso ricevo 100 lettere
al mese dai bambini che mi parlano del libro. E ci sono milioni e milioni di
copie che vengono stampate”. Il libro e l'opera teatrale del 1979 Il Processo di
Dio si dice siano basati sulla reale esperienza di Wiesel nel campo di Auschwitz
e raccontano di tre ebrei che, vicini alla morte, processano Dio accusandolo di
aver oppresso il popolo ebraico.

Night è stato tradotto in 30 lingue diverse. Nel 1997 se ne vendevano 300.000
copie all'anno solo negli Stati Uniti. Nel marzo 2006, ne erano state vendute
circa sei milioni di copie negli USA. Il 16 gennaio 2006 Opra Winfrey lo
selezionò per il suo club del libro. Ne furono fatte un milione di ristampe e
vennero inoltre stampate 150.000 copie con la copertina rigida che portavano il
logo del “Club del libro di Oprah”, con una nuova traduzione della moglie di
Wiesel e con una prefazione scritta da Wiesel stesso. Il 13 febbraio 2006 Night
fu il numero uno nella classifica del New York Times dei libri non fiction più
venduti.

Il regista Orson Welles chiese a Wiesel di girare un film dal suo libro "Night".
Wiesel rifiutò, dicendo che le sue memorie non sarebbero state le stesse se
tradotte in un film.

Nel 1955, Wiesel si trasferì a New York, dopo aver ricevuto la cittadinanza
statunitense. Negli USA, Wiesel scrisse più di 40 libri e vinse alcuni premi
letterari. L'opera di Wiesel è considerata la più importante nella letteratura
che parla dell'Olocausto.

Fu premiato con il premio Nobel per la pace nel 1986 per aver parlato delle
violenza, delle repressioni e del razzismo; ha ricevuto altri premi per il suo
lavoro, come ad esempio la medaglia d'oro del congresso nel 1985 e la medaglia
presidenziale per la libertà.[senza fonte]

Wiesel pubblicò due volumi delle sue memorie, il primo nel 1994 e il secondo nel
1999.[senza fonte] Wiesel e sua moglie, Marion, hanno fondato la Elie Wiesel
Foundation for Humanity. Ha partecipato in qualità di presidente alla
Commissione Presidenziale sull'Olocausto dal 1968 al 1986, seguendo la fase di
costruzione del Museo sulla memoria dell'Olocausto degli Stati Uniti a
Washington D.C.. Dal 1972 al 1976, Wiesel ha insegnato nella City University di
New York ed è stato un membro della Federazione Americana degli Insegnanti.
Inoltre era un componente della commissione creata dal governo rumeno per la
ricerca e trascrizione della vera storia dell'Olocausto in Romania e del
coinvolgimento del regime rumeno nelle atrocità commesse contro gli ebrei ed
altri gruppi etnici.

Wiesel divenne quindi un oratore popolare sul tema della Shoah. Come attivista
politico, egli ha sostenuto molte cause, tra cui quella di Israele, la
condizione degli Ebrei russi e degli Ebrei etiopi, delle vittime del apartheid
in Sud Africa, dei desaparecidos in Argentina, dei bosniaci vittime di genocidio
nella ex Jugoslavia. Si ritirò dal suo ruolo di presidente della Conferenza
internazionale sulla Shoah e sul Genocidio, e fece interrompere la conferenza,
in seguito alla obiezione di Israele all'inclusione di sessioni sul genocidio
armeno.

Il 27 marzo 2001 si è presentato all'università della Florida per l'evento
chiamato “Jewish Awareness Month”.

Infine, nel 2002, ha inaugurato la Elie Wiesel Memorial House in Sighet nella
casa in cui ha vissuto la sua infanzia.

Nei primi mesi del 2006, Wiesel è andato a visitare Auschwitz insieme a Oprah
Winfrey, viaggio che è stato registrato e mandato in onda il 24 marzo 2006 nella
trasmissione della famosa presentatrice americana.

Durante il 2007 gli fu offerta la nomina da candidato come Presidente di
Israele, ma egli rifiutò sostenendo di "non essere interessato". Shimon Peres fu
scelto come candidato (e successivamente eletto presidente).

Nel dicembre del 2008, Wiesel e sua moglie persero tutti i loro risparmi e la
loro fondazione perse quasi tutti i suoi beni a causa di Bernard Madoff, che
venne successivamente definito da Wiesel come uno psicopatico.

Nel 2009, ha criticato il Vaticano per la revoca della scomunica del vescovo
Richard Williamson, un membro della società di San Pio X.

Il 5 giugno 2009, Wiesel era presente all'incontro tra il Presidente degli Stati
Uniti Barack Obama e la cancelliera tedesca Angela Merkel.

Nell'estate del 2012 protestò contro il silenzio su alcuni crimini avvenuti in
Ungheria durante l'Olocausto. Successivamente, scrisse una lettera a László
Kövér, un esponente del parlamento ungherese, in cui lo criticava per la sua
partecipazione alla cerimonia che celebrava József Nyírő, un membro del
parlamento fascista ungherese durante la seconda guerra mondiale.

Durante il breve dominio del Partito delle Croci Frecciate in Ungheria 10-15,000
ebrei furono assassinati e altri 80,000, incluse molte donne, bambini e anziani,
furono deportati dal loro paese verso il campo di concentramento di Auschwitz.

Kövér, nella sua lettera di risposta a Wiesel, ha dichiarato che i generali
americani, inglesi e sovietici della Commissione Alleata di Controllo ne avevano
determinato la non colpevolezza nel 1945 e nel 1947, quando rifiutarono di
estradare il due volte esiliato scrittore ungherese e Ministro degli interni,
Nyiro non era un criminale, né fascista né antisemita. Menzionò, inoltre, il
fatto che il governo considerava Nyiro come un grande e conosciuto scrittore e
assicurò la pensione alla sua vedova negli anni settanta. Kövér citò l'ungherese
ebreo e il giornale dichiarò che gli ideali nazisti o antisemiti non erano stati
ritrovati nei lavori letterari di Nyiro. Quest'ultimo merita rispetto non per le
sue – benché insignificanti, ma certamente sbagliate – attività politiche, ma
per i suoi lavori letterari.

Infatti Nyiro fu un grandissimo ammiratore di Joseph Goebbels; scrisse opere sul
Ministro Nazista della propaganda e fu un associato politico del Partito delle
Croci Frecciate nel 1944, che era poi fuggito e aveva partecipato alla
propaganda fascista degli ungheresi emigrati.

Il 1º febbraio 2007 Wiesel fu aggredito in un hotel di San Francisco da un
negazionista ventiduenne, Eric Hunt, il quale tentò di portare Wiesel in una
stanza. Wiesel non fu ferito e Hunt fuggì. Più tardì Hunt si vantò del suo gesto
su un sito web antisemita. Circa un mese dopo egli fu arrestato e condannato con
più accuse. Hunt fu condannato il 21 luglio 2008 a due anni di galera, ma fu
rilasciato per la buona condotta; fu rilasciato in libertà vigilata e gli fu
ordinato di sottoporsi ad un trattamento psicologico.

Nel corso dell'udienza Hunt si scusò e insistette sul fatto che egli non aveva
mai negato l'Olocausto. Continuò comunque a mantenere attivo ed aggiornare un
blog (ormai chiuso) in cui scriveva articoli antisemiti e negazionisti.

Dopo decenni trascorsi a raccontare il proprio passato per insegnare,
soprattutto ai giovani, in università, conferenze e forum di tutto il mondo, il
valore del coraggio, della pace e della memoria contro gli orrori
dell'Olocausto; nonostante le avversità e il disprezzo che ha dovuto affrontare,
non si è mai arreso.

Elie Wiesel ha continuato ad adempiere alla missione di messaggero per la pace
di cui si era fatto carico per quasi tutto l'arco della sua esistenza terrena,
rimanendo per lungo tempo il testimone vivente della difesa dei diritti e della
vita per tutta l'umanità. Si è spento il sabato del 2 luglio 2016 a New York,
nel suo appartamento di Manhattan, alla veneranda età di 87 anni.

Il 13 febbraio 2012 il giornale Salt Lake City Tribune annunciò che la Chiesa
mormone aveva eseguito un battesimo postumo ai genitori di Simon Wiesenthal. Il
giorno seguente l'Huffington Post annunciò che il nome di Wiesel era stato
inserito nel database genealogico della Chiesa mormone per attuare su di lui il
battesimo una volta morto.

Il giorno seguente l'Huffington Post indicò Wiesel come promotore per parlare
contro la pratica del battesimo mormone agli ebrei e chiamò il candidato
Presidente degli Stati Uniti Mitt Romney, seguace della Chiesa mormone, per
annunciarlo.

In un'intervista del 15 febbraio 2012 con Lawrence O'Donnell, Wiesel la chiamò
“pratica bizzarra” e disse: “Io sono un ebreo. Nato ebreo. Ho vissuto come un
ebreo. Ho provato a scrivere riguardo alle condizioni degli ebrei... [e] delle
condizioni umane in tutto il mondo, e loro vogliono fare questo a me?”. Egli
ripeté che aveva lavorato per due anni con Bobby Adams e il sopravvissuto
all'Olocausto Ernest Michel per raggiungere un accordo con la Chiesa mormone
riguardo alle pratiche di battesimo alle vittime dell'Olocausto, e la chiesa si
scusò con lui per telefono per aver inserito il suo nome e quello della sua
famiglia nel database, e rispose che avrebbe bloccato il postumo battesimo
dell'ex Primo Ministro israeliano Golda Meir.

Il 18 aprile 2010 sul New York Times e il 16 aprile su altri giornali, Wiesel
scrisse una pagina nella quale illustrava il legame del popolo ebraico con la
città di Gerusalemme, rigettando la pretesa di Obama verso il governo israeliano
di bloccare la costruzione di nuovi appartamenti nei quartieri orientali della
città. Disse: “per me, come ebreo quale sono, Gerusalemme è al di sopra della
politica. È menzionata più di seicento volte nelle Scritture – e non una singola
volta nel Corano”.

Tre settimane dopo, il 4 maggio 2010 Wiesel incontrò il Presidente Barack Obama
alla Casa Bianca per discutere delle relazioni di pace in Medio Oriente.
Successivamente Wiesel disse: “il Presidente è convinto che il processo di pace
debba continuare. E ovviamente siamo stati d'accordo. Non vi è alcun sostituto
per la pace tra le nazioni. Ogni parte deve capire che non c'è una giustizia
assoluta nel mondo, né una pace assoluta. Ciascuna parte deve comprendere il
bisogno di rispetto dell'altra”.

Wiesel fu criticato da Yossi Sarid, il quale lo accusò di non essere a contatto
con la reale vita della Città Santa.

Wiesel fu criticato anche da un personaggio molto discusso come l'ex professore
e politico dell'Università DePaul Norman Finkelstein nel suo libro L'industria
dell'Olocausto. Lo sfruttamento della sofferenza degli ebrei, nel quale accusò
Wiesel di promuovere “un'unica dottrina”, secondo cui l'Olocausto
rappresenterebbe il male fondamentale, non paragonabile ad altri
genocidi[senza fonte]. Secondo Finkelstein, Wiesel avrebbe dato poca importanza
agli altri genocidi e, così facendo, vanificato gli sforzi di sensibilizzazione
sul tema del genocidio dei rom e sinti[senza fonte], anche loro uccisi dai
nazisti durante la guerra.



https://it.wikipedia.org/wiki/Juventus_Football_Club

La Juventus Football Club (dal latino: iuventūs, gioventù), meglio nota come
Juventus (/juˈvɛntus/), è una società calcistica italiana per azioni con sede a
Torino; compete nel campionato di massima categoria nazionale, in cui ha
militato stabilemente sin dall'esordio nel 1900, eccezion fatta per la stagione
2006-07. Fondata nel 1897 da un gruppo di studenti liceali locali, la Juve è la
seconda per anzianità tra quelle tuttora attive dopo il Genoa (1893), la più
titolata e con maggior tradizione del Paese oltreché una delle più blasonate al
mondo con un record di 61 trofei ufficiali vinti, tra cui il primato di 32
titoli di campione d'Italia e 11 in competizioni UEFA.

Legata fin dal 1923 alla famiglia Agnelli, il che costituì il primo e più
duraturo sodalizio imprenditoriale-sportivo in Italia, attraverso un versatile
modello gestionale istaurato nel frattempo la Juventus divenne la prima società
sportiva nella Penisola a giungere status professionistico ante litteram e la
prima squadra d'Europa a vincere nel 1985 tutte e tre le competizioni
continentali, ovvero la Coppa dei Campioni, la Coppa delle Coppe e la Coppa
UEFA, nonché, con i successivi trionfi della Supercoppa UEFA 1984, della Coppa
Intercontinentale 1985 e della Coppa Intertoto 1999, la prima e tuttora unica al
mondo ad avere conquistato almeno una volta tutti i trofei ufficiali messi in
palio dalla confederazione di appartenenza. Essa si posiziona dalla seconda metà
degli anni 1990, e in modo pressoché stabile, tra le prime dieci società
calcistiche su scala mondiale in ambito finanziario, essendo quotata in Borsa
dal 2001.

Fornitrice di un contributo, il maggior tra le squadre della Penisola, decisivo
ai successi della rappresentativa tricolore e dotata del sostegno maggiormente
diffuso a carattere nazionale oltreché molto esteso su scala globale, che ne
fanno contemporaneamente un simbolo anticampanilistico e d'italianità; nel 2000
essa fu inserita al settimo posto – prima italiana – nella classifica secolare
sui migliori club al mondo stilata dalla FIFA, mentre che nove anni più tardi,
al termine di un'indagine condotta dall'IFFHS, fu nominata la miglior nel Paese
e la seconda a livello europeo del Novecento.

Nell'autunno del 1897 vide la luce a Torino lo «Sport-Club Juventus» per
iniziativa di un gruppo di studenti del liceo classico Massimo d'Azeglio. Tre
anni più tardi, con il nome di «Foot-Ball Club Juventus», la società si iscrisse
al suo primo campionato nazionale. Il primo titolo nazionale arrivò nel 1905.
L'anno dopo il presidente della società, lo svizzero Alfred Dick, a seguito di
accese discussioni di spogliatoio, lasciò la Juventus e si unì, assieme a un
gruppo di soci dissidenti, alla FC Torinese dando vita al Torino, segnando così
l'origine del derby della Mole e l'inizio di una serie di problemi finanziari e
sportivi che condussero la squadra bianconera, nel 1913, alle soglie della
retrocessione in Promozione.

Dopo la Grande Guerra la Juventus, risollevatasi con la presidenza di Giuseppe
Hess e Corrado Corradini, migliorò il suo piazzamento in campionato e fornì i
primi giocatori alla Nazionale. Edoardo Agnelli assunse la presidenza della
società il 24 luglio 1923; con l'ulteriore arrivo del primo allenatore
professionista, l'ungherese Jenő Károly, giunse la vittoria del secondo
tricolore nella stagione 1925-26.

Il primo ciclo vincente della società, grazie all'apporto di elementi come
Giovanni Ferrari, Raimundo Orsi, Luis Monti e il trio difesivo
Combi-Rosetta-Caligaris, giunse tra il 1930-31 e il 1934-35, quando arrivarono
cinque scudetti consecutivi, uniti al raggiungimento delle semifinali di Coppa
dell'Europa Centrale per quattro anni di fila. Allenatore della squadra in
quattro delle cinque vittoriose stagioni fu Carlo Carcano, uno dei precursori
del Metodo; molti giocatori di quella Juventus formarono il nucleo della
Nazionale italiana vittoriosa nella Coppa Internazionale e nel campionato del
mondo 1934. La prematura morte di Edoardo Agnelli, avvenuta nel 1935, coincise
con la fine del cosiddetto Quinquennio d'oro. Sul finire del periodo
interbellico arrivò comunque la prima Coppa Italia dei bianconeri (1938).

Nel secondo dopoguerra, sotto la presidenza di Gianni Agnelli e, in seguito, di
suo fratello Umberto, la Juventus tornò alla ribalta dopo tre lustri conoscendo
un secondo ciclo di vittorie, grazie anche all'arrivo di Omar Sívori e John
Charles che, insieme a Giampiero Boniperti, formarono il Trio Magico: tre
scudetti tra il 1958 e il 1961, il primo dei quali, il decimo, le valse il
diritto a poter esporre sulle maglie la stella. Sívori divenne inoltre nel 1961
il primo calciatore proveniente dalla Serie A a vincere il Pallone d'oro.

Nel 1971 Boniperti diventò presidente del club, e il suo primo scudetto in tale
nuova veste giunse subito alla sua prima stagione, nel 1971-72, bissato da
quello successivo del 1972-73: furono i primi di un terzo vittorioso ciclo che
nei successivi quindici anni, sotto la guida tecnica dapprima di Čestmír
Vycpálek, poi di Carlo Parola e infine di Giovanni Trapattoni, portarono a
Torino nove scudetti, due Coppe Italia e vittorie internazionali che fecero
della Juventus la prima a vincere tutte le competizioni dell'UEFA e, a seguire,
la primo al mondo a conquistare tutte le competizioni ufficiali per club.

In particolare, nel 1977 arrivò la prima vittoria internazionale in Coppa UEFA,
al termine di un'accesa finale contro gli spagnoli dell'Athletic Bilbao; il
titolo nella Coppa dei Campioni 1984-85, conseguito a Bruxelles il 29 maggio
1985 sul Liverpool, circa un anno dopo la vittoria, da imbattuta, in Coppa delle
Coppe, fu invece oscurato da gravi incidenti pre-gara generati dagli hooligan
britannici che portarono alla morte di 39 spettatori. Lo scudetto vinto nel 1986
chiuse il decennio di Trapattoni: durante la sua gestione, complessivamente 9
elementi della Juventus giocarono nella Nazionale italiana al campionato del
mondo di Argentina 1978, e 6 in quella che si laureò campione nella successiva
edizione di Spagna 1982.

Tramontata la generazione di calciatori che avevano costituito l'asse portante
della squadra, la Juventus affrontò un periodo di nove anni privo di risultati
in campo nazionale, anche se giunsero a Torino una Coppa Italia (1990) e due
Coppe UEFA (1990 e 1993). Nel 1994 l'arrivo in panchina di Marcello Lippi fu il
preludio al quarto ciclo vincente dei bianconeri: in dieci stagioni, con
l'intervallo di un biennio d'interregno di Carlo Ancelotti il quale vinse la
Coppa Intertoto, la squadra fece suoi cinque scudetti e una Coppa Italia,
raggiunse quattro finali di Champions League vincendo quella del 1996 a Roma, e
conquistò una Coppa Intercontinentale, una Supercoppa UEFA e quattro Supercoppe
di Lega.

La gestione tecnica di Fabio Capello, con due campionati consecutivi vinti a
metà degli anni 2000, venne di fatto cancellata dall'esito del caso Calciopoli:
nell'estate del 2006 la giustizia sportiva revocò ai bianconeri i titoli
conseguiti nel precedente biennio, declassandoli d'ufficio, per la prima volta
nella loro storia, in Serie B. La Juventus fu promossa in massima categoria un
anno più tardi vincendo il campionato cadetto. Nel 2010 Andrea Agnelli, quarto
esponente della dinastia torinese, assume la presidenza del club. Sotto il suo
mandato, con la guida tecnica dapprima di Antonio Conte e poi di Massimiliano
Allegri, i bianconeri danno vita a un quinto ciclo di successi, bissando la
squadra del Quinquennio d'oro e inanellando cinque scudetti consecutivi dal 2012
al 2016. Nello stesso lustro arrivano inoltre a Torino due double consecutivi –
un unicum nel calcio italiano – grazie alle vittorie in Coppa Italia, nonché tre
Supercoppe di Lega.

L'uniforme di gioco della Juventus è una maglia a strisce verticali bianche e
nere, tradizionalmente abbinata a pantaloncini e calzettoni bianchi. La divisa
degli esordi, adottata a cavallo tra XIX e XX secolo, era invece composta da una
camicia rosa (abbinata a scelta con cravatta o farfallino) e pantaloni neri. In
seguito, a causa dei frequenti lavaggi, il rosa scolorì in maniera talmente
evidente che il club ne decise il cambio.

Nel 1903 fu così chiesto all'inglese Savage, tra i membri della società, di
cercare nel suo Paese un kit da gioco più consono e resistente all'usura. Savage
aveva un amico di Nottingham tifoso del Notts County, la cui maglia è a strisce
bianconere: per tale ragione fu spedito a Torino un set di uniformi analogo a
quello usato dai Magpies.

Eccezion fatta per un particolare simbolo in uso dal 1979 all'inizio degli anni
1990 (che ha affiancato lo stemma ufficiale), ovvero la silhouette nera con
righe diagonali bianche – influenzata dall'op art – di una zebra rampante, fin
dagli anni 1920 l'emblema identificativo della Juventus è rimasto
sostanzialmente invariato, essendo stato soggetto solamente a moderati
restyling, il più recente dei quali risalente al 2004.

Esso raffigura uno scudo ovale a strisce verticali bianche e nere, che nella
versione più recente sono sette, quattro bianche e tre nere. Il nome del club è
impresso in caratteri neri e sottolineato in oro su di un'area bianca convessa.
Il gioco di ombreggiature del logo ha lo scopo di conferire a esso una parvenza
di tridimensionalità. Nella parte inferiore dello stemma, in bianco su sfondo
nero, è rappresentato il toro, simbolo civico di Torino.

In passato lo sfondo del nome del club fu anche di colore blu Savoia, omaggio
alla tradizione sabauda di Torino, e di forma concava. Anche lo sfondo dello
stemma civico fu blu Savoia, mentre il toro e il nome del club erano di colore
giallo-oro. Dal logo attuale sono state eliminate le due stelle, presenti fin
dal 1982, in quanto considerate un riconoscimento sportivo (variabile nel tempo)
e non un elemento d'identità del club.

L'inno ufficiale della Juventus – il quinto nella storia del club – è Juve
(storia di un grande amore), scritto da Alessandra Torre e Claudio Guidetti,
nella versione del cantante e musicista emiliano Paolo Belli composta nel 2007.
Tra quelle composte dagli artisti più noti, figura Juvecentus, opera di
Pierangelo Bertoli nel 1997, in occasione del centesimo anniversario della
fondazione del club.

Nella storia della Juventus, a fianco dei tradizionali simboli societari hanno
ciclicamente trovato spazio anche alcune mascotte, indirizzate soprattutto ai
tifosi più giovani. A metà degli anni 1980 debuttò Giampi, un bobtail con ciuffo
bianconero e divisa juventina, che nel nome riprendeva quello della bandiera
nonché, al tempo, presidente del club Giampiero Boniperti. Nel 1995 arrivò Alex,
una versione caricaturale dell'allora n. 10 della squadra, Alessandro Del Piero,
cui seguì nel 1999 la zebra Zig Zag. Dal 2015 la mascotte juventina è J, in
seguito ribattezzata Jay, ancora una zebra, stavolta dai tratti e comportamenti
antropomorfi.

I primi impianti utilizzati dal club furono il Parco del Valentino e il Giardino
della Cittadella, nel biennio 1897-1898. Fino al 1908 la squadra si spostò al
campo della piazza d'armi torinese, all'epoca sita tra i corsi Galileo Ferraris
e Duca degli Abruzzi, tranne nel biennio 1905-1906 durante il quale il terreno
di casa fu lo stadio motovelodromo Umberto I. Dal 1909 al 1922 l'impianto
utilizzato fu quello di Corso Sebastopoli e, da qui al 1933, quello di Corso
Marsiglia che fu teatro della conquista di quattro campionati, tre dei quali
consecutivi.

Dal 1933 al 1990 il club ha disputato i suoi incontri interni allo stadio
Comunale, nella zona di Santa Rita. Nato col nome di Municipale “Benito
Mussolini” per dotare la città di un impianto che potesse ospitare le gare del
campionato del mondo 1934, ribattezzato dopo la seconda guerra mondiale dapprima
in «Comunale» e, in seguito, Comunale “Vittorio Pozzo”, esso ospitò 890 incontri
di campionato della Juventus; dal 1963, dopo la definitiva dismissione dello
stadio Filadelfia, fu condiviso con i concittadini del Torino. Il Comunale fu
utilizzato fino al 1990, anno in cui le due compagini cittadine si trasferirono
allo stadio delle Alpi, costruito nel quartiere di Vallette in occasione del
campionato del mondo 1990 e che fu l'impianto interno dei bianconeri dal 1990 al
2006.

Nel 2002 la giunta torinese concesse lo sfruttamento dell'area del Delle Alpi
alla società bianconera per novantanove anni; qui, nel 2008 la Juventus decise
la costruzione di un nuovo stadio cittadino, sito nell'area dell'ormai
abbandonato impianto. Dal 2006 al 2011 la squadra ritornò temporaneamente a
disputare i suoi incontri interni al Comunale, rinnovato in occasione dei XX
Giochi olimpici invernali e ribattezzato Olimpico; come già accaduto nei decenni
passati, anche stavolta l'impianto è stato condiviso con la squadra granata. Dal
2011 il club bianconero gioca le sue partite interne allo Juventus Stadium,
costruito sulle ceneri del vecchio Delle Alpi e primo impianto moderno
realizzato in Italia nonché di proprietà di una società calcistica, concepito
prettamente per la disciplina.

Nei suoi primi decenni la Juventus ancora non disponeva di strutture ad hoc per
le sue sedute di allenamento, ripiegando così sugli stessi campi amatoriali dove
si svolsero le prime sfide calcistiche della sua storia, la piazza d'armi
cittadina, e il Velodromo Umberto I nel quartiere Crocetta, con l'eccezione
della patinoire al Parco del Valentino; prima dello scoppio della Grande Guerra
la società usufruì fugacemente anche di quello che era il maggiore impianto
polisportivo della Torino del tempo, lo Stadium.

Nel periodo interbellico i bianconeri, ancora privi di una struttura
appositamente dedicata alla pratica, svolsero gli allenamenti nelle loro sedi di
gara casalinghe, dapprima al Campo Juventus e poi dal 1933 allo stadio
Mussolini, finché nel 1943 venne inaugurato il primo centro d'allenamento del
club, il Campo Combi – come sarà denominato ufficialmente nel 1956, in memoria
dello storico portiere juventino – di via Filadelfia, a pochi passi dal
Mussolini, dove la squadra rimase quasi ininterrottamente per il successivo
mezzo secolo.

Nel 1990 la Juventus abbandonò una prima volta il Combi per le strutture della
Sisport a Orbassano, salvo farvi ritorno nel 1994 stante la possibilità di
sfruttare anche il limitrofe Comunale, nel frattempo non più utilizzato per
l'attività agonistica. L'addio definitivo alla zona avvenne nel 2003 quando,
data la riqualificazione urbanistica dettata dai XX Giochi olimpici invernali
ospitati di lì a qualche anno dal capoluogo piemontese, il Comunale venne
riconvertito in Olimpico, e il Combi demolito; la Juventus migrò inizialmente a
poca distanza, al centro Sisport di via Guala, dove rimase per un triennio in
attesa del completamento dello Juventus Center di Vinovo, dal 2006 centro di
allenamento di prima squadra e giovanili.

Fondata sotto la forma di un club sociale, la Juventus è dal 27 giugno 1967 una
società per azioni a capitale interamente privato. Dal 1º marzo 2009, la società
che controlla la maggioranza del capitale azionario della Juventus è la
finanziaria EXOR, nata dalla fusione di IFIL Investment S.p.A. e Istituto
Finanziario Industriale, entrambe holding controllate dalla Giovanni Agnelli e
C. S.a.p.Az., che attualmente detiene il 52,99% della citata EXOR e, tramite
quest'ultima, il 63,8% del capitale azionario della Juventus. Il rimanente
capitale azionario è detenuto dall'azienda irlandese Lindsell Train Investment
Trust Ltd. al 10% e da azionisti diffusi al 26,2% attraverso l'Associazione
Piccoli Azionisti della Juventus Football Club, fondata nel 2010 e costituita da
oltre 40 000 membri, includendo investitori quali il Royal Bank of Scotland, il
governo di Norvegia, il fondo pensione degli impiegati pubblici della stato
americano della California e la società finanziaria BlackRock.

Secondo l'attuale organigramma societario, la Juventus è articolata su 7 aree
interne: Amministrazione e Finanza, Risorse umane, Informazione tecnologica,
Area commerciale, Pianificazione, Controllo e progetti speciali, Area
comunicazione e Area sportiva. La società è guidata da un consiglio di
amministrazione composto da dieci membri eletti dalla proprietà tra cui il
presidente Andrea Agnelli e l'amministratore delegato Aldo Mazzia.

Terza società calcistica in Italia – dopo Lazio e Roma – a essere quotata in
Borsa, dal 3 dicembre 2001 al 19 settembre 2011 la Juventus fu listata nel
segmento STAR del citato mercato finanziario. Da ottobre 2016 il titolo è
presente nell'indice FTSE Italia Mid Cap del Mercato telematico azionario (MTA),
essendo l'unico appartenente a un club sportivo nel Paese che ne fa parte.

Dal 1º luglio 2008 la società bianconera ha implementato un sistema di gestione
della sicurezza per i lavoratori e gli atleti in conformità ai requisiti
previsti dalla norma internazionale OHSAS 18001:2007 e un sistema di gestione
della qualità del settore medico secondo la norma internazionale ISO 9001:2000.

In base a quanto emerge del cosiddetto Deloitte Football Money League 2017,
rapporto stilato dalla società di revisione e consulenza aziendale statunitense
Deloitte Touche Tohmatsu, la Juventus risulta essere il decimo club a livello
mondiale – primo in Italia – in termini di fatturato (341,1 milioni di euro a
tutto il 30 giugno 2016); inoltre è stata inserita al nono posto in ambito
internazionale – prima squadra italiana –, in termini di valore borsistico,
nella classifica annuale stilata dalla rivista statunitense Forbes (1 299
miliardi di dollari equivalenti a 1 150 miliardi di euro a maggio 2016),
divenendo così la prima società calcistica italiana a superare la soglia del
miliardo di euro. Tale pubblicazione inserì il club torinese al settimo posto a
livello mondiale – anch'essa prima squadra italiana – nella speciale classifica
per profitti (81 milioni di dollari al 30 giugno 2015), mentre il marchio del
club è stato qualificato con un rating AAA («estremamente forte»),
posizionandosi al quinto posto tra i brand calcistici più potenti al mondo e
valutato all'undicesimo posto nella graduatoria internazionale stilata
dall'organizzazione di consulenza inglese Brand Finance (287 milioni di dollari
equivalenti a 264 milioni di euro al 6 giugno 2016). Tutto ciò ne fa
complessivamente la seconda società sportiva per valore del patrimonio di marca
in Italia – prima nel settore calcistico – dopo la Scuderia Ferrari.

Il club torinese è anche uno dei membri fondatori dell'European Club Association
(ECA), organizzazione internazionale che ha preso il posto del soppresso G-14 e
composta dai principali club calcistici, riuniti in consorzio al fine di
ottenere una tutela comune dei diritti sportivi, legali e televisivi di fronte
alla FIFA.

La Juventus è attiva nel campo sociale e umanitario. Tra i programmi sociali
intrapresi, figurano Fatti e Progetti per i Giovani, orientato al miglioramento
della qualità di vita e a favorire l'accesso all'istruzione ai giovani
extracomunitari minorenni tramite un centro di accoglienza, e la realizzazione –
in collaborazione con la facoltà di Economia dell'Università di Torino – di un
corso di formazione allo studio del management sportivo.

In ambito sanitario, in collaborazione con l'Azienda Ospedaliera Regina
Margherita-Sant'Anna di Torino partecipa al progetto Crescere insieme al
Sant'Anna, programma di ristrutturazione del reparto di Neonatologia Ospedaliera
dell'ospedale “Sant'Anna” e sostiene le attività della Fondazione Piemontese per
la Ricerca sul Cancro.

Altro progetto comunitario della società bianconera è il “Centro di accoglienza”
intitolato a Edoardo Agnelli e realizzato in collaborazione con l'Associazione
Gruppi di Volontariato Vincenziano al fine di dare ospitalità a madri in
condizioni disagiate.

Nel 2000, inoltre, la Juventus intraprese il progetto Un sogno per il Gaslini,
allo scopo di dotare l'istituto pediatrico “G. Gaslini” di Genova di una
dépendance da adibire a luogo di studio e svago per i bambini ivi ricoverati, da
realizzarsi tramite il recupero edilizio dell'abbazia di san Gerolamo, che si
trova all'interno della struttura dell'ospedale. Per il raggiungimento dello
scopo furono necessari 4,5 milioni di euro, dei quali 2 donati dalla famiglia
Gaslini, e i rimanenti raccolti dalla Juventus attraverso donazioni e iniziative
di beneficenza organizzate dai propri giocatori, come la partecipazione in
qualità di ospiti al festival di Sanremo 2003 e al programma televisivo
Juventus, una squadra per amico, la realizzazione e vendita di libri fotografici
e CD, il più famoso dei quali fu, nel 2003, una versione del successo di Lucio
Battisti Il mio canto libero, il cui ricevette un disco d'oro e uno di platino
dalla Federazione Industria Musicale Italiana (FIMI) nel marzo di quell'anno in
ragione di oltre 100 000 copie vendute durante le prime quattro settimane di
distribuzione.

Nel 2009, il club istituì due iniziative che costituiscono un unico progetto
societario che promuove la lotta antirazzista e l'integrazione socio-culturale,
Un calcio al razzismo e Gioca con me, il cui è stato incluso dall'Organizzazione
delle Nazioni Unite per l'educazione, la scienza e la cultura (UNESCO) nella
lista dei dieci programme scelti a livello mondiale – l'unico svolto nel
continente europeo – per la giornata internazionale in ricordo dell'adozione
della Dichiarazione universale dei diritti umani nell'ottobre 2013, essendo
presentato al NGO UNESCO Liaison Committee in un convegno celebrato a Parigi nel
marzo 2014.

Il settore giovanile della Juventus Football Club è composto di 17 squadre
maschili che competono a livello nazionale ed eventualmente internazionale nei
vari tornei di categoria. Analogamente a club di altri paesi, la Juventus ha
istituito alcune scuole calcio sotto forma di club-satellite e campi (Summer
Camps) in tutta Italia (riservati ai giovani dagli 8 ai 16 anni) e all'estero,
precisamente in Inghilterra (dagli 11 ai 16 anni). Porta inoltre avanti progetti
come Juventus University, la prima università del calcio al mondo (con il
supporto dell'Università di Torino), Juventus National Academy che si rivolge,
attraverso la creazione di una rete di scuole calcio dislocate sul territorio
nazionale e, all'estero, in Malta, ai ragazzi dai 6 ai 12 anni e il programma
Juventus Soccer Schools International attraverso la gestione di scuole di calcio
in diciotto paesi.

Storicamente la Juventus ha sempre avuto una rete di osservatori giovanili su
tutto il territorio nazionale nonché all'estero. Tra i giocatori che hanno
iniziato a militare in giovane età nei piemontesi, nella prima parte del XX
secolo si segnalano Carlo Bigatto, Gianpiero Combi, Pietro Rava (vincitore della
medaglia d'oro ai Giochi Olimpici di Berlino 1936 e campione del mondo
nell'edizione di Francia 1938), Carlo Parola, Giovanni Viola e soprattutto
Giampiero Boniperti, da sempre legato ai colori bianconeri, dalle giovanili alla
carica di presidente e, dal 2006, a quella di presidente onorario del club.

Nella seconda metà del Novecento, tra gli altri calciatori di prestigio
cresciuti nel vivaio bianconero ci sono due bandiere del club quali Giuseppe
Furino e Roberto Bettega; grazie a un'opera di scouting, arrivarono inoltre in
giovane età a Torino elementi quali Pietro Anastasi, Franco Causio e il Pallone
d'oro 1982 Paolo Rossi. All'inizio del III millennio, dal settore giovanile
della Juventus si è messo in evidenza su tutti il torinese Claudio Marchisio,
entrato nella società bianconera a tenera età e in seguito diventato punto fermo
della prima squadra.

Si trovano diversi riferimenti alla Juventus in ambito cinematografico: tra le
opere di maggior rilevanza, figurano pellicole come Il presidente del Borgorosso
Football Club (1970), in cui il personaggio eponimo, interpretato da Alberto
Sordi, ingaggia l'ex juventino Omar Sívori, presente nel film nella parte di sé
stesso, Eccezzziunale… veramente (1982) con protagonista Diego Abatantuono e il
film cult L'allenatore nel pallone (1984).

La poesia-tributo Madama Juve, scritta in piemontese dallo scrittore e
giornalista Giovanni Arpino, fu inclusa nel libro Opere (1992), antologia a cura
dei poeti Giorgio Bàrberi Squarotti e Massimo Romano. Tale poesia, insieme ad
altri omaggi alla Juventus composti da Arpino, è stata tradotta in italiano dal
critico letterario torinese Bruno Quaranta e pubblicata nella sua opera Stile e
stiletto (1997). Sempre a opera di Arpino sono altri riferimenti alla Juventus,
citati in Racconti di vent'anni (1974) e in Opere scelte (2005), antologia
letteraria, narrativa e giornalistica a cura dell'italianista veneziano Rolando
Damiani. Ancora in ambito letterario la Juventus è stata riferita in diversi
romanzi di Mario Soldati quali Le due città (1964), America primo amore (1935),
Un prato di papaveri. Diario 1947-1964 (1973) e Lo specchio inclinato. Diario
1965-1971 (1975) e fa da sfondo, come punto di riferimento della vita del
protagonista, nel romanzo di Aldo Nove Puerto Plata Market e, nel romanzo del
giornalista Aldo Cazzullo I ragazzi di via Po, è parte del contesto
storico-culturale della società torinese degli anni 1950. Entrambi i lavori
citati sono del 1997. Nel 2003, i giornalisti Mario e Andrea Parodi hanno citato
la Juventus di Trapattoni campione d'Italia nel 1977 e 1978 all'interno del
contesto storico e sociale della crisi politico-istituzionale dell'Italia di
quegli anni, nel loro libro In bianco e nero.

Fuori dall'Italia la Juventus è citata come F.C. Piemonte nell'anime giapponese
Captain Tsubasa Road to 2002 (2001) e con il suo nome vero nel manga omonimo. In
Inghilterra, i tifosi del Notts County sono usi intonare il loro coro da stadio
It's just like watching Juve (È proprio come guardare la Juve), in riferimento
alla comunanza cromatica delle uniformi dei due club, ogni volta che la loro
squadra realizza una grande prestazione.

Tra gli eventi culturali aventi come oggetto il club bianconero figura la mostra
Juventus. 110 anni a opera di arte, organizzata in occasione del centodecimo
anniversario della fondazione della società. Tale esposizione, curata dal
critico d'arte Luca Beatrice, ha illustrato lo sviluppo della storia, dei
personaggi e dei successi della Juventus e il suo rapporto con la città di
Torino attraverso un'analisi artistica e culturale sul calcio.

Sono 44 gli allenatori ad avere avuto a tutt'oggi la conduzione tecnica della
Juventus; 10 di essi hanno ricoperto l'incarico ad interim.

Fino alla prima metà degli anni 1920 non esisteva nel calcio italiano un sistema
dettagliato di allenamento in preparazione degli incontri di campionato. In
pratica i giocatori – studenti e lavoratori – avevano l'abitudine di ritrovarsi
un paio di volte alla settimana in diversi scenari per gli allenamenti,
consistenti in partitelle e corse di velocità e/o resistenza, sempre sotto il
coordinamento del capitano della squadra.

Il primo allenatore della storia bianconera fu l'ungherese Jenő Károly, scelto
dal presidente Edoardo Agnelli nel 1923 al fine di introdurre innovazioni dal
punto di vista tattico e strategico nel gioco della squadra. Károly allenò la
squadra per 70 incontri fino alla morte, avvenuta nel 1926.

A vantare il mandato tecnico più lungo è tuttora Giovanni Trapattoni, rimasto
alla guida della squadra per tredici stagioni, di cui dieci consecutive, dal
1976-77 al 1985-86 e poi dal 1991-92 al 1993-94. Sia il numero di annate
consecutive sia quello totale sono record per tecnici di club italiani; il Trap
vanta anche il primato complessivo di panchine (596) e di trofei vinti con il
club (14, record tra gli allenatori italiani).

Da menzionare inoltre tecnici come Carlo Carcano, deus ex machina della squadra
del Quinquennio d'oro nella prima metà degli anni 1930 e unico allenatore in
Italia ad avere vinto quattro campionati consecutivi, tra il 1931 e il 1934,
nonché Antonio Conte, in panchina a Torino dal 2011 al 2014, ed entrato
nell'occasione nel ristretto novero dei tecnici capaci di conseguire tre titoli
nazionali di fila.

In più di 110 anni di storia societaria, alla guida della Juventus si sono
avvicendati 23 presidenti e 2 comitati di gestione.

Il primo presidente della società bianconera fu Eugenio Canfari, uno dei soci
fondatori. Il periodo più lungo in carica è appannaggio di Giampiero Boniperti,
alla guida della Juventus per 19 anni dal 1971 al 1990; Boniperti, al pari del
suo successore Vittorio Caissotti di Chiusano, presidente dal 1990 al 2003,
vanta il palmarès più ampio della storia del club.

L'imprenditore Umberto Agnelli, divenuto presidente ventiduenne nel 1956, fu il
più giovane a ricoprire tale carica. Da citare anche le presidenze dello
svizzero Alfred Dick e del francese Jean-Claude Blanc, gli unici non italiani ad
assumere la massima carica del club; in particolare, Dick fu il presidente del
primo scudetto bianconero (1905). Dal 2010 la presidenza bianconera è ricoperta
dall'imprenditore Andrea Agnelli.

In più di 110 anni di storia hanno vestito la maglia della Juventus oltre 700
calciatori, in gran parte italiani; alcuni di questi ultimi hanno anche militato
nella Nazionale italiana.

Tra i calciatori italiani di rilievo che hanno militato nella Juventus figurano
Carlo Bigatto, considerato il primo giocatore-simbolo del club, Giampiero
Boniperti, riconosciuto come il calciatore più rappresentativo della storia
della società, Carlo Parola (autore della più famosa rovesciata del calcio
italiano, gesto che ispirerà il marchio dell'album Calciatori della Panini),
Dino Zoff (vincitore tra altri di sei scudetti e una Coppa UEFA con la Juventus,
della quale difese la porta per 330 partite consecutive di campionato tra il
1972 e il 1983 e a tutt'oggi unico calciatore italiano ad avere vinto sia il
campionato d'Europa sia quello del mondo con l'Italia, nominato dalla FIGC nel
2004 UEFA Golden Player italiano), Paolo Rossi, capocannoniere con l'Italia ai
Mondiali del 1982 e Pallone d'oro nello stesso anno, Gaetano Scirea, Sergio
Brio, Antonio Cabrini e Stefano Tacconi, quattro dei cinque soli calciatori ad
aver vinto tutte le competizioni ufficiali UEFA per club, Roberto Baggio,
Pallone d'oro 1993, e Alessandro Del Piero, giocatore-simbolo della squadra a
cavallo di II e III millennio, sei volte campione d'Italia e vincitore nel 1996
della Champions League e della Coppa Intercontinentale, nonché campione del
mondo 2006 con la Nazionale italiana assieme a Gianluigi Buffon, capitano della
squadra dal 2012, il quale ricopre lo stesso ruolo anche in maglia azzurra dov'è
peraltro il pluripresente.

Tra i giocatori non italiani ad aver vestito la maglia della Juventus, si
segnalano negli anni 1950 e 1960 il fantasista argentino Omar Sívori, il quale
da oriundo fu il primo Pallone d'oro bianconero nel 1961, e il centravanti
gallese John Charles, i quali insieme a Boniperti formarono un trio d'attacco
che portò alla Juventus tre scudetti; tra gli anni 1960 e 1970 ci fu il tedesco
Helmut Haller, già campione d'Italia con il Bologna, che alla Juventus vinse due
titoli. Dagli anni 1980 in avanti, tra gli stranieri più rappresentativi
figurano i francesi Michel Platini, campione d'Europa nell'edizione di Francia
1984 con la sua squadra nazionale e vincitore l'anno dopo della Coppa dei
Campioni con la Juventus, e Zinédine Zidane, campione del mondo a Francia 1998 e
d'Europa a Belgio-Paesi Bassi 2000 con i Bleus, vincitore del Pallone d'oro
1998, campione del mondo di club con la Juventus e, con essa, vincitore di due
scudetti; oltre a loro, il ceco Pavel Nedvěd, primo giocatore straniero per
numero di presenze in competizioni ufficiali con il club, nonché vincitore del
Pallone d'oro 2003, e il franco-argentino David Trezeguet, capocannoniere del
campionato di Serie A nel 2002 e miglior marcatore straniero della storia
bianconera con 171 gol.

Al 7 novembre 2016, la Juventus è il club che ha fornito il maggior numero di
giocatori alla Nazionale italiana: a tale data, infatti, 140 elementi hanno
vestito la maglia azzurra all'epoca della loro militanza juventina (a fronte dei
107 dell'Inter e dei 105 del Milan).

Sono 22 in totale i giocatori della Juventus militanti nelle selezioni nazionali
italiane campioni del mondo: nove nel 1934 (Bertolini, Borel II, Caligaris,
Combi, Ferrari, Monti, Orsi, Rosetta e Varglien I), due nel 1938 (Foni e Rava),
sei nel 1982 (Zoff, Gentile, Cabrini, Scirea, Tardelli e Rossi) e cinque nel
2006 (Buffon, Cannavaro, Camoranesi, Zambrotta e Del Piero). Tre sono, invece, i
calciatori della Juventus laureatisi campioni d'Europa con la Nazionale,
nell'edizione di Italia 1968 (Bercellino, Càstano e Salvadore).

Il contributo maggiore in elementi prestati alla Nazionale risale al campionato
del mondo 1978, edizione in cui il club bianconero vide schierati in maglia
azzurra, in due occasioni (nella prima fase contro i padroni di casa
dell'Argentina, e successivamente nella seconda fase contro i Paesi Bassi), ben
nove suoi elementi: Zoff, Gentile, Cabrini, Benetti, Scirea, Causio, Tardelli,
Bettega e Cuccureddu, il che costituisce un primato nazionale in competizioni
ufficiali.

La Juventus guida la particolare classifica dei club che vantano giocatori
campioni del mondo con la propria Nazionale, con 24: ai 22 citati vanno infatti
aggiunti Didier Deschamps e Zinédine Zidane, campioni nell'edizione di Francia
1998 con la Francia: precede in tale graduatoria Bayern Monaco (23, di cui 21
con la Germania) e Inter (19, di cui 14 con la nazionale italiana).

Quanto al campionato d'Europa, oltre ai tre citati, altri tre giocatori sono
vincitori del torneo con Nazionali diverse da quella italiana: Luis del Sol con
la Spagna (Spagna 1964), e Michel Platini (Francia 1984) e Zinédine Zidane
(Belgio-Paesi Bassi 2000) con la Francia.

In occasione della finale del campionato mondiale di calcio 2006, la Juventus
stabilì un ulteriore record internazionale in quanto, oltre ai cinque Nazionali
italiani dei quali si è fatta menzione, scesero in campo tre bianconeri con la
maglia francese: Lilian Thuram, Patrick Vieira e David Trezeguet, per un totale
di otto tesserati di uno stesso club sul terreno di gioco, eguagliando così il
primato stabilito nella finale di settantadue anni prima dai cecoslovacchi dello
Slavia Praga.

La sezione giovanile della Juventus è una delle più vittoriose della sua
categoria sia a livello nazionale, potendo vantare 9 titoli di campione
d'Italia, sia internazionale, con più di 100 trofei ufficiali, tra i quali
alcuni relativi alle competizioni più importanti al mondo nella categoria come
per esempio il Torneo di Viareggio, vinto un record di 9 volte, la più recente
delle quali nel 2016. Inoltre, la squadra fu finalista del Blue Stars/FIFA Youth
Cup nel 1962.

La Juventus esordì nel campionato federale l'11 marzo 1900. Quella 2016-17 sarà
dunque la sua 112ª stagione sportiva; nelle 111 precedenti, ha partecipato a 103
campionati di massima serie (2 di Campionato Federale, 9 di Prima Categoria
Nazionale, 5 di Prima Divisione, 4 di Divisione Nazionale e 83 di Serie A
propriamente detta) e uno di Serie B (nel 2006-07), mentre in altre 7 occasioni
non superò le eliminatorie del Comitato Regionale Piemontese. Nel corso delle
110 stagioni nei campionati di massima serie la Juventus si è classificata al
primo posto in 33 occasioni (record italiano), sebbene il club abbia in realtà
vinto 32 titoli di campione d'Italia. La Juventus, inoltre, è giunta seconda in
21 tornei e terza in 13, totalizzando il 60,99% di piazzamenti nelle prime tre
rispetto alle partecipazioni.

La vittoria in gara ufficiale con il maggior scarto fu un 15-0 in casa del
Cento, secondo turno di Coppa Italia 1926-27. Il suddetto primato è anche record
nella competizione a pari merito con l'incontro fra l'Alessandria e l'A.C.
Bologna (17-2, disputatosi nel medesimo turno della citata edizione del torneo)
e la partita fra il Cittadella e il Potenza (15-0 nel primo turno eliminatorio
dell'edizione 2015-16). In campionato, il record fu invece un 11-0 realizzato
due volte, nel torneo 1928-29, contro Fiorentina e Fiumana, rispettivamente
nella 2ª e 6ª giornata. La sconfitta con il maggior scarto fu invece uno 0-8
subìto dal Torino nel campionato 1912-13.

Nell'annata 1976-77 la squadra stabilì il record di punti per campionati
italiani a 16 squadre (51). Nella stagione 2011-12 il club bianconero stabilì il
primato d'imbattibilità assoluta in una singola stagione della Serie A (con zero
sconfitte in 38 partite), stabilendo anche il record d'imbattibilità nel corso
di una singola stagione (42).

Tra i numerosi primati ottenuti dalla squadra nel triennio 2014-2016 ci sono il
maggior numero di punti in una singola edizione di Serie A (102 nella stagione
2013-14, anche record nei principali campionati del continente europeo); nella
stagione 2015-16 ha inanellato il suo primo treble nazionale unendo a campionato
e coppa nazionale anche la Supercoppa di Lega.

In ambito nazionale la squadra ha disputato 16 finali di Coppa Italia (11
vittorie, record nazionale) e 12 in Supercoppa LNP (7 vittorie, anch'esso
record).

La Juventus vanta anche, tra tutti i club italiani, il maggior numero di
stagioni disputate nei competizioni UEFA, che fino alla stagione 2016-17 sono 47
(considerando che nelle stagioni 2009-10 e 2013-14 ha partecipato prima alla
fase a gironi di Champions League e, dopo la sosta invernale, a quella a
eliminazione diretta di Europa League). Di esse, 31 sono relative a
partecipazioni in Coppa dei Campioni/Champions League, 4 in Coppa delle Coppe e
14 complessive in Coppa UEFA/Europa League); nel computo globale delle
competizioni a livello confederale risulta il primo club italiano e quarto a
livello europeo per numero di punti conquistati (518). Inoltre, è il club
italiano con il maggior numero di partite disputate (397), partite vinte (215),
gol realizzati (687), differenza reti (+322) e percentuale di vittorie (54,16%)
in competizioni UEFA a tutto il 9 settembre 2016.

La formazione bianconera ha disputato un totale di 19 finali in competizioni
ufficiali a livello internazionale, nona al mondo nonché quinta in Europa ex
aequo con il Bayern Monaco, e seconda tra i club italiani in questa graduatoria.
Delle 19 finali citate, 8 sono state giocate in Coppa dei Campioni/UEFA
Champions League (2 vittorie complessive), una in Coppa delle Coppe (una
vittoria), 4 in Coppa UEFA (3 vittorie), una in Coppa Intertoto (una vittoria),
2 in Supercoppa UEFA (2 vittorie) e 3 in Coppa Intercontinentale (2 vittorie).
Il trionfo in Coppa UEFA 1976-77 la fece diventare l'unico club italiano ad aver
vinto una manifestazione internazionale ufficiale con una rosa composta
esclusivamente da calciatori provenienti da un solo Paese.

Sempre in ambito internazionale, è l'unico club del mondo ad avere vinto tutte
le competizioni per club organizzate dalla confederazione di appartenenza e uno
dei quattro club ad avere vinto tutte le tre principali competizioni dell'UEFA.
La Juventus fu la prima a raggiungere tale traguardo nel 1985 – seguita
dall'Ajax nel 1992, dal Bayern Monaco nel 1996 e dal Chelsea nel 2013 – e per
tale ragione, nel 1988 le fu riconosciuta la speciale Targa UEFA.

Il giocatore che detiene il record di presenze in Serie A, a tutto il 20 maggio
2012, è Alessandro Del Piero con 478, cui vanno sommate 35 presenze in Serie B,
che ne fanno complessivamente il giocatore juventino con il maggior numero di
presenze nei campionati italiani, 513. Il precedente record di presenze,
superato il 6 febbraio 2011, apparteneva a Giampiero Boniperti che, dal 1946 al
1961, scese in campo 443 volte.

Il già citato Del Piero detiene inoltre il record assoluto di presenze ufficiali
con la maglia bianconera, 705, nonché quello di gol, 289 (altro record), dei
quali 188 in Serie A e 54 nelle competizioni internazionali. Il precedente
record di gol, superato nel gennaio 2006, apparteneva al citato Boniperti con
182.

Il miglior marcatore della Juventus in un campionato a girone unico fu Borel II,
con 32 gol in 34 gare nel campionato 1933-34. mentre l'ungherese Ferenc Hirzer
detenne in precedenza il record assoluto di gol segnati in una singola edizione
del campionato italiano, 35 in 26 incontri nella Prima Divisione 1925-26.
Infine, Omar Sívori detiene, insieme a Silvio Piola, il record di marcature in
una singola partita: 6 gol, segnati all'Inter nella 28ª giornata del campionato
1960-61.

Al 2016 i tifosi della Juventus sono stimati tra i 12 e i 14 milioni in Italia.
Secondo il sondaggio condotto dall'istituto Demos & Pi e pubblicato nel
settembre 2016 su la Repubblica il club risulta essere il più sostenuto del
Paese con il 34% di preferenze da parte del campione esaminato, La società
vanta, inoltre, 41 milioni di sostenitori in Europa e oltre 300 milioni nel
resto del mondo in base a un'analisi pubblicata dall'agenzia di indagini sul
mercato sportivo Repucom S.A. nel novembre 2015. Numerosi sono anche i fan club
sparsi a livello internazionale, in particolare nei Paesi a forte emigrazione
italiana.

Il tifo per la Juventus, tradizionalmente eterogeneo dal punto di vista
sociologico e geograficamente uniforme in tutto il Paese, è molto marcato anche
nel Mezzogiorno d'Italia e nelle isole, il che garantisce un seguito rilevante
alla squadra anche durante gli incontri esterni. Tale caratteristica di
diffusione del tifo fa della Juventus, dal punto di vista sociologico, una
squadra «nazionale».

Il pensiero comune d'inizio XX secolo voleva che il tifo per la Juventus fosse
appannaggio delle classi borghesi, laddove quello per la sua rivale cittadina,
il Torino, traesse linfa dalle classi popolari e proletarie. Qualche decennio
dopo, con l'ingresso degli Agnelli nel capitale societario della cosiddetta
Vecchia Signora (1923), il tifo per la squadra si diffuse anche tra gli operai
meccanici dell'industria di proprietà della famiglia, la FIAT. Essendo iniziato
un fenomeno migratorio – poi divenuto massiccio nel secondo dopoguerra – verso
Torino e gli altri grandi poli industriali del Settentrione da parte dei
lavoratori meridionali in cerca di impiego, la Juventus già dagli anni 1930
divenne il primo club italiano ad avere una tifoseria non più connotata
campanilisticamente o, al più, regionalmente, ma a carattere nazionale.

Con il consolidamento dei flussi migratori interni avvenuti tra gli anni 1950 e
i primi anni 1970 la Juventus sembrò rappresentare, attraverso i suoi tifosi, lo
spirito del nuovo lavoratore immigrato piemontese, mentre la tifoseria del
Torino rimase legata all'ambiente culturale di marca prettamente torinese e
cittadina. In anni più recenti, comunque, le differenze sociali e culturali fra
le due opposte tifoserie si sono sempre più affievolite fino a essere oramai, di
fatto, nulle.

In ragione della posizione raggiunta dalla squadra al vertice del calcio
nazionale, in maniera pressoché duratura dal cosiddetto «dopoguerra calcistico»,
della diffusione del suo tifo e anche di diverse rivendicazioni
anticampanilistiche, le rivalità sono molteplici e molto sentite: la tifoseria
rivale d'elezione è quella del concittadino Torino. A seguire, quella
dell'Inter, fin dagli anni 1960 e rinfocolata dopo le decisioni giudiziarie
riguardanti lo scandalo del calcio italiano del 2006, e quella del Milan,
nonostante per lungo tempo le due società abbiano tenuto buoni rapporti
sportivo-commerciali con reciproci scambi di giocatori.

Più recenti, e legate all'imporsi alla ribalta negli anni 1980 delle loro
squadre con conseguente lotta sportiva per la conquista del primato nazionale,
le rivalità con la tifoseria della Fiorentina, legata principalmente alla
lotta-scudetto del campionato 1981-82, e con quella della Roma, che fino alla
metà di quel decennio fu la più valida contendente dei bianconeri al titolo. Non
è inoltre da tralasciare l'antagonismo col Napoli, in essere fin dagli anni 1950
ma acuitasi all'inizio del III millennio.

In senso opposto, a partire dagli anni 1980 vi è un legame di amicizia tra la
tifoseria juventina e quella dell'Avellino, andato a scemare a fine anni 1990 ma
poi rinsaldatosi nei primi anni 2010. Fuori dall'Italia esistono saldi
gemellaggi con i tifosi organizzati dell'ADO Den Haag dell'Aia e con quelli del
Legia Varsavia; dagli anni 2010 si è inoltre rinforzata l'amicizia con i
supporter del Notts County – squadra di Nottingham che vanta legami storici con
la Juventus –, così come è nata un'amicizia con i sostenitori dell'Elche.

Il club svolse attività polisportiva a periodi alterni sino alla fine degli anni
1970. Tra i suoi fondatori e primi soci vi erano giovani atleti che praticavano
ciclismo, atletica, lotta e podismo, quali il lottatore Enrico Piero Molinatti,
primo segretario-cassiere e figura di riferimento dei primi anni della società,
e una nutrita schiera di podisti, di cui facevano parte i fratelli Perocchio,
con i fratelli Guido e Giovanni Botto che si distinsero nella corsa e Torchio e
Rolfo nella marcia. Durante quel periodo, l'unica sezione ad avere raggiunto
risultati di rilievo fu quella podistica. Il 1º ottobre 1899, ai campionati di
resistenza italiani organizzati dall'allora Unione Pedestre Italiana (UPI), il
socio Giovanni Botto ottenne il secondo posto nei 100 metri alle spalle di
Umberto Colombo della SEF Mediolanum; alla stessa gara partecipò, giungendo al
quarto posto, anche l'altro socio juventino Guido Botto (ma iscrittosi alla
manifestazione con l'Audace Torino). In quell'anno, i soci bianconeri decisero
di rinunciare alle altre sezioni sportive per concentrarsi sul calcio,
comportando il cambio della ragione sociale.

Nella prima metà degli anni 1920 l'attività della Juventus fu nuovamente estesa
ad altri sport, per iniziativa del nepresidente Edoardo Agnelli, con la nascita
della Juventus – Organizzazione Sportiva S.A., inizialmente istituita per dare
impulso professionistico e manageriale alla società. Così, durante i seguenti
vent'anni il club parteciperà ai principali campionati nazionali di diverse
discipline quali le bocce, il nuoto, il disco su ghiaccio e il tennis, ottenendo
con quest'ultima i maggiori successi.

Intanto gli eventi della seconda guerra mondiale portarono nel 1943 alla fusione
della Juventus O.S.A. con altre aziende piemontesi, dando vita alla Manifatture
Bosco – Compagnia Industriale Sportiva Italia (CISITALIA). Sotto questa nuova
denominazione, l'attività polisportiva del club sarà potenziata
dall'imprenditore Piero Dusio, eletto presidente della Juventus due anni prima,
attraverso la costruzione dell'allora maggior complesso sportivo di Torino e
primo scenario tennistico nel Paese, ed estesa a altre discipline quali
pallacanestro, pallanuoto e pattinaggio su ghiaccio.

Con la fine del conflitto armato ebbe inizio il declino della polisportiva a
causa degli impegni di Dusio con la sua casa automobilistica, aggravata dalla
crisi finanziaria che coinvolse la Cisitalia e che portò alla cessione delle
infrastrutture del circolo societario oltreché alla chiusura delle diverse
sezioni della polisportiva, in seguito liquidata entro il febbraio del 1949;
fecero eccezione quelle tennistica e hockeistica, ricostituite dopo diversi
trasferimenti di proprietà negli anni successivi fino a diventare,
rispettivamente, il Circolo della Stampa – Sporting e l'Hockey Club Torino.

Infine, nel settembre del 1970 fu creata una sezione sciistica, lo «Sporting
Club Juventus», che partecipò ai campionati italiani nell'inverno seguente
svolgendo l'attività a Bardonecchia e al Sestriere, e avendo tra i suoi
principali atleti Roberta Bosco, Roberto Persico ed Emilio Campaneto.
Successivamente ribattezzato «Sci Club Juventus», partecipò anche a diversi
tornei giovanili durante il decennio successivo.



https://it.wikipedia.org/wiki/Bud_Spencer_e_Terence_Hill

Bud Spencer e Terence Hill (pseudonimi rispettivamente di Carlo Pedersoli e
Mario Girotti), sono stati una coppia di attori cinematografici italiani attiva
dal 1967 al 1985 e ancora per una volta nel 1994. Hanno interpretato insieme 18
film, dei quali 16 come coppia protagonista. I loro film, considerati i
proseliti mietuti negli anni della loro uscita nelle sale cinematografiche e
considerati gli ascolti che ancora oggi guadagnano quando passati in rassegna in
televisione, si pongono come capisaldi assoluti della produzione cinematografica
italiana.

I due recitarono senza mai incontrarsi e girando scene separate in Annibale
(1959) di Carlo Ludovico Bragaglia ed Edgar G. Ulmer. Nel film Vacanze col
gangster di Dino Risi (1951), prima apparizione di Terence Hill, Bud Spencer non
comparve come invece molti credono.

Carlo Pedersoli e Mario Girotti si incontrarono per la prima volta sul set del
film Dio perdona... io no! del 1967. Fu un incontro assolutamente casuale; l'ex
campione di nuoto Pedersoli, la cui figura fa capolino in alcune pellicole solo
come comparsa, non aveva infatti alcuna intenzione di fare l'attore a tempo
pieno; poco diverso il caso del futuro collega Girotti che non era nemmeno stato
preso in considerazione (il ruolo di protagonista del film era infatti andato a
Peter Martell, all'anagrafe Pietro Martellanza, che si ruppe un piede alle
primissime sessioni di registrazione; il regista del film Giuseppe Colizzi si
vide così costretto a tornare a Roma dalla Spagna, dove si girava il film, in
cerca di un attore che sostituisse Martell, dove trovò Girotti).

Alla presentazione in locandina del film fu suggerito ai due attori di cambiare
i propri nomi - si riteneva infatti che fossero "troppo italiani" perché
potessero sfondare a livello internazionale; i nomi "americanizzati", inoltre,
avrebbero dato un sapore differente ad opera e personaggi. Carlo Pedersoli
scelse Bud Spencer come pseudonimo in tributo al suo attore favorito, Spencer
Tracy, e ad una birra che stava bevendo, una Bud. Mario Girotti, selezionando
due dei venti nomi d'una lista presentatagli la sera prima, divenne Terence
Hill, anche a causa del suo amore per il commediografo Terenzio (Hill ha
studiato lettere antiche). Il film ebbe un successo enorme; bastò poco al
regista Colizzi, preso atto dei consensi subito raccolti dal pubblico, per
rendersi conto del gigantesco potenziale della coppia, con cui tornò a
collaborare alla realizzazione di due nuovi film.

Nel 1968 uscì nelle sale I quattro dell'Ave Maria che vede, oltre alla coppia,
la presenza di Eli Wallach e Brock Peters. Nel 1969 fu la volta de La collina
degli stivali; entrambe le pellicole vennero dirette da Giuseppe Colizzi. Due
pellicole di grande successo alla stregua della prima; la coppia cominciò a
mietere una risonanza mondiale.

Nel 1970 uscì nelle sale Lo chiamavano Trinità..., che battezzò un vero e
proprio sottogenere dello spaghetti-western, il Western comedy o parodia del
Western classico, dove le pallottole vedono un'integrale sostituzione da parte
dei ganci destri. I produttori di allora non volevano saperne di mettere le mani
su quella pellicola, persuasi che un western senza sangue e uccisioni fosse
destinato ad un flop totale. Lo scrittore e regista del film E.B. Clucher non si
arrese e infine ottenne il beneplacito da Italo Zingarelli. Il successo fu
clamoroso: 3 miliardi di lire di incasso. Fu questa la pellicola che,
corroborata dal successo dei precedenti tre film, consacrò la coppia, che
raggiunse allora lo zenit assoluto in fama ed ascolti.

Nel 1971 uscì il sequel ...continuavano a chiamarlo Trinità, che si rivelò un
successone battendo in incassi il primo film - più di 6 miliardi di lire di
introiti.

Nel 1972 uscì il film ...più forte ragazzi!, una pellicola non più rientrante
nel novero di western ma che comunque non lesina in pugni e sganassoni. Anche
questa pellicola raccolse un prodigioso apprezzamento da parte del pubblico, che
dimostrò di amare e seguire il duo nonostante questo si fosse allontanato dal
fruttuoso filone western che li aveva resi famosi.

Negli anni settanta seguono altri film non western, tutti di grandissimo
successo: ...altrimenti ci arrabbiamo! (1974), Porgi l'altra guancia (1974), I
due superpiedi quasi piatti (1977), Pari e dispari (1978) e Io sto con gli
ippopotami (1979).

Nella prima metà degli anni ottanta, la coppia continuò a girare insieme.
Recitarono in quattro pellicole di buon successo: Chi trova un amico trova un
tesoro (1981), Nati con la camicia (1983), Non c'è due senza quattro (1984) e
Miami Supercops (I poliziotti dell'8ª strada) (1985).

A questo punto, i due sembrarono terminare il loro fecondissimo sodalizio,
continuando comunque a lavorare in progetti diversi, votati in particolare al
piccolo schermo.

Nel 1994 la coppia esordì nuovamente con un film western "alla vecchia maniera":
sono protagonisti del film scritto da Jess Hill e diretto dallo stesso Terence
Hill, Botte di Natale. A livello di incassi, però, non ebbe nulla da spartire
con i precedenti.

I due hanno espresso più volte il desiderio di tornare nel caso a lavorare su di
un progetto degno di essere valutato, progetto che non avrebbe però niente a che
fare con i film che li hanno resi famosi nelle sale di tutto il mondo,
considerata l'età oramai avanzata. A tal proposito Terence Hill, intervistato
nel 2014 da Fabio Fazio per Che tempo che fa, dichiarò che il sodalizio con Bud
Spencer si interruppe poiché il duo non era più in grado di recitare nelle
classiche scene d'azione che lo resero celebre.

Ai David di Donatello 2010 Bud Spencer e Terence Hill sono stati premiati con
due David speciali alla carriera.

Alla coppia il paese di Masone dedica ogni anno il Bud & Terence Film Festival
che prevede, oltre alla proiezione integrale dei film della coppia e
all'esposizione di tutte le locandine originali, una cena di congedo tutti
insieme a base di birra, salsicce e fagioli.

Nel 2016 Bud Spencer muore, all'età di 86 anni, nella sua casa di Roma. Ai
funerali un Terence Hill visibilmente commosso gli dà un commovente tributo.

Terence Hill e Bud Spencer hanno lavorato contemporaneamente anche in Annibale
(1959), con i loro veri nomi, e ne Il corsaro nero (1971), con Hill protagonista
e Spencer in un ruolo minore da antagonista.



https://it.wikipedia.org/wiki/Campionato_mondiale_di_calcio_2018

Il campionato mondiale di calcio 2018 o Coppa del mondo FIFA 2018 (in inglese:
2018 FIFA World Cup), noto anche come Russia 2018, sarà la 21ª edizione del
campionato mondiale di calcio per squadre nazionali maggiori maschili
organizzato dalla FIFA e la cui fase finale si svolgerà in Russia. Inizierà
giovedì 14 giugno per concludersi domenica 15 luglio 2018.

A gennaio 2017, con la fase di qualificazione ancora in corso, l'unica
partecipante certa è la Nazionale russa in qualità di paese ospitante.

Nonostante le opposte aspettative al riguardo, la FIFA non porterà avanti la
politica della rotazione per la scelta del paese organizzatore del Mondiale tra
le varie confederazioni internazionali. Questa politica avrebbe visto il
Mondiale 2018 tenersi in Nord America (CONCACAF) o in Oceania. In un'intervista
al periodico australiano The Sun-Herald il presidente della FIFA, Joseph Blatter
ha dichiarato:

Le nuove regole FIFA impongono che una confederazione non possa ospitare un
campionato mondiale fino alla terza edizione successiva all'ultima disputata in
un Paese ad essa iscritto. Dopo Sudafrica 2010 e Brasile 2014 quindi, non sarà
possibile organizzare i Mondiali 2018 né in Sudamerica né in Africa, mentre il
Mondiale 2022 non verrà certamente disputato in Sudamerica. Visto il ritiro
degli Stati Uniti avvenuto il 15 ottobre 2010, sull'organizzazione del Mondiale
2018 (gli statunitensi concorreranno infatti solo per il mondiale 2022), la
nazione ospitante sarebbe stata certamente in Europa, e perciò per il Mondiale
2022 sono state escluse a loro volta tutte le nazioni rimaste in lizza per il
2018, in quanto una stessa confederazione, come detto prima, non può ospitare
per due volte di fila il mondiale. Rimanevano dunque disponibili per il 2022
l'Australia, la Corea del Sud, il Giappone, il Qatar e gli USA.

Il 2 dicembre 2010, nella sede principale della FIFA a Zurigo, è stato deciso
che l'edizione del 2018 della Coppa del mondo FIFA si giocherà in Russia mentre
quella del 2022 sarà ospitata dal Qatar.

La Russia ha proposto, originariamente, un elenco provvisorio di sedici stadi da
impiegare per il torneo situati nelle città di Ekaterinburg, Jaroslavl',
Kaliningrad, Kazan', Krasnodar, Mosca, Nižnij Novgorod, Podol'sk,
Rostov-sul-Don, San Pietroburgo, Samara, Saransk, Soči e Volgograd, tutte nella
Russia europea tranne Ekaterinburg.

La decisione finale sulle città ospitanti è stata annunciata il 29 settembre
2012. Il numero di città è stato ridotto a 11 e il numero di stadi a 12.

La finale del torneo si svolgerà il 15 luglio 2018 allo Stadio Lužniki di Mosca
(Russia), la capitale russa, come annunciato dalla stessa FIFA.

Il sorteggio della fase finale sarà effettuato, a Mosca, venerdì 1º dicembre
2017.



https://it.wikipedia.org/wiki/Campionato_mondiale_di_calcio_2006

Il campionato mondiale di calcio 2006 o Coppa del Mondo FIFA del 2006 (ted.
Fußball-Weltmeisterschaft 2006, ing. 2006 FIFA World Cup), noto anche come
Germania 2006, è stata la diciottesima edizione del campionato mondiale di
calcio per squadre nazionali maggiori maschili organizzato dalla FIFA e la cui
fase finale si disputò dal 9 giugno al 9 luglio 2006 in Germania. Il motto
dell'evento era Il mondo a casa di amici (Die Welt zu Gast bei Freunden).

Il Brasile, la nazionale campione in carica, fu eliminato ai quarti di finale in
seguito alla sconfitta per 1-0 contro la Francia, poi finalista del torneo.

La Coppa del Mondo fu vinta dall'Italia, che nella finale giocata il 9 luglio
allo stadio Olimpico di Berlino prevalse sulla Francia ai rigori per 5-3, dopo i
tempi supplementari conclusi sull'1-1. Per gli azzurri fu il quarto titolo
mondiale della storia dopo quelli del 1934, 1938 e 1982. Per la seconda volta il
titolo fu assegnato dopo i tiri di rigore (in precedenza era successo solo nel
campionato mondiale di calcio 1994, quando la stessa Italia venne battuta dal
Brasile per 3-2).

Il 7 luglio 2000 l'incontro per decidere chi avrebbe ospitato i Mondiali 2006 si
tenne per la sesta volta consecutiva a Zurigo. Le nazioni candidate erano
quattro dopo il ritiro della propria candidatura da parte del Brasile, avvenuta
tre giorni prima della votazione. Erano previsti tre turni di voto in ognuno dei
quali veniva eliminata la squadra che aveva ricevuto meno voti. I primi due
turni si svolsero il 6 luglio, e l'ultimo il 7 luglio. Il primo ad essere
eliminato fu il Marocco che ottenne solo tre voti su 24; l'Inghilterra venne
eliminata al secondo turno con soli due voti. All'ultimo turno la Germania batté
per 12 voti a 11 il Sudafrica, ma il successo tedesco fu macchiato da un
tentativo di corrompere un membro della giuria. Infatti, la notte prima della
votazione, la rivista satirica tedesca Titanic mandò delle lettere a
rappresentanti della FIFA, offrendo loro dei doni (come cestini con prodotti
tipici teutonici) nel caso avessero votato per la Germania. Il delegato
dell'Oceania Charles Dempsey, che supportava la candidatura del Sud Africa, si
astenne per "intollerabili pressioni" alla vigilia della votazione. Se Dempsey
avesse votato, sarebbe finita 12 – 12, e sarebbe toccato al presidente della
FIFA Joseph Blatter, che sosteneva la candidatura del Sudafrica, scegliere quale
sarebbe stata la nazione ospitante. Il 16 luglio 2012 il presidente Blatter, in
un'intervista al quotidiano svizzero SonntagsBlick, tornò sull'accaduto,
avanzando il sospetto che la Germania avesse comprato l'assegnazione del
mondiale 2006.

All'edizione 2006 del Campionato mondiale parteciparono, a partire dalle
qualificazioni, le Nazionali di 198 stati del mondo. I turni di qualificazione
iniziarono nel settembre 2003. Alla fase finale del Mondiale erano presenti 32
squadre. Questa è stata anche la prima edizione in cui i campioni del mondo in
carica (in questo caso il Brasile) non erano più qualificati di diritto.

A Germania 2006 erano assenti tre note rappresentative del calcio africano:
Nigeria e Camerun avevano fallito la qualificazione nell'ultima partita utile,
mentre il Sudafrica aveva conseguito soltanto il terzo posto nel proprio
raggruppamento. Aveva fallito la qualificazione anche il Senegal, protagonista
ai Mondiali 2002, nei quali aveva raggiunto i quarti di finale. Non era presente
neanche l'Egitto campione continentale in carica. Quattro delle cinque squadre
africane ammesse al Mondiale erano esordienti nella manifestazione: Angola,
Costa d'Avorio, Togo e Ghana. L'altra nazionale qualificata era la Tunisia,
unica Nazionale africana che vantasse un blasone internazionale.

Le potenze asiatiche - Corea del Sud, Arabia Saudita e Giappone - avevano
confermato la loro presenza ai Mondiali. Era assente dalla fase finale la Cina,
mentre era presente l'Iran, che ritornava ad un Mondiale dopo l'esperienza di
Francia 1998.

Oltre alla Germania, qualificata d'ufficio come Paese ospitante, per la prima
volta dopo 20 anni avevano conseguito la qualificazione tutte le più illustri
Nazionali europee: Inghilterra, Paesi Bassi, Francia, Italia, Spagna e
Portogallo. La Grecia campione d'Europa in carica, non riuscì ad ottenere la
qualificazione alla fase finale. Mancarono la qualificazione anche Turchia,
Russia e Norvegia. Tra le altre escluse illustri figuravano Belgio, Irlanda e
Danimarca. Tra le qualificate erano due le debuttanti al Campionato del mondo:
la Rep. Ceca (escludendo i precorsi della nazionale cecoslovacca) e l'Ucraina,
un tempo parte della nazionale sovietica, che aveva conquistato la
qualificazione anche grazie ai gol di Andrij Ševčenko.

Nonostante la sconfitta in Turchia per 4-2, la Svizzera, seconda nel proprio
girone di qualificazione davanti a Israele e Irlanda e alle spalle della
Francia, aveva guadagnato l'accesso a Germania 2006 in virtù della vittoria per
2-0 in casa contro i turchi. Gli elvetici tornavano a disputare la fase finale
della competizione mondiale a distanza di dodici anni dall'ultima apparizione
(1994).

La Spagna, malgrado il secondo posto nel girone della Serbia e Montenegro, aveva
conseguito la qualificazione ai play-off. A Bratislava aveva pareggiato per 1-1
con la Slovacchia dopo il roboante 5-1 di Madrid.

La Rep. Ceca, esclusa quattro anni prima, aveva dovuto giocare lo spareggio in
virtù del secondo posto nel girone vinto dai Paesi Bassi. Qui aveva battuto la
Norvegia per 1-0 sia all'andata che al ritorno, conquistando così un posto tra
le 32 finaliste.

C'era anche la cosiddetta Trimurti della CONCACAF: Messico, Stati Uniti e Costa
Rica, qualificatesi con relativa facilità. Debuttava ad un Mondiale anche
Trinidad e Tobago, vittorioso nello spareggio AFC-CONCACAF con il Bahrein. Nel
1990 Trinidad e Tobago aveva sfiorato la qualificazione, venendo eliminata dagli
Stati Uniti all'ultima giornata del girone finale.

L'Australia tornava ai Mondiali dopo 32 anni. Anche in quell'occasione, Mondiali
1974, si era giocato in Germania. I socceroos avevano superato l'Uruguay ai
rigori nello spareggio OFC-CONMEBOL. L'Oceania ritrovò così una sua
rappresentante dopo 24 anni: l'ultima nazionale oceanica presente ad un Mondiale
era stata la Nuova Zelanda nel 1982. In verità non si può parlare di
rappresentante della zona oceanica, dato che l'Australia è affiliata all'AFC dal
1º gennaio 2006, anche se la FIFA l'ha considerata, fino alla fine del torneo,
una nazionale oceanica e non asiatica.

Oltre a Brasile e Argentina, le più titolate Nazionali Sudamericane, erano
presenti alla rassegna tedesca Ecuador e Paraguay. L'altra big continentale,
l'Uruguay, era stata eliminata dall'Australia ai rigori nello spareggio
OFC-CONMEBOL.

Il Bahrein, vincitore dello spareggio AFC con l'Uzbekistan, aveva sfidato
Trinidad e Tobago, quarto nel girone finale CONCACAF. A vincere erano stati i
caraibici, detti Soca Warriors, capaci di ottenere una storica qualificazione.

Si era poi ripetuta la sfida degli spareggi per i Mondiali 2002 tra Uruguay
(quinto nel girone CONMEBOL) e l'Australia (vincitrice del girone OFC). Questa
volta, però, a vincere era stata l'Australia.

Le otto teste di serie del Mondiale 2006 erano state selezionate dalla FIFA
sulla base del Ranking mondiale FIFA al 5 dicembre 2005. Le teste di serie
venivano inserite nell'urna A del sorteggio. L'urna B conteneva le squadre
qualificate non teste di serie del Sud America, Africa e Oceania, mentre l'urna
C otto delle nove squadre europee rimanenti, esclusa Serbia e Montenegro. L'urna
D conteneva le squadre della CONCACAF e quelle asiatiche. Un'urna speciale
conteneva la Serbia e Montenegro. Il provvedimento era stato adottato per
garantire che in un gruppo non ci fossero tre squadre europee. Nell'urna
speciale la Serbia e Montenegro (pallina bianca) era stata sorteggiata per
prima, poi era stata la volta delle squadre del suo gruppo (Argentina, Paesi
Bassi e Costa d'Avorio). Le otto teste di serie erano state sorteggiate come
prime squadre dei loro gruppi.

Era già stato deciso che la Germania, in quanto paese ospitante, sarebbe stata
assegnata al Gruppo A. La FIFA aveva inoltre annunciato in anticipo che il
Brasile (campione in carica) sarebbe stato assegnato al Gruppo F.

Il 9 dicembre 2005 a Lipsia si tenne il sorteggio. Le 32 nazionali ammesse alla
fase finale del Mondiale furono divise in 8 gruppi da quattro squadre (A, B, C,
D, E, F, G e H). Dopo il sorteggio molti commentatori di calcio definirono il
gruppo C gruppo della morte del Mondiale anche se in verità Argentina e Olanda
(inserite in quel raggruppamento) si sarebbero qualificate agli ottavi con un
turno di anticipo, battendo abbastanza facilmente Costa d'Avorio e Serbia e
Montenegro. Ed ecco gli otto gruppi che abbinano le seguenti squadre a gironi.

Nel 2006 la Germania poteva vantare un considerevole numero di stadi in grado di
soddisfare la capacità minima richiesta di 40 000 posti per ospitare le partite
dei Mondiali. Vennero scelti 12 stadi. Tra gli esclusi risultò l'Olympiastadion
di Monaco di Baviera (69 250): nonostante i regolamenti FIFA permettessero di
scegliere due stadi presenti nella stessa città, l'organizzazione tedesca decise
altrimenti. Anche l'LTU Arena di Düsseldorf (51 500), il Weserstadion di Brema
(43 000) e lo Stadion im Borussia-Park di Mönchengladbach (46 249) vennero
esclusi.

Durante il torneo, molti stadi cambiarono denominazione, in quanto la FIFA
proibisce la sponsorizzazione degli stadi a meno che gli sponsor degli stadi
siano anche sponsor ufficiali FIFA. Per esempio, l'Allianz Arena a Monaco di
Baviera fu ribattezzato FIFA World Cup Stadium, Munich (o in tedesco: FIFA
WM-Stadion München), e anche le lettere dello sponsor Allianz vennero rimosse o
coperte. Alcuni di questi stadi avevano pure una capacità minore del solito
durante la Coppa del Mondo per il fatto che i regolamenti FIFA proibiscono di
utilizzare i posti in piedi.

L'inno ufficiale dei Mondiali 2006 era The Time of Our Lives, di Il Divo e Toni
Braxton, mentre al termine di ogni partita, all'interno dello stadio veniva
diffusa la canzone-inno Stand Up, cantata da Patrizio Buanne; si tratta del
rifacimento, con un testo adattato al clima calcistico, della cover del 1993 di
Go West a opera dei Pet Shop Boys.

Tra le altre colonne sonore ricorrenti durante il torneo si possono citare
Celebrate the Day di Herbert Grönemeyer, Love Generation di Bob Sinclar e il
tormentone estivo Hips Don't Lie di Shakira. Altra peculiarità, in campo
musicale, dell'edizione 2006 è stata il diffusissimo coro sulle note di Seven
Nation Army dei White Stripes. Infine, altri brani che hanno avuto successo
sull'onda dei Mondiali sono stati la cover del brano dei Queen We Are the
Champions cantata da Crazy Frog e, in Italia, Siamo una squadra fortissimi di
Checco Zalone.

Il pallone utilizzato per i Mondiali 2006 fu il Teamgeist ("Spirito di
squadra"), prodotto dall'azienda tedesca Adidas, che ha fornito i palloni per le
altre edizioni dei Mondiali a partire dal campionato del mondo 1970
(introduzione del celebre Telstar); in seguito, con colori diversi, lo stesso
verrà utilizzato da vari club vestiti dall'azienda tedesca nella stagione
2006-2007.

Il Teamgeist differisce dai palloni creati in passato, avendo soltanto 14
pannelli curvi (che fanno del pallone un equivalente di un ottaedro troncato)
piuttosto che i 32 costituenti i palloni precedenti a partire dal 1970. Inoltre
i pannelli sono legati insieme mediante saldatura termica anziché suturati. Il
Teamgeist appare così più rotondo e la sua traiettoria risulta più indipendente
dal punto in cui è calciato. Essendo poi quasi impermeabile, in caso di pioggia
non modifica le proprie prestazioni in maniera sensibile.

Il 9 giugno 2006, nella gara inaugurale a Monaco di Baviera, la Germania vice
campione del mondo in carica, sconfisse la Costa Rica per 4-2, mentre nell'altro
incontro l'Ecuador, alla sua seconda partecipazione in Coppa del Mondo, batté la
Polonia 2-0. Nella seconda giornata, il 14 giugno, i tedeschi sconfissero a
Dortmund la Polonia per 1-0, qualificandosi agli Ottavi di finale con un turno
d'anticipo. Il giorno successivo si qualificò anche l'Ecuador sconfiggendo la
Costa Rica. Nell'ultimo turno, la Germania superò i sudamericani per 3-0,
ottenendo il primo posto nel girone, mentre la Polonia, comunque eliminata,
giunse terza.

Nel gruppo B l'Inghilterra vinse contro il Paraguay grazie ad un'autorete e
contro il Trinidad & Tobago (2-0) grazie alle reti nel finale di Crouch e di
Gerrard. Passò il turno classificandosi al primo posto con 7 punti (2 successi e
un pareggio) perdendo, nei primi minuti della sfida contro la Svezia (pareggiata
per 2-2) il suo attaccante Michael Owen per un grave infortunio al ginocchio. La
Svezia, dal canto suo, non andò oltre lo 0-0 contro Trinidad & Tobago e vinse di
misura (1-0) contro il Paraguay. Passò quindi come seconda classificata con 5
punti (ottenuti con 2 pareggi e una vittoria). Furono eliminati Paraguay, terzo
con 3 punti, e Trinidad e Tobago, ultimo con un solo punto.

Nel gruppo della morte nella prima giornata l'Argentina, vice campione d'America
e vice campione della Confederations Cup, sconfisse la Costa d'Avorio 2-1 grazie
ai gol di Crespo e Saviola (di Drogba la rete ivoriana) mentre i Paesi Bassi
batterono 1-0 i serbomontenegrini con un gol di Robben. Il 16 giugno le
gerarchie vennero definite: infatti l'Argentina, inflisse alla Serbia e
Montenegro una sconfitta per 6-0 (con le doppiette di Cambiasso e Maxi Rodriguez
e le prime reti mondiali dei due giovani, Lionel Messi e Carlos Tevez) mentre
gli Orange batterono gli ivoriani per 2-1, qualificandosi a loro volta. Le
partite del 21 giugno servono solo a stabilire la classifica finale, a
qualificazioni già decise: argentini e olandesi pareggiano 0-0, risultato che
consente ai sudamericani di vincere il girone per la miglior differenza reti (+7
contro il +2 olandese), mentre nell'altra partita gli ivoriani rimontano da 0-2
a 3-2, ottenendo una vittoria prima di abbandonare il Mondiale.

A differenza del Gruppo C, quello D era considerato il girone più facile. Come
da pronostico Portogallo, finalista agli ultimi campionati europei, e Messico
guidano il girone dalla prima giornata. I nordamericani battono l'Iran 3-1,
mentre i lusitani sconfiggono l'Angola in una gara molto sentita per gli
africani, visto che si trattava del loro esordio alla fase finale di un mondiale
ed erano, fino al 1975, una colonia portoghese. Nella giornata successiva il
Portogallo, battendo l'Iran 2-0, ottenne la qualificazione agli ottavi con un
turno d'anticipo, mentre il Messico, pareggiando 0-0 con l'Angola, si qualificò
solo all'ultimo turno, grazie al pareggio 1-1 tra Angola ed Iran, nonostante la
sconfitta per 2-1 contro gli iberici.

Il 12 giugno cominciarono le partite del gruppo E con Stati Uniti-Rep. Ceca,
vinta dai cechi per 3-0. In serata toccò all'Italia contro il Ghana, con gli
Azzurri che vinsero l'incontro per 2-0, con reti di Andrea Pirlo nel primo tempo
e Vincenzo Iaquinta nel secondo. Il 17 giugno il Ghana superò per 2-0 i cechi
mentre l'Italia, a Kaiserslautern, dopo essere passata in vantaggio con Alberto
Gilardino, venne raggiunta dagli Stati Uniti a causa di un autogol di Cristian
Zaccardo. La gara fu intensa sul piano agonistico, tanto che le due squadre
conclusero in 10 contro 9. Nell'Italia fu espulso Daniele De Rossi per una
gomitata allo statunitense Brian McBride che gli costò 4 giornate di squalifica.
Ad Amburgo, all'ultima giornata, contro una Rep. Ceca anch'essa in cerca della
qualificazione, gli azzurri dovevano vincere per evitare i campioni in carica
del Brasile negli ottavi di finale. Nel primo tempo segnò di testa Marco
Materazzi (subentrato dopo pochi minuti a Nesta fermato da un infortunio, il
terzo in altrettanti mondiali consecutivi per il difensore del Milan), mentre
all'87º Filippo Inzaghi realizzò la rete del 2-0 che qualificò l'Italia come
vincitrice del girone con 7 punti. Nell'altra partita il Ghana riuscì a
sconfiggere gli statunitensi per 2-1 e ottenne la qualificazione per la prima
volta.

In questo girone già dalle prime partite si capì che non sarebbe stato facile,
per le favorite Brasile campione del Sudamerica e del Mondo in carica, nonché
detentore della Confederations Cup, e Croazia, prevalere. L'Australia, tornata
alla fase finale dopo l'edizione del 1974 e allenata da Guus Hiddink, sconfisse
il Giappone per 3-1, mentre il Brasile, pur giocando al di sotto delle
aspettative, batté la Croazia per 1-0, con gol di Kakà. Nella giornata
successiva i verdeoro ottennero la qualificazione con un turno d'anticipo
sconfiggendo l'Australia per 2-0, con gol di Adriano e Fred, mentre croati e
giapponesi pareggiarono per 0-0. Nell'ultimo turno i Campioni in carica
batterono il Giappone per 4-1, con doppietta di Ronaldo (che eguaglia in questo
modo il record di Gerd Müller di 14 gol nei Mondiali), gol di Juninho e
Gilberto. In Croazia-Australia la Croazia, costretta a vincere, vede rimontato
due volte il suo vantaggio da parte dell'Australia che, grazie a questo
risultato, superò per la prima volta nella storia la fase a gironi.

Nell'esordio del gruppo G Francia e Svizzera non andarono oltre lo 0-0, mentre
la Corea del Sud, dopo il contestato 4º posto di quattro anni prima, vinse
facilmente contro il Togo, all'esordio ai Mondiali. In Francia-Corea del Sud i
francesi passarono in vantaggio con Thierry Henry al 9' e vennero raggiunti da
Park Ji-Sung all'81', dopo una serie di errori difensivi. I bleus recriminarono
per un gol non convalidato dall'arbitro. Dopo la vittoria elvetica sul Togo per
2-0 la Francia rischiò di uscire al primo turno come nel 2002: si rese infatti
necessario, per i transalpini, peraltro privi di Zinedine Zidane, squalificato,
sconfiggere il Togo con almeno due reti di scarto. La Francia vinse 2-0; così,
in concomitanza con la vittoria svizzera ottenuta con lo stesso punteggio, le
due nazionali europee si qualificarono agli ottavi.

Nell'ultimo raggruppamento la Spagna ottenne tre vittorie su tre incontri,
segnando 8 reti e subendone una. Dopo l'esordio contro l'Ucraina vinto per 4-0,
arrivò una vittoria in rimonta contro la Tunisia per 3-1. All'ultima giornata le
Furie Rosse sconfissero l'Arabia Saudita per 1-0. Oltre alla Spagna passa il
turno l'Ucraina, al suo esordio al Mondiale, che dopo lo 0-4 della gara
d'esordio sconfigge i sauditi con lo stesso punteggio e la Tunisia per 1-0.
Sauditi e tunisini vennero eliminati con un solo punto, ottenuto nello scontro
diretto.

Gli ottavi abbinarono: Germania-Svezia, Argentina-Messico, Italia-Australia,
Ucraina-Svizzera, Inghilterra-Ecuador, Portogallo-Paesi Bassi, Brasile-Ghana,
Francia-Spagna. Gli ottavi di finale si disputarono tra il 24 e il 27 giugno: si
qualificò per prima la Germania eliminando la Svezia battendola per 2-0 con
doppietta di Lukas Podolski nei primi 12 minuti, mentre in serata l'Argentina,
dopo una brillante prima fase, soffrì contro il Messico andando in svantaggio
dopo 6 minuti. Ciononostante riuscì a pareggiare con Hernán Crespo e, ai
supplementari, Maxi Rodriguez segnò la rete del 2-1 che permette alla Selección
di qualificarsi e affrontare i padroni di casa a Berlino. L'Inghilterra
sconfisse con una rete su calcio di punizione di David Beckham l'Ecuador, mentre
il Portogallo eliminò i Paesi Bassi in una gara molto accesa, conclusa in 9
contro 9.

Il 26 giugno l'Italia tornò a Kaiserslautern per sfidare l'Australia; l'incontro
fu più difficile del previsto per gli Azzurri: dall'inizio del secondo tempo, a
causa dell'espulsione di Materazzi, l'Italia è costretta a giocare in 10 contro
11. La partita pare procedere verso i supplementari, ma a pochi secondi dalla
fine Grosso ottenne un calcio di rigore che Francesco Totti trasformò per l'1-0
che valse il passaggio al turno successivo.

In serata Svizzera - Ucraina, dopo lo 0-0 dei tempi regolamentari e
supplementari, fu decisa ai rigori per 3-0 in favore degli ucraini. La squadra
di Shevchenko si qualificò per la prima volta ai quarti di finale, mentre gli
elvetici lasciarono Germania 2006 pur vantando un singolare record: in quattro
partite non hanno mai subìto gol, risultando la miglior difesa del torneo. Il
Brasile eliminò il Ghana 3-0, grazie anche alla rete che vale a Ronaldo, autore
del primo gol, il titolo di capocannoniere della storia dei mondiali con 15 reti
in tre edizioni (4 nel 1998, 8 nel 2002 e 3 nel Mondiale tedesco), mentre nella
sfida tra Spagna e Francia, dopo l'iniziale vantaggio spagnolo, i transalpini
vinsero 3-1, accedendo al turno successivo.

I quarti di finale abbinano: Germania-Argentina, Italia-Ucraina,
Inghilterra-Portogallo, Brasile-Francia. Le partite valide per i quarti di
finale si disputarono il 30 giugno e il 1º luglio. Nel primo incontro a Berlino
l'Argentina cercò la rivincita della finale del campionato del mondo 1990 persa
a Roma contro i tedeschi. Al 49º la squadra di Pekerman passò in vantaggio con
Roberto Ayala ma all'80º Klose segnò il gol del pareggio che portò la gara ai
tempi supplementari e, successivamente, ai rigori. Dal dischetto i tedeschi
realizzarono 4 rigori su 4, mentre Jens Lehmann parò due tiri di rigore. Il
portiere dichiarerà poi che si era preparato dei bigliettini su cui aveva
studiato, il giorno prima, i movimenti dei calciatori sudamericani
nell'eventualità che la gara si decidesse ai rigori. In serata l'Italia fece
ritorno ad Amburgo contro l'Ucraina, e andò in vantaggio dopo pochi minuti con
Gianluca Zambrotta per poi nel secondo tempo, dopo aver subito il pressing
ucraino, chiudere la partita con due gol di Luca Toni, qualificandosi per la
semifinale contro la Germania. Il giorno dopo la gara tra Inghilterra e
Portogallo, finita 0-0 dopo i tempi supplementari, fu decisa ai rigori a favore
dei lusitani per 3-1, che si qualificarono alle Semifinali per la prima volta
dopo l'edizione del 1966. Per gli inglesi si trattò della terza eliminazione ai
tiri dal dischetto dopo quelle del 1990 e del 1998. Nell'ultima gara tra Francia
e Brasile i Verdeoro, grandi favoriti alla vigilia e alla ricerca della
rivincita della finale del campionato del mondo 1998, furono sconfitti per 1-0
da un gol di Thierry Henry e abbandonarono il torneo dopo tre finali consecutive
nelle precedenti edizioni.

Per la quarta volta nella storia dei Mondiali le semifinaliste furono Nazionali
dello stesso continente: era già successo nel 1934, nel 1966 e nel 1982.

Il 4 luglio a Dortmund si sfidarono Germania e Italia, in uno stadio
tradizionalmente favorevole ai tedeschi, sempre vittoriosi nella città della
Renania Settentrionale-Vestfalia. Gli Azzurri sembrarono prevalere sui tedeschi,
ma al 90º il risultato rimase fermo sullo 0-0. Si giocarono quindi i tempi
supplementari, durante i quali Gilardino e Zambrotta colpirono rispettivamente
un palo e una traversa. Al 119º, sugli sviluppi di un calcio d'angolo, Andrea
Pirlo servì Grosso che, tirando di sinistro dal limite dell'area piccola, portò
l'Italia in vantaggio. L'urlo della sua esultanza ricordò a molti, in Italia,
quello di Marco Tardelli nella finale di Madrid del 1982. Un minuto dopo, con i
tedeschi sbilanciati in attacco, partì un veloce contropiede italiano in cui
Cannavaro rubò palla, la cedette a Totti che la passò in avanti a Gilardino, il
quale si portò al limite dell'area di rigore, quindi servì Del Piero, smarcatosi
sulla sinistra dopo una cavalcata partita dalla sua area di rigore, segnando il
definitivo 2-0. L'Italia tornò quindi in finale dopo 12 anni eliminando la
Germania per la terza volta nella storia dei Mondiali (in precedenza l'aveva
sconfitta nel 1970 in semifinale e nel 1982 in finale).

L'altra semifinale, giocata a Monaco di Baviera il 5 luglio, vide la Francia
superare per 1-0 il Portogallo. Decisiva risultò una rete di Zidane su calcio di
rigore al 33º minuto. I francesi si qualificarono così per la seconda finale in
tre edizioni.

La finale per il terzo posto si tenne l'8 luglio a Stoccarda, la finale il 9
luglio 2006 a Berlino. Nella gara tra Germania e Portogallo, sconfitte in
semifinale, i tedeschi s'imposero per 3-1. Il centravanti Miroslav Klose
guadagnò il titolo di capocannoniere del torneo con 5 reti segnate (4 anni prima
in Giappone e Corea del Sud si era classificato secondo dietro a Ronaldo,
segnando lo stesso numero di gol). Per i tedeschi e per il loro allenatore,
Jürgen Klinsmann, il 3º posto viene celebrato come un risultato sostanzialmente
positivo, mentre il Portogallo, con il 4º posto, ottenne il miglior risultato
nella storia dei Mondiali negli ultimi 40 anni.

Nella finale giocata il 9 luglio all'Olympiastadion di Berlino, l'Italia cercò
la rivincita contro la Francia, dopo avere perso la finale di Euro 2000. La
Francia passò in vantaggio con un gol di Zidane al 7' minuto su calcio di
rigore. Zidane calciò il rigore a cucchiaio e la palla colpì prima la traversa e
poi terminò dietro la linea di porta. L'Italia reagì pareggiando con Materazzi
al 19' sugli sviluppi di un calcio d'angolo. Dopo un primo tempo in cui l'Italia
sembrava aver giocato meglio (un altro colpo di testa di Materazzi è salvato
sulla linea e un colpo di testa di Toni finisce sulla traversa), nel secondo
tempo gli Azzurri soffrono, chiudendosi in difesa e lasciando spazio alle
giocate transalpine, che però non riescono a produrre azioni da gol, grazie a
una difesa italiana ben schierata.

Nonostante il dominio francese, l'Italia si vede annullare un gol di testa di
Luca Toni per fuorigioco. Anche durante i supplementari i francesi continuarono
ad attaccare creando due pericoli: un tiro di Franck Ribéry, di poco fuori e un
colpo di testa di Zidane, sventato grazie a una grande parata di Gianluigi
Buffon, eletto miglior portiere del torneo. Al 111' Zidane fu espulso
dall'arbitro Horacio Elizondo, su indicazione del quarto ufficiale di gara, per
aver colpito intenzionalmente Materazzi con una testata. Al termine dei 120
minuti il risultato è ancora fermo sull'1-1 e, per la seconda volta nella
storia, l'assegnazione della Coppa del Mondo è decisa ai tiri di rigore, dopo i
Mondiali 1994, in cui l'Italia aveva perso contro il Brasile per 3-2. Dopo 4
rigori a testa l'Italia è a punteggio pieno, mentre la Francia è ferma a 3
(Trezeguet fallì il secondo tiro dei bleus colpendo la traversa, mentre
segnarono Pirlo, Materazzi, De Rossi e Del Piero per l'Italia e Wiltord, Abidal
e Sagnol per la Francia).

Fabio Grosso, che aveva già deciso le sfide con l'Australia e con la Germania,
segnò il rigore del definitivo 5-3 e permise all'Italia di vincere il 18º
campionato mondiale di calcio, il quarto della storia Azzurra dopo i successi
del 1934, 1938 e 1982. Zidane, che alla vigilia della manifestazione aveva
annunciato che avrebbe lasciato il calcio giocato con quella finale, all'età di
34 anni, terminò la propria carriera con la sconfitta e l'espulsione.
Ciononostante il capitano francese fu premiato dalla FIFA come Miglior Giocatore
dei Mondiali, davanti a Fabio Cannavaro e Andrea Pirlo; a quest'ultimo va anche
il riconoscimento come migliore in campo della finale. La stampa sportiva
mondiale cercò, nelle settimane successive alla finale, di scoprire la frase
rivolta da Materazzi a Zidane per suscitarne una così violenta reazione. Gli
istanti del rigore finale di Fabio Grosso furono in seguito riprodotti nel video
di Waka Waka, la canzone di Shakira inno dei Mondiali di calcio 2010.

Secondo la critica la vittoria fu raggiunta dall'Italia di Lippi attraverso un
gioco corale molto organizzato, un'eccezionale forza fisica e, come nella
migliore tradizione italiana, una solida difesa che in sette partite concesse
soltanto un gol su rigore e un'autorete. Un altro fattore decisivo per la
vittoria finale fu la capacità di non dipendere da un solo giocatore, come
conferma il fatto che i dodici gol dell'Italia nel torneo furono segnati da
dieci calciatori diversi.

Questa edizione dei Mondiali è ricordata come la più seguita nella storia della
televisione. Trasmessa in 214 stati, vanta un numero totale di spettatori
cumulativi pari a 26,29 miliardi.

Secondo alcune stime la FIFA guadagnò dall'organizzazione del Mondiale circa 1,4
miliardi di dollari, molti dei quali provenienti dalla cessione dei diritti
televisivi ed una parte importante anche dalla sponsorizzazione del sito web
ufficiale (che, coprodotto con Yahoo, registrò un numero di visitatori di
assoluta primarietà). Il giro d'affari globale complessivo legato allo
svolgimento del Mondiale fu stimato dal britannico Centre for Economics and
Business Research in circa 25 miliardi di dollari di incremento di consumi,
principalmente in Europa. L'Istituto di Ricerche Economiche di Monaco di Baviera
stimò nello 0,25% il possibile effetto positivo sull'economia tedesca. In uno
studio intitolato "Soccereconomics 2006", finanziato dalla banca olandese
ABN-AMRO, si teorizzò che i risultati avrebbero influito sul consumo. La
conclusione dello studio prevedeva che il maggior influsso sull'economia sarebbe
potuto derivare da un'eventuale finale Germania-Italia in cui la Germania avesse
perduto. Secondo una previsione di Goldman Sachs, invece, effettuata secondo
calcoli prevalentemente statistici, ci si sarebbe attesa la vittoria del
Brasile.

Secondo alcune stime circa un miliardo e duecentomila persone nel mondo (pari al
17% della popolazione del pianeta) avrebbero assistito via televisione alla
finale. In molti paesi emergenti vi furono rilevanti picchi di incremento nelle
vendite di televisori (primo apparecchio), fra questi India, Nepal, Corea e
Bangladesh. Nei paesi sviluppati fu questa la prima edizione dei Mondiali
diffusa in alta definizione. Negli USA l'incremento di spettatori rispetto alla
passata edizione fu del 112%, mentre a Boston per la prima volta 10 000 persone
si radunarono per assistere alla partita su un maxi-schermo nella piazza del
comune.

Per la prima volta la RAI non trasmise tutte le partite del Mondiale, ma solo
una al giorno, in un inusuale cinemascope. I diritti di tutti i match furono
acquistati da SKY Italia. Per la prima volta in Italia una televisione
satellitare si appropriò di tutti i diritti di trasmissione delle partite. Anche
in altre nazioni la pay-tv ha trasmesso i Mondiali (in Spagna la Digital+ del
gruppo Prisa, in Germania la Première). Nel paese iberico, le due nuove tv nate
dalla prima riforma televisiva, Cuatro e La Sexta, trasmisero le partite del
Mondiale, con la seconda che comprò i diritti per alcune partite e per questioni
di copertura sub-cedette alla prima le partite di interesse generale. Grazie
alla finale Cuatro ha vinto il suo primo giorno negli ascolti.

La società di analisi web Nielsen NetRatings ha stimato che circa 3 400 000
utenti unici abbiano visitato il sito sportivo della BBC durante la
manifestazione, con una media di circa 23 minuti di permanenza media per utente.
Il sito inglese sarebbe stato in assoluto il più visto, 3 volte di più di quello
della FIFA.

Ogni edizione annovera almeno una squadra esordiente: a Germania 2006 le
debuttanti erano sei. Provenivano dall'Europa dell'Est (Ucraina), dall'Africa
(quattro: Angola, la Costa d'Avorio, il Togo e il Ghana) e dai Caraibi (Trinidad
e Tobago).

Non si considera la Serbia e Montenegro squadra esordiente, poiché la si ritiene
la naturale continuazione della nazionale jugoslava che partecipò alla massima
competizione calcistica fin dalla sua prima edizione nel 1930. Lo stesso
discorso si applica alla nazionale ceca, non reputata esordiente per via delle
precedenti partecipazioni ai Mondiali della nazionale cecoslovacca, finalista in
ben due occasioni (1934 e 1962). I cechi si qualificarono a scapito della
nazionale norvegese, mentre la Slovacchia fu eliminata nello spareggio contro la
Spagna.

La Serbia e Montenegro partecipò per l'ultima volta ai Mondiali di calcio, dato
che il 3 giugno 2006 il Montenegro divenne uno stato indipendente, gettando le
basi per la nascita della nazionale di calcio montenegrina. L'indipendenza del
Montenegro fu sancita pochi giorni prima dell'apertura dei Mondiali. Ciò creò
una situazione singolare, poiché la Nazionale di Serbia e Montenegro
rappresentava, di fatto, un'entità statale non più esistente. Nelle successive
competizioni avrebbero poi partecipato due nazionali distinte: quella serba e
quella montenegrina.

La Parliamentary Assembly of the Council of Europe (PACE), il Consiglio Nordico
e Amnesty International hanno espresso il loro disappunto sull'incremento del
traffico di prostitute durante il mondiale. PACE e Amnesty hanno denunciato che
30 000 donne e ragazze si sono prostituite durante i mondiali di calcio Germania
2006. Hanno chiesto alle autorità tedesche di monitorare i bordelli durante il
Mondiale e sostenere le vittime del traffico.

Secondo la polizia tedesca non c'è stato un rilevante aumento della
prostituzione forzata durante il Mondiale. Anche se c'era stato un afflusso
significativo di prostitute in Germania prima del mondiale la maggior parte di
queste avevano lasciato il paese durante le prime due settimane. Ufficiali di
Polizia di molte città hanno sostenuto che in realtà il commercio di prostitute
è diminuito.

Prima del match Paesi Bassi-Costa d'Avorio, il produttore di birra Bavaria
distribuì lederhosen (pantaloni tipici tedeschi) con il proprio logo ad alcuni
tifosi olandesi. Per tutelare i propri sponsor ufficiali, la FIFA proibisce
attività di marketing all'interno degli stadi: in questo caso, ad essere lesa
era la Budweiser. I supporter olandesi furono quindi costretti a spogliarsi e
dovettero seguire la partita in mutande.



https://it.wikipedia.org/wiki/Rivalit%C3%A0_calcistica_Germania-Italia

La rivalità calcistica tra le Nazionali di Germania (nota dal 1949 al 1990 con
la denominazione di Germania Ovest) e Italia identifica gli incontri delle
squadre, tra le più titolate in campo europeo e mondiale, che hanno dato vita a
una rivalità esistente da decenni.

Complessivamente, le due squadre vantano un totale di quattordici presenze nelle
finali dei mondiali (otto volte la Germania e sei volte l'Italia) ovvero due
presenze in più di tutte le altre Nazionali europee messe insieme. Queste
quattordici finali mondiali hanno portato alla conquista di otto titoli (quattro
per ciascuna nazione). Anche per questo motivo le loro sfide sono molto sentite,
in campo e fuori, tanto che alcuni addetti ai lavori e rappresentanti dei media
hanno cominciato a definirlo come il "derby d'Europa".

I match giocati tra queste due compagini nazionali hanno decisamente
contrassegnato la storia dei tornei mondiali ed europei. In particolare, la
semifinale del campionato del mondo del 1970 giocata allo stadio Azteca di Città
del Messico è stata definita la partita del secolo (Jahrhundertspiel, Game of
the Century, El partido del siglo), commemorata con una targa all'ingresso
dell'Azteca.

Le partite Italia-Germania sono state viste per decenni come una sfida tra
scuole e filosofie opposte: da una parte una squadra che rappresenta una cultura
creativa e disordinata che nonostante la non eccellente capacità di
pianificazione riesce a raggiungere grandi obiettivi, dall'altra parte un team
basato sul calcolo e l'uso di un attacco strategicamente pianificato che
privilegia l'attenzione rispetto all'imprevedibilità. Lo stile di calcio
italiano è stato classificato per oltre un secolo in termini binomiali (difesa e
contrattacco), mentre la Germania ha uno stile che appare basato sulla forza
fisica e un forte gioco d'attacco, che però non di rado può riuscire prevedibile
e quindi meno difficilmente controllabile. Il gioco dell'Italia sembra contenere
aspetti di brillante improvvisazione, quello della Germania emerge come
disciplinato e metodico. Questi stereotipi non sono naturalmente confermati in
tutte le partite, ma in alcuni incontri, come la finale dei mondiali del 1982,
dove l'Italia ha battuto la Germania per 3-1, grazie al talento tecnico dei suoi
giocatori e a un devastante contrattacco, sono risultati particolarmente
evidenti.

L'Italia è largamente in vantaggio negli scontri diretti avendo battuto la
Germania 15 volte in 34 partite (11 pareggi), mentre la Germania ha vinto 8
volte. La Germania non è mai riuscita a battere l'Italia nella fase finale di
tornei mondiali ed europei: nei quarti di finale del campionato d'Europa 2016,
per la prima volta la Nazionale tedesca ha estromesso gli azzurri, tuttavia solo
ai tiri di rigore dopo che la sfida si è conclusa sul pareggio al 120'. Anche
per questo, si tratta di un fatto calcistico molto sentito in Germania, tanto
che questo record negativo fa sì che l'Italia sia definita "il più grande incubo
calcistico", "una nemesi", e che l'ex presidente della Federazione Calcistica
della Germania (DFB) Wolfgang Niersbach ritenga che un incontro con l'Italia,
anche se amichevole, non debba essere considerato soltanto una partita, ma una
competizione per "il prestigio e l'onore".

Per oltre trent'anni le due formazioni non si sono mai affrontate in tornei
mondiali e europei. Si deve attendere il primo turno del campionato mondiale del
1962 per avere la prima partita in un torneo mondiale.

Ai campionati del mondo giocati in Cile nel 1962 la sfida non fu emozionante,
terminando con un pareggio a reti inviolate che andava bene a entrambe, poiché
le altre avversarie del girone non sembravano inarrestabili. La Germania Ovest
vinse poi la partita successiva e passò il turno, mentre l'Italia perse contro
la squadra di casa, il Cile, nella famosa battaglia di Santiago, subendo
l'eliminazione. Tuttavia, anche in un match dove il pareggio sembrava soddisfare
entrambe, le due squadre mostrarono le loro caratteristiche, con gli azzurri in
difesa sicura e i tedeschi in un attacco svolto con schemi quantomai prevedibili
per l'intero match.

Le due squadre si ritrovano di fronte in un'occasione ben più importante otto
anni dopo, per la semifinale del Mondiale 1970, dando vita alla cosiddetta
partita del secolo che vide l'Italia qualificarsi per la finale, dopo un
emozionante 4-3 in suo favore ai tempi supplementari. Questa è la partita che ha
avuto il ruolo mitogenetico e simbolico seminale rispetto alla rivalità delle
due scuole calcistiche perché in essa si ritrovano tutte le tattiche e gli
stereotipi tradizionali che segnano le competizioni tra Italia e Germania.
L'Italia trova il gol con Boninsegna dopo 8 minuti di gioco, e passa il resto
dei due tempi regolamentari a contenere il gioco, con la Germania Ovest in un
attacco che viene sempre neutralizzato da una difesa attenta e efficace. I
tedeschi, tuttavia, riescono a trovare il pareggio nell'ultimo minuto di
recupero con Schnellinger, alla sua prima e unica rete in quarantasette partite
in Nazionale.

Nei supplementari avviene una "caccia al gol" che esalta la capacità degli
italiani di far fronte all'emergenza, e mostra la capacità di attacco e di
resistenza di una Germania Ovest che non si arrende fino all'ultimo secondo.
All'inizio dell'overtime gli azzurri, che avevano condotto la gara per i due
tempi regolamentari, sembrano sotto shock e Müller porta subito in vantaggio i
teutonici. Sembra finita per l'Italia, ma Burgnich rimette le sorti della gara
in parità. Quindi Riva porta nuovamente in vantaggio gli azzurri, raggiunti
ancora da Müller. L'ultimo, definitivo, gol che chiude la sfida è segnato da
Rivera, al 111º giro di lancetta, che con un tocco di piatto supera il portiere
Maier. La Germania chiuderà il mondiale al terzo posto (battendo nella finale di
consolazione l'Uruguay 1-0), mentre l'Italia verrà battuta dal Brasile in finale
per 4-1.

Al Mondiale del 1978 le due squadre si affrontano nel girone di semifinale.
L'Italia domina ma i tedeschi riescono a non prendere gol; la partita termina
con uno 0-0 che si traduce in una eliminazione per i tedeschi campioni in carica
(dopo la sconfitta nella successiva partita contro l'Austria) e l'accesso, per
l'Italia, dopo la sconfitta con i Paesi Bassi, alla finale per il terzo posto
contro il Brasile, persa dagli azzurri 2-1. Questa sfida fu giocata in
controtendenza rispetto alle usuali filosofie di gioco, poiché gli azzurri
attaccarono brillantemente per settanta minuti su novanta, senza tuttavia
riuscire a cogliere il risultato.

Azzurri in festa nel 1982 in Spagna, dove stavolta vincono in finale grazie al
gioco talentuoso e creativo di campioni come Conti, Tardelli e Rossi che
sovrastano l'attacco ragionato e metodico, quanto poco incisivo, della Germania
Ovest. L'Italia diventa campione del mondo imponendosi nettamente sui tedeschi
per 3-1 a Madrid, in una partita che, nel suo svolgersi, si rivela come
l'epitome della differenza filosofica tra le due scuole calcistiche. Dopo pochi
minuti dall'inizio, Cabrini sbaglia un calcio di rigore. L'Italia non ne risente
e controlla la partita con una certa facilità. Al 57º minuto Rossi porta in
vantaggio la squadra azzurra con un colpo di testa. Quindi raddoppia Tardelli
che si lascia andare a un urlo diventato leggendario. Altobelli porta gli
azzurri sul 3-0. All'83º arriva il gol della bandiera per i teutonici, siglato
da Breitner. Risultato finale Italia-Germania 3-1.

È del 1988 la prima sfida europea: è la prima fase del campionato europeo. Le
squadre danno vita a una sfida che finisce 1-1 e accontenta entrambe le
tifoserie; alla fine la Germania Ovest vincerà il girone per differenza reti, e
l'Italia sarà seconda, ma entrambe saranno eliminate in semifinale,
rispettivamente da Paesi Bassi e Unione Sovietica. Si tratta di un periodo di
transizione per entrambe le nazionali, e la partita non aggiunge né toglie nulla
ai classici stereotipi.

Nell'Europeo del 1996 in Inghilterra, l'Italia e l'ormai riunificata Germania
sono inserite nello stesso girone. I tedeschi non perdono colpi e sconfiggono
nettamente Repubblica Ceca e Russia, mentre gli azzurri battono i russi ma
cadono inaspettatamente contro i cechi; l'Italia si presenta così al decisivo
scontro diretto con la necessità di dover vincere, mentre i tedeschi sono già
qualificati. Per di più nella squadra azzurra si sta svolgendo una specie di
rivoluzione culturale in seguito alla gestione di Arrigo Sacchi, che privilegia
un gioco d'attacco e il possesso palla. La partita viene così giocata in maniera
contraria agli stereotipi e l'Italia attacca fin dall'inizio per cercare il
gol-qualificazione. I tedeschi riescono però a contenere la spinta italiana e la
partita finisce 0-0 (con Zola che fallisce un calcio di rigore nei primi
minuti). L'Italia deve così fare i bagagli, per la gioia della Germania che poi
andrà a vincere il titolo contro i cechi al golden goal.

La semifinale del Mondiale 2006, organizzato dalla Germania, è giocata al
Westfalenstadion di Dortmund il 4 luglio del 2006, davanti a 65 000 spettatori.
L'Italia vince con due gol segnati alla fine del secondo tempo supplementare, da
parte di Grosso e Del Piero; Pirlo, autore dell'assist che ha permesso a Grosso
di sbloccare la gara, viene nominato uomo del match. La Germania non aveva mai
perso un incontro al Westfalenstadion prima di questa sfida. Risultato finale,
Italia-Germania 2-0, con gli azzurri che andranno a vincere il titolo mondiale
contro la Francia. La Nazionale italiana gioca bene, manovra, e nell'overtime
colpisce anche due legni (un palo con Gilardino e una traversa con Zambrotta).
La rivoluzione operata da Sacchi negli anni 1990 sembra aver modificato i
classici stereotipi.

Italia e Germania si rincontrano nella semifinale di Euro 2012, la sera del 28
giugno 2012, allo stadio Nazionale di Varsavia. Prima di questo match i tedeschi
avevano stabilito uno storico record di 15 vittorie consecutive, inclusi tutti i
match dell'Europeo e quelli delle qualificazioni. A dispetto dei pronostici,
l'Italia vince l'incontro 2-1 con una prestazione brillante fatta di manovre
veloci, fuori dal tradizionale binomio "difesa e contrattacco creativo", grazie
a una doppietta di Balotelli nel primo tempo; solo allo scadere la Germania
accorcia le distanze con un rigore trasformato da Özil. L'Italia perderà poi la
finale dell'Europeo contro la Spagna per 4-0.

Un nuovo match ufficiale tra Italia e Germania avviene il 2 luglio 2016 in
occasione dei quarti di finale degli Europei di Francia 2016, al Nouveau Stade
de Bordeaux, in virtù delle vittorie ottenute nel turno precedente,
rispettivamente, contro Spagna e Slovacchia. La partita si conclude in pareggio
per 1-1 dopo 120', sicché sono necessari 18 tiri di rigore prima di vedere la
Germania prevalere per 6-5 e approdare in semifinale; per la prima volta nella
storia la sfida fra le due compagini si risolve dal dischetto, e sempre per la
prima volta i tedeschi passano il turno a scapito degli italiani nella fase
finale di una manifestazione europea o mondiale.

Dal 1969 al 1982, in quattro occasioni si sono trovate di fronte le Nazionali di
Germania Est – questa scioltasi nel 1990, con l'avvenuta riunificazione tedesca
– e Italia. Il primo incontro tra le due rappresentative, avvenuto nel marzo del
1969 nell'allora Repubblica Democratica Tedesca, ebbe luogo in un particolare
contesto ambientale dato che il governo italiano, così come gli altri Paesi
membri dell'allora Comunità Economica Europea, ancora non riconosceva
ufficialmente l'esistenza della DDR non intrattenendo pertanto con essa rapporti
diplomatici e commerciali; una situazione che persisterà sino al 1973. In
quattro incontri tre le due Nazionali (i primi due valevoli per le eliminatorie
dei Mondiali di Messico 1970, i restanti due amichevoli), si sono registrati una
vittoria per parte e due pareggi.



https://it.wikipedia.org/wiki/Giampiero_Ventura

Gian Piero Ventura (Genova, 14 gennaio 1948) è un allenatore di calcio ed ex
calciatore italiano, di ruolo centrocampista, attuale commissario tecnico della
Nazionale italiana.

Si è sposato con la compagna Luciana il 1º giugno 2016 nella Cattedrale di San
Sabino a Bari, dove la conobbe al tempo del suo periodo alla guida del Bari
(2009-2011); testimoni dello sposo il presidente del Torino, Urbano Cairo, e
Jimmy Ghione.

Cresciuto calcisticamente nelle giovanili della Sampdoria, senza riuscire ad
approdare in prima squadra, ha militato quasi esclusivamente in Serie D, con
l'eccezione della stagione 1970-1971 in Serie C con l'Enna, nella quale ha
totalizzato 9 presenze in campionato.

Inizia nella Sampdoria prima come allenatore delle giovanili, poi come
vice-allenatore. Guida poi in Interregionale, l'Albenga e Rapallo Ruentes, nel
1981. In seguito allena l'Entella Bacezza di Chiavari, ottenendo una promozione
dall'Interregionale e successivamente un 5º posto in Serie C2 nel 1985-1986 con
in squadra Luciano Spalletti; l'esperienza si conclude all'improvviso nel luglio
del 1986 quando lascia la squadra chiavarese per lo Spezia, a tre giorni
dall'inizio del ritiro.

Nei due anni successivi siede sulla panchina della Centese in Serie C1,
retrocedendo al secondo anno. Nel 1989 viene chiamato dalla Pistoiese, all'epoca
militante nel CND dopo il fallimento del 1988; qui Ventura svolge la professione
di allenatore in parallelo a quella di insegnante di educazione fisica in una
scuola superiore di Pistoia. Abbinando un bel gioco a buoni risultati, Ventura
conduce gli arancioni al secondo posto, seguito l'anno successivo dal primo
posto e dalla promozione in Serie C2. Al terzo anno, Ventura si congeda dalla
Pistoiese con un quarto posto ex-aequo con il Rimini, a ridosso del secondo
posto valevole per la promozione in C1. Nella stagione 1992-1993 siede sulla
panchina del Giarre, in Serie C1.

La prima panchina in Serie B gliela offre il Venezia nella stagione 1994-1995 ma
arriva l'esonero dopo solo nove giornate. Riparte dalla Serie C1 con il Lecce,
che porta nel 1997 in Serie A grazie a due promozioni consecutive.

Nella stagione 1997-1998 conduce il Cagliari alla promozione in Serie A, potendo
fare il suo esordio in massima serie nella stagione 1998-1999; a questa
esperienza seguiranno, tra alti e bassi, quelle alla guida di Sampdoria,
Udinese, ancora Cagliari, Napoli (tornando ad allenare in terza serie), Messina.
Nel dicembre del 2006 subentra all'esonerato Massimo Ficcadenti alla guida del
Verona, ultimo in Serie B; grazie a una grande rimonta, conduce la squadra
gialloblu a giocare i play-out per la permanenza nella serie cadetta ma deve
soccombere allo Spezia.

Nel giugno del 2007 si accorda con il Pisa, neopromosso in Serie B, per la
stagione 2007-2008, portandolo con Petrachi come direttore sportivo ai play-off.
Dopo un tormentato cambio di proprietà, è confermato per la stagione 2008-2009.
Il 19 aprile 2009 viene esonerato dopo quattro sconfitte consecutive, nonostante
una tranquilla posizione in classifica. A fine anno il Pisa retrocederà, tra la
contestazione generale dei tifosi.

Il 27 giugno 2009 è ingaggiato come allenatore dal Bari, in sostituzione di
Antonio Conte. Durante la conferenza stampa di presentazione, svoltasi il 30
giugno 2009, dichiara di allenare "per libidine", guadagnandosi in questo modo
l'appellativo di Mister Libidine affibbiatogli dalla tifoseria biancorossa. Nel
campionato 2009-2010 il Bari di Ventura si dimostra una delle squadre
rivelazione del torneo coniugando bel calcio e risultati positivi, chiudendo al
10º posto a quota 50 punti (record in serie A per i pugliesi). È anche l'anno
del lancio di alcuni giovani promesse come Bonucci e Ranocchia, che a fine
stagione entreranno a far parte del giro della Nazionale italiana.

L'anno 2010-2011 vede nuovamente Ventura allenatore della squadra barese. Dopo
la prima vittoria al San Nicola contro la Juventus, il Bari sembra proiettato a
seguire le orme della stagione precedente, ma dopo aver sconfitto alla quinta
gara d'andata il Brescia inizia una serie di sconfitte tra cui quelle con Genoa,
Lazio, Fiorentina, Udinese, Milan che faranno precipitare il Bari alle ultime
posizioni di classifica. I pugliesi si ritrovano alla 24ª giornata di Serie A
all'ultimo posto in classifica a 14 punti, a 9 punti dalla zona salvezza. A
seguito di questa situazione negativa, il 10 febbraio 2011 Ventura si dimette e
gli subentra Bortolo Mutti.

Il 6 giugno 2011 il Torino lo ufficializza allenatore. Ventura rivoluziona la
squadra con l'arrivo di nuovi giocatori e il lancio di giovani come Glik,
Ogbonna, Darmian. La stagione di Serie B 2011-2012 si conclude il 20 maggio,
data che riporta il Torino in Serie A con una giornata d'anticipo, battendo il
Modena in casa 2-0.

L'obiettivo del campionato successivo è quello di portare la squadra a una
salvezza tranquilla: arrivano al Toro il portiere Jean François Gillet, il
mediano Alessandro Gazzi, l'esterno Alessio Cerci, suoi ex giocatori a Bari e
Pisa. L'obiettivo della permanenza in massima categoria è centrato il 12 maggio
2013, con una giornata d'anticipo, grazie al pareggio 1-1 ottenuto a Verona col
Chievo.

L'8 dicembre 2013, in occasione della gara casalinga con la Lazio vinta 1-0,
Ventura festeggia le 100 partite ufficiali alla guida del Torino, bilancio di 38
vittorie, 34 pareggi, 28 sconfitte. A fine stagione 2013-2014 i granata si
piazzano al settimo posto con qualificazione ai preliminari di Europa League,
grazie all'esclusione dalle coppe europee del Parma, sesto classificato. Questa
stagione, per Ventura, è stata la migliore in Serie A per punti realizzati in un
campionato (57).

Il 22 febbraio 2015 festeggia la 100ª panchina in A con i granata cogliendo un
pareggio (1-1) con la Fiorentina. Quattro giorni dopo ottiene una vittoria
storica ai sedicesimi di Europa League battendo l'Athletic Bilbao 2-3 in Spagna,
risultato che qualifica il Torino agli ottavi: nessuna squadra italiana aveva
mai vinto a Bilbao. Il Torino viene poi eliminato dallo Zenit San Pietroburgo
agli ottavi (sconfitta per 2-0 all'andata e vittoria per 1-0 al ritorno),
sfiorando l'accesso ai quarti di finale. Il 26 aprile 2015 batte la Juventus
allo stadio Olimpico di Torino per 2-1, facendo vincere ai granata il derby di
Torino dopo 20 anni.

Il 16 dicembre 2015 stabilisce a 194 il nuovo record di presenze consecutive
come allenatore del club granata, superando così Luigi Radice.

Al termine della stagione 2015-2016, conclusa al 12º posto, rescinde
consensualmente il suo contratto con il Torino, con cui ha ottenuto, come
miglior piazzamento, un 7º posto in Serie A e la qualificazione in Europa dopo
20 anni.

Il 7 giugno 2016 viene annunciato come nuovo commissario tecnico della Nazionale
italiana a partire dal 18 luglio seguente. L'allenatore ligure, che sostituisce
Antonio Conte sulla panchina degli Azzurri, firma un contratto biennale valido
fino al 2018. La prima esperienza di Ventura in Nazionale si è svolta il 1º
settembre 2016 in un'amichevole contro la Francia a Bari terminata 1-3 per i
Bleus.

Il 5 settembre 2016 ottiene la sua prima vittoria sulla panchina della
Nazionale, sconfiggendo per 3-1 Israele in trasferta, nonostante l'inferiorità
numerica per l'espulsione di Chiellini; in gol per gli "Azzurri" Graziano Pellé,
Antonio Candreva e Ciro Immobile.



https://it.wikipedia.org/wiki/Nikon_D80

La Nikon D80 è una fotocamera reflex digitale (DSLR) prodotta dalla Nikon e
lanciata sul mercato nel 2006. Unisce elementi della DSLR entry-level D50 e
della DSLR di fascia alta D200, e ha sostituito nel catalogo Nikon le precedenti
D70 e D70s, essendo poi sostituita a sua volta dal terzo trimestre 2008 dalla
D90.

La D80 è equipaggiata con lo stesso sensore CCD 10.2 megapixel formato Nikon DX
presente sulla D200. Le foto possono essere memorizzate in formato NEF (il
formato Raw Nikon) o in JPEG, con diverse opzioni per quanto riguarda la
dimensione delle immagini in pixel e il livello di compressione. Come avviene
comunemente per le fotocamere reflex, il formato delle immagini è 3:2 (lo stesso
delle fotografie tradizionali) e non 4:3 (come avviene sulle compatte).

Il corpo macchina è in plastica non tropicalizzato. Il display principale, sul
retro del corpo macchina, è 2,5 pollici per 230.000 punti; un secondo display
LCD retroilluminato, con informazioni sulle impostazioni di scatto correnti, si
trova sulla parte superiore del corpo macchina. Informazioni sui dati di scatto
sono riportate anche all'interno del mirino a pentaprisma. Nel corpo macchina è
presente anche un flash a scomparsa con numero guida pari a 11. La macchina ha
una interfaccia USB 2.0 e monta schede di memoria SD, con supporto SDHC.

La macchina può essere usata in modalità semplificata facendo uso di sette
impostazioni vari-program (automatico, ritratto, panorama, macro, sport,
panorama notturno e ritratto notturno), oppure essere usata in modo
completamente manuale, a priorità di diaframma a priorità di tempo, o in modo
bulb.

Il software in dotazione alla macchina permette numerose impostazioni fini. Fra
l'altro è possibile impostare le opzioni di ottimizzazione delle immagini
prodotte (per esempio rispetto a contrasto e nitidezza), scegliere il livello di
ISO equivalente da impiegare e ridefinire le funzioni associate a molti dei
controlli del corpo macchina. Il menu della fotocamera consente anche l'accesso
a funzioni di elaborazione delle immagini scattate (per esempio cropping,
correzione dell'effetto occhi rossi, desaturazione e viraggio, D-lighting).

Fra i numerosi optional disponibili per la macchina c'è l'impugnatura MBD80, che
offre la possibilità di alimentare la macchina con due batterie Nikon, o con un
set di comuni batterie stilo, per aumentare l'autonomia di scatto della
macchina.



https://it.wikipedia.org/wiki/Abbas_Kiarostami

Abbas Kiarostami (persiano: عباس كيارستمى‎‎ /ʔæbˌbɒːse kijɒːɾostæˈmi/
ascolta[?·info]; Teheran, 22 giugno 1940 – Parigi, 4 luglio 2016) è stato un
regista, sceneggiatore, montatore, poeta, fotografo, pittore e scultore
iraniano.

Nato a Teheran, in Iran, dopo aver vinto un premio di pittura all'età di
diciotto anni, si laurea all'università di Belle Arti della sua città e prima di
intraprendere la carriera di regista, lavora come graphic designer nella
pubblicità e nell'illustrazione di libri per bambini. Proprio questi ultimi
diventeranno infatti protagonisti pressoché costanti di molte sue pellicole e la
delicatezza e il rispetto usato da Kiarostami nel dirigerli, diverrà quasi un
suo marchio di fabbrica.

Da grafico pubblicitario gira, nella metà degli anni sessanta, più di 150 spot
per la televisione di Stato. Nonostante le varie vicissitudini vissute dal suo
paese, compresa la Rivoluzione del '79, decide ugualmente di rimanere in Iran e
superata la trentina decide di intraprendere la carriera cinematografica.
Rielaborò e modificò molti suoi film secondo le nuove regole della censura del
regime di Khomeini; i suoi esordi, e più in generale la sua intera produzione,
riguardano per lo più cortometraggi ispirati al cinema Neorealista italiano.

Il suo primo lungometraggio di rilievo s'intitola Il viaggiatore, girato nel
1974, dove il protagonista, un piccolo adolescente, cerca in tutti i modi di
procurarsi un biglietto per vedere allo stadio la partita della nazionale a
Teheran. Una costante, nella sua carriera sarà sempre la direzione di
documentari, spesso a sfondo didattico, negli anni ottanta girerà infatti
numerosi cortometraggi a sfondo educativo. Nel 1995 il festival di Locarno gli
dedica una retrospettiva in cui vengono mostrati tutte le sue opere fino ad
allora realizzate. La sua opera viene conosciuta e apprezzata in molte parti del
mondo a partire dall'Italia, dove la Cineteca di Bologna presenta una sua
personale, in Francia dove i "Cahiers du Cinéma" gli dedicano numerosi
monografici completi e anche in Giappone. Kiarostami nel 1997 ha vinto la Palma
d'oro per il miglior film con Il sapore della ciliegia. Nel 2005 ha diretto un
episodio di Tickets assieme ad Ermanno Olmi e Ken Loach.

Ha anche pubblicato dei libri di poesie che richiamano nella struttura gli haiku
giapponesi, si tratta di poesie di pochi versi e senza rima. In essi spesso
rappresenta la vita quotidiana, piccoli frammenti di normalità guardati con lo
stupore di un bambino. Sue raccolte sono Con il vento (2001) e Un lupo in
agguato (2003).

È morto il 4 luglio 2016 all'età di 76 anni a Parigi a causa di errori medici
durante un intervento di semplice asportazione di un polipo allo stomaco, errori
che gli hanno procurato varie infezioni. Si trovava a Parigi da una settimana
per cercare di porre rimedio agli errori fatti dai medici iraniani.

Esponente di prim'ordine del cinema iraniano è stato uno dei registi
internazionali più considerati e apprezzati, tanto da guadagnarsi la stima di
numerosi cineasti di fama. A tal proposito Godard ha dichiarato: "Il cinema
inizia con D.W Griffith e finisce con Abbas Kiarostami". Anche Martin Scorsese
definisce Kiarostami come il modello più alto di regista cinematografico.

In Italia Nanni Moretti è da sempre un suo grande estimatore. A tal proposito un
esempio è il suo cortometraggio Il giorno della prima di Close Up, dove Moretti
proietta (e lo proiettò realmente) il film di Kiarostami al Cinema Nuovo Sacher
di Roma. Il corto altro non è che un'amara e ironica riflessione sulle
difficoltà del cinema d'autore nell'avere un riscontro al botteghino.



https://it.wikipedia.org/wiki/Leonardo_Bonucci

Leonardo Bonucci (Viterbo, 1º maggio 1987) è un calciatore italiano, difensore
della Juventus e della nazionale italiana.

Nella sua carriera ha vinto sei campionati di Serie A, di cui uno con l'Inter
(2005-2006) e cinque consecutivi con la Juventus (2011-2012, 2012-2013,
2013-2014, 2014-2015 e 2015-2016), club questo ultimo con cui ha conquistato
anche due Coppe Italia (2014-2015 e 2015-2016) e tre Supercoppe di Lega (2012,
2013 e 2015); con la squadra nerazzurra aveva invece conquistato in precedenza,
a livello giovanile, un Campionato Primavera (2006-2007) e una Coppa Italia
Primavera (2005-2006).

Con la nazionale è stato finalista all'Europeo di Polonia-Ucraina 2012 e terzo
classificato alla Confederations Cup di Brasile 2013; ha inoltre preso parte ai
Mondiali di Sudafrica 2010 e Brasile 2014, e all'Europeo di Francia 2016.

Considerato tra i migliori difensori della sua generazione, a livello
individuale è stato nominato miglior calciatore AIC nel 2016, oltre ad essere
stato inserito nel 2013-2014 nella squadra della stagione della UEFA Europa
League, nel 2015 e 2016 nella squadra dell'anno AIC, e sempre nel 2016 nella
formazione ideale dell'Équipe e nella squadra dell'anno UEFA.

Assieme ad Andrea Barzagli e Giorgio Chiellini, compagni di squadra sia nella
Juventus sia in nazionale, Bonucci forma dal 2011 un affiatato tridente
difensivo, ribattezzato «BBC» dalla stampa specializzata; la solidità del trio
ha portato al paragone con la linea difensiva composta dai terzini Virginio
Rosetta e Umberto Caligaris nonché dal centromediano Luis Monti, alla base dei
successi di Juventus e nazionale negli anni 1930.

Secondo di due figli, cresce a Viterbo nel quartiere Pianoscarano, uno dei rioni
medioevali della città. Nel giugno 2011 sposa Martina, da cui ha due figli nati
rispettivamente nel 2012 e nel 2014. Suo fratello Riccardo, maggiore di cinque
anni, è stato giocatore in Serie C1 con la Viterbese, e a livello
dilettantistico in squadre della provincia di Viterbo.

Il 26 luglio 2012 Bonucci viene deferito dalla Procura Federale della FIGC
nell'ambito dell'inchiesta sul calcioscommesse, con l'accusa di illecito
sportivo per Udinese-Bari (3-3). Il successivo 3 agosto il procuratore federale
Stefano Palazzi richiede per lui una squalifica di 3 anni e 6 mesi: sette giorni
dopo Bonucci viene assolto. Il 13 agosto Palazzi presenta ricorso contro
l'assoluzione, ciò nonostante il 22 dello stesso mese, in secondo grado, il
giocatore viene nuovamente prosciolto. Il 30 novembre la procura di Cremona
chiede una proroga di sei mesi per lui e altri indagati per calcioscommesse
iscritti nel registro, e nel luglio del 2013 il PM Roberto Di Martino manda un
avviso agli indagati, tra cui Bonucci, per notificare il maxi incidente
probatorio sulle apparecchiature poste sotto sequestro durante le indagini. Il 9
febbraio 2015 il caso è archiviato dalla procura di Cremona.

Nato come centrocampista centrale, in seguito è stato arretrato con successo da
Carlo Perrone, suo tecnico nel settore giovanile della Viterbese, a difensore
centrale. Nonostante l'iniziale ubicazione alla destra del blocco difensivo
denominato «BBC», di cui fa parte sia nella Juventus che nella rappresentativa
azzurra dal 2011, compie funzioni che in passato erano riservate al libero della
squadra – ruolo ribattezzato negli anni 2010 in «regista difensivo» –,
principalmente nella difesa a tre nonostante abbia disponibilità a giocare anche
in un reparto arretrato composto da quattro elementi.

Calciatore di grande personalità – caratteristica che porta estimatori e
detrattori a dividersi nettamente circa il giudizio nei suoi confronti – nonché
avvezzo ad assumersi responsabilità e ruoli da leader in campo, in fase
difensiva è abile nei contrasti e nel gioco aereo per poter superare gli
avversari nei colpi di testa, mentre in fase offensiva è capace di impostare
l'azione, effettuare lanci lunghi per i compagni e, in seconda battuta,
attaccare gli spazi delle retroguardie rivali. Dopo alcune difficoltà
tecnico-tattiche cui incappò nei primi anni di carriera in Serie A – che fecero
nascere tra la stampa specializzata il neologismo di «bonucciate» per definire
alcuni grossolani svarioni palla al piede, dettati spesso da troppa sicurezza e
scarsa concentrazione –, il suo rendimento è migliorato considerevolmente agli
ordini di Antonio Conte prima e Massimiliano Allegri poi, ponendolo tra i
pilastri della rosa juventina degli anni 2010 nonché tra i migliori difensori
della sua generazione: tra gli altri, Giovanni Galli ha proposto il paragone con
il campione del mondo 1982 Gaetano Scirea, mentre Josep Guardiola ne ha parlato
come di uno dei suoi giocatori preferiti di sempre.

Tira i primi calci nel Pianoscarano, formazione del quartiere Carmine della
natìa Viterbo; qui compie tutta la trafila delle categorie Primi Calci, Pulcini,
Esordienti e Giovanissimi. Nel 2000 passa alla Viterbese disputando prima il
campionato Giovanissimi Sperimentali, e l'anno successivo quello Giovanissimi
Nazionali. Nel 2002 si trasferisce temporaneamente alla Nuova Bagnaia per
giocare il campionato Allievi, poi nel 2004 torna alla Viterbese, negli Allievi
Nazionali allenati da Carlo Perrone. Durante la stagione 2004-2005 colleziona
qualche panchina con la prima squadra gialloblù, in Serie C2, e sostiene un
provino con l'Inter; con le giovanili nerazzurre disputa in prova due tornei, ad
Abu Dhabi e a Parma, al termine dei quali la società lombarda, l'11 luglio 2005,
lo ingaggia per 40 000 euro inserendolo nella propria squadra Primavera.

La stagione 2005-2006 vede Bonucci vincere con la formazione giovanile interista
la coppa di categoria, agli ordini di Daniele Bernazzani (seppur non scende in
campo nella doppia finale contro i concittadini del Milan). Intanto il 14 maggio
2006 Roberto Mancini, tecnico della prima squadra, lo fa esordire in Serie A,
facendolo subentrare al 90' a Solari nella sfida dell'ultima giornata a San Siro
contro il Cagliari (2-2): «pochi minuti ma emozionanti [...] ogni palla che
arrivava erano brividi». Con tale presenza, l'unica in quel campionato, a
posteriori rientra ufficialmente nella rosa dei campioni d'Italia – dopo
l'assegnazione d'ufficio dello scudetto ai nerazzurri, nelle settimane seguenti,
per effetto delle sentenze di Calciopoli. Nell'annata seguente rimane nei ranghi
della Primavera, perdendo la supercoppa di categoria contro la Juventus (in cui
subentra nel corso della finale) ma emergendo poi nel corso della stagione,
insieme ad altri promettenti elementi quali Balotelli e Biabiany, tra i maggiori
artefici della vittoria del titolo di categoria: «già da ragazzo si intravedeva
quanto fosse un vincente, tanto che fu uno dei protagonisti del nostro
scudetto», ricorderà a posteriori il tecnico di quella formazione, Vincenzo
Esposito. Mancini gli concede inoltre 3 nuove presenze con la prima squadra,
tutte in Coppa Italia, tra cui la semifinale di ritorno giocata da titolare
contro la Sampdoria (0-0).

Nell'estate del 2007, a 20 anni, è ceduto in prestito al Treviso, in Serie B,
con cui rimane un anno e mezzo totalizzando 40 gare e 4 reti. La prima stagione
in Veneto, agli ordini di Giuseppe Pillon, è molto positiva per Bonucci il
quale, alla sua prima esperienza da professionista, riesce a diventare titolare
nel corso del campionato trovando anche i primi gol: «era un ragazzo giovane, ma
fin dai primi allenamenti mi fece una gran bella impressione, specialmente per
la sua personalità», ricorderà in seguito lo stesso Pillon; negativo è invece
l'epilogo della sua avventura in maglia biancoceleste, nel primo semestre
dell'annata 2008-2009, poiché il nuovo tecnico Luca Gotti gli preferisce
elementi più esperti come Scurto e Šmit. Il 15 gennaio 2009 passa quindi in
prestito ai pari categoria del Pisa allenati da Giampiero Ventura, dove nella
seconda parte della stagione colleziona da titolare 18 presenze e 1 gol.
Nonostante la retrocessione del club toscano, il difensore inizia a emergere tra
i più validi prospetti italiani nel ruolo; ciò anche grazie allo stile di gioco
di Ventura, volto a favorire la costruzione dell'azione fin dalle retrovie, e
che ben si addice a un calciatore quale Bonucci, un «difensore che pensa come un
centrocampista».

Tornato all'Inter al termine di questo biennio di prestiti, il 29 giugno 2009 è
acquistato definitivamente dal Genoa nell'ambito della trattativa che porta
Milito e Thiago Motta a Milano, venendo valutato 4 milioni di euro. Non ha
tuttavia modo di vestire la maglia rossoblù, poiché il successivo 9 luglio è
prelevato in compartecipazione dal Bari, neopromosso in Serie A e sulla cui
panchina è nel frattempo arrivato proprio Ventura, il quale sollecita la società
biancorossa a puntare sul giocatore.

In Puglia è titolare sin dalla prima giornata della stagione 2009-2010, un
pareggio 1-1 nella trasferta contro la sua ex squadra dell'Inter, e dov'è suo
malgrado autore di un fallo da rigore su Milito; ciò nonostante, nel prosieguo
dell'annata è protagonista di prestazioni di livello, giocando tutte le 38
partite di un campionato in cui il 30 gennaio 2010 trova il suo primo gol in
massima categoria, in semirovesciata nella vittoria interna 4-2 sul Palermo, e
che il 3 marzo lo portano a vestire per la prima volta la maglia azzurra. A Bari
fa coppia al centro della retroguardia dei galletti con un altro giovane
prospetto, Ranocchia, formando un solido e affiatato duo difensivo che presto
emerge tra i migliori del campionato – seppur all'epoca, è proprio il compagno
di reparto ad attirare su di se le maggiori attenzioni degli addetti ai lavori.
Al termine dell'unico suo anno in biancorosso, nel giugno del 2010 la
comproprietà tra Bari e Genoa è risolta prima di arrivare alle buste: il
giocatore è riscattato dai pugliesi con la complicità della Juventus, che ne
acquisterà successivamente il cartellino.

Il 1º luglio 2010 il difensore approda alla Juventus per 15,5 milioni di euro.
Esordisce in competizioni ufficiali il 29 dello stesso mese, nella gara di
andata del terzo turno preliminare di Europa League, giocata in Irlanda contro
lo Shamrock Rovers e vinta 2-0 dai bianconeri. Il 19 agosto realizza il suo
primo gol in maglia juventina, portando la squadra in vantaggio nella partita di
andata dei play-off di Europa League vinta 2-1 contro gli austriaci dello Sturm
Graz. L'esordio in campionato arriva dieci giorni dopo, nella trasferta persa
contro la sua ex squadra del Bari (1-0). In bianconero va ad agire ancora come
centrale di difesa, formando la coppia titolare assieme a Chiellini, tuttavia
nella sua prima stagione a Torino incontra varie difficoltà: da un parte per
l'impostazione difensiva adottata dall'allenatore Luigi Delneri, il quale lo
inquadra in un rigido 4-4-2 che finisce per svilirne le qualità in fase di
costruzione del gioco, e dall'altra per «un misto di supponenza e poca
concentrazione» che lo porta a cadere in vari errori tecnici, le cosiddette
«bonucciate». Tutto ciò ne fa, in questi mesi, uno dei calciatori più contestati
della rosa juventina 2010-2011.

Una situazione che si ribalta nella stagione 2011-2012, quando alla guida dei
piemontesi arriva Antonio Conte. Seppur relegato in panchina durante le prime
settimane della nuova gestione tecnica, a favore della coppia
Barzagli-Chiellini, sul finire del 2011 Bonucci ritrova la titolarità grazie
alla nuova retroguardia a tre elementi studiata da Conte, che lo vede regista
difensivo con i due succitati compagni di squadra ai lati: è la nascita della
cosiddetta «BBC», la linea difensiva alla base dei successi juventini negli anni
seguenti. Il 7 aprile 2012 segna un gol nella vittoriosa trasferta al Barbera
col Palermo (2-0), contribuendo al sorpasso in testa alla classifica dei
bianconeri ai danni dei rivali del Milan, culminato il 6 maggio seguente nella
conquista lo scudetto, il primo in maglia juventina per Bonucci, arrivato con
una giornata d'anticipo nella partita giocata in campo neutro a Trieste e vinta
2-0 sul Cagliari.

Artefice in questo periodo di una costante crescita sul piano tecnico e
soprattutto mentale, la stagione 2012-2013 inizia con la vittoria della
Supercoppa di Lega a Pechino, grazie al 4-2 sul Napoli maturato ai
supplementari. Il 2 ottobre 2012 Bonucci realizza la sua prima rete in Champions
League, nel match terminato 1-1 contro gli ucraini dello Šachtar. Il 5 maggio
2013, grazie alla vittoria casalinga per 1-0 sul Palermo, vince con tre giornate
d'anticipo il secondo scudetto consecutivo, terzo personale. Chiude la stagione
da bianconero con più presenze in assoluto (48), alla pari con il collega di
reparto Barzagli. Apre la stagione 2013-2014 con la conquista, il 18 agosto,
della sua seconda Supercoppa di Lega, battendo a Roma per 4-0 la Lazio. Il 3
aprile 2014 va a segno per la prima volta in Europa League, decidendo la sfida
di andata dei quarti di finale sul campo dei francesi dell'O. Lione (0-1). Il 4
maggio, a seguito della sconfitta per 4-1 della Roma a Catania, senza scendere
in campo vince il suo terzo scudetto consecutivo con la Juventus.

Con la squadra torinese passata nell'annata 2014-2015 agli ordini di
Massimiliano Allegri, il 5 ottobre decide la sfida con la Roma, principale
avversaria della Juventus nella corsa allo scudetto, segnando il gol del
definitivo 3-2 bianconero. Il 25 gennaio 2015, nella partita vinta 2-0 col
Chievo, raggiunge le 200 presenze in maglia juventina. Il 7 aprile, in occasione
della semifinale di ritorno di Coppa Italia, mette a segno il primo gol in
carriera nella manifestazione, chiudendo le marcature nello 0-3 dell'Artemio
Franchi ai danni della Fiorentina, risultato che permette alla squadra torinese
di raggiungere la finale, rendendo così ininfluente la sconfitta 1-2 della gara
d'andata. La stagione culmina con il double composto dalla vittoria del quarto
scudetto consecutivo in bianconero – successo arrivato il 2 maggio, con quattro
giornate d'anticipo, dopo la vittoria 1-0 sul campo della Sampdoria – assieme
alla Coppa Italia, vinta il 20 maggio con un 2-1 ai supplementari sulla Lazio;
il 6 giugno gioca inoltre la sua prima finale di Champions League, persa 1-3 a
Berlino contro gli spagnoli del Barcellona.

Ormai divenuto tra i leader dello spogliatoio juventino, l'8 agosto apre la
nuova annata 2015-2016 con la conquista della terza Supercoppa nazionale della
carriera, superando per 2-0 la Lazio sul campo di Shanghai; inoltre il 23
settembre, in occasione della sfida casalinga di campionato pareggiata 1-1 con
il Frosinone, per la prima volta scende in campo dal 1' con la fascia di
capitano della squadra. Il 3 marzo 2016, nonostante la sconfitta 0-3 rimediata a
Milano contro l'Inter, ai tiri di rigore realizza il decisivo penalty che porta
i bianconeri alla seconda finale consecutiva di Coppa Italia, poi vinta il 21
maggio a Roma contro un Milan superato 1-0 al termine dei supplementari. Il 25
aprile, a corollario di una rimonta-record, si aggiudica matematicamente lo
scudetto – il sesto per Bonucci nonché quinto di fila della Juventus –
contribuendo così a far bissare al club sia il double dell'anno precedente sia
il suo Quinquennio d'oro, ottantuno anni dopo.

All'inizio della stagione 2016-2017 Bonucci si rende protagonista soprattutto in
Champions League, dove il 22 novembre sigla la rete del vantaggio nella rimonta
(3-1) del Ramón Sánchez-Pizjuán contro gli andalusi del Siviglia, contribuendo
in tal modo alla qualificazione bianconera alla fase a eliminazione diretta con
una giornata di anticipo. Tuttavia cinque giorni più tardi, durante la partita
di campionato persa 3-1 al Ferraris col Genoa, subisce un infortunio al bicipite
femorale della coscia sinistra che lo costringe a rimanere lontano dai campi di
gioco fino all'11 gennaio 2017, quando subentra a Pjanić nei minuti finali della
sfida valida per gli ottavi di finale di Coppa Italia, nella quale i bianconeri
superano l'Atalanta per 3-2. Il 17 febbraio, scendendo in campo contro il
Palermo nel 4-1 dello Stadium, colleziona la trecentesima presenza tra le fila
della formazione torinese.

Il 28 febbraio 2010, mentre militava nel Bari, ha ricevuto la prima convocazione
in nazionale, a opera del commissario tecnico Marcello Lippi. Esordisce il
successivo 3 marzo, a 22 anni, giocando titolare nella partita amichevole contro
il Camerun (0-0) disputata allo Stade Louis II del Principato di Monaco. Alla
sua seconda presenza, il 3 giugno, realizza il suo primo gol in azzurro nella
partita amichevole disputata a Bruxelles e persa 1-2 contro il Messico. Inserito
nella lista dei 23 convocati al campionato del mondo 2010 in Sudafrica, non
viene mai impiegato. Il nuovo CT Cesare Prandelli lo schiera inizialmente
difensore centrale titolare, in coppia con il compagno di squadra in maglia
juventina Giorgio Chiellini. Realizza il suo secondo gol il 3 settembre 2010
nella partita Estonia-Italia (1-2) valida per le qualificazioni a Euro 2012.

Convocato per il campionato d'Europa 2012 in Polonia e Ucraina, esordisce a
Danzica, il 10 giugno nella gara con la Spagna (1-1). La nazionale arriva sino
alla finale del 1º luglio, dove si ritrova contrapposta ancora alle Furie Rosse
che stavolta vincono nettamente 4-0. Il 3 giugno 2013 è confermato da Prandelli
nella rosa per la Confederations Cup in Brasile. Il 27 dello stesso mese, nella
semifinale con la Spagna disputata a Fortaleza, risulta fatale il suo errore ai
tiri di rigore che estromette gli azzurri dalla finale; con l'Italia conquista
il terzo posto nella manifestazione, arrivato dopo aver superato l'Uruguay nella
finale di consolazione, risoltasi anch'essa ai rigori. Ormai tra i punti fermi
(assieme ai colleghi di reparto Buffon, Barzagli e Chiellini, e agli altri
compagni di squadra Marchisio e Pirlo) della cosiddetta Ital-Juve dei primi anni
2010, è convocato al campionato del mondo 2014 in Brasile. Qui è tuttavia
schierato unicamente nella terza partita del girone, persa 0-1 con l'Uruguay,
che determina l'eliminazione della nazionale.

Sotto la nuova gestione tecnica di Antonio Conte, il 4 settembre 2014,
nell'amichevole Italia-Paesi Bassi (2-0), indossa la fascia di capitano dopo
l'uscita dal campo di De Rossi. Cinque giorni dopo, nell'ambito delle
qualificazioni all'Europeo 2016, sigla alla Norvegia il suo terzo gol in
azzurro, mentre il 18 novembre seguente, nell'amichevole Italia-Albania (1-0)
disputata a Genova, per la prima volta scende in campo dal 1' come capitano
della nazionale. Il 31 maggio 2016 è inserito nella rosa dei 23 convocati per il
campionato d'Europa 2016 in Francia. Nell'esordio azzurro nella competizione, il
13 giugno, serve l'assist a Giaccherini per la rete d'apertura nel successo 2-0
sul Belgio. Il 27 dello stesso mese, è nominato uomo-partita dall'UEFA in
occasione della sfida degli ottavi vinta dall'Italia 2-0 sulla Spagna campione
continentale in carica. Nel match dei quarti di finale contro la Germania
realizza dal dischetto il gol dell'1-1, tuttavia nell'epilogo ai tiri di rigore
è tra gli azzurri che non riescono a mettere a segno il proprio tentativo,
sancendo l'eliminazione italiana.



https://it.wikipedia.org/wiki/Campionato_mondiale_di_calcio_2014

Il campionato mondiale di calcio 2014 o Coppa del Mondo FIFA del 2014
(portoghese: Copa do Mundo FIFA de 2014; inglese: 2014 FIFA World Cup), noto
anche come Brasile 2014, è stata la 20ª edizione del campionato mondiale di
calcio per squadre nazionali maggiori maschili organizzata dalla FIFA, svoltosi
dal 12 giugno al 13 luglio 2014.

La squadra nazionale campione in carica, la Spagna, è stata eliminata al primo
turno, dopo aver perso le partite giocate contro i Paesi Bassi (1-5) e contro il
Cile (0-2).

La Germania, superando senza sconfitte le diverse fasi e battendo per 1-0
l'Argentina ai tempi supplementari della finale, ha conquistato il suo 4º titolo
mondiale. È stata la prima volta che una squadra europea ha vinto un mondiale in
America, e la seconda che una squadra europea vince un mondiale fuori
dall'Europa (la Spagna è stata la prima nel 2010 in Sudafrica).

Il sorteggio dei gironi di qualificazione si è svolto il 30 luglio 2011, sei
mesi in anticipo rispetto alle edizioni precedenti, a Rio de Janeiro,
anticipazione approvata dal Comitato Esecutivo della FIFA.

Argentina e Cile avevano manifestato l'intenzione di candidarsi insieme, ma la
scelta non venne apprezzata in quanto Joseph Blatter, dopo le difficoltà
incontrate nei Mondiali nippo-coreani del 2002, aveva sempre affermato che la
FIFA avrebbe preferito assegnare la gestione della competizione a una sola
nazione invece che a due.

Il premier dell'Australia Meridionale propose l'Australia come paese ospitante.
La candidatura venne poi sostenuta dal primo ministro John Howard e dal
presidente della federazione australiana, Frank Lowy, che espressero un forte
interesse per la proposta.

Il 17 marzo 2004 le associazioni della CONMEBOL hanno votato all'unanimità per
avere il Brasile come unica candidata. Tuttavia il 13 aprile 2006 Blatter
affermò che questo non significava che l'assegnazione fosse già decisa. Il
presidente della FIFA disse:

La Colombia propose formalmente la propria candidatura il 18 dicembre 2006 e la
ritirò l'11 aprile 2007.

Fin dal 2002 la Federazione calcistica degli Stati Uniti d'America aveva
espresso interesse per ospitare l'edizione della Coppa del mondo del 2014 in
seguito al successo dell'edizione del 1994 quando, superando tutte le
aspettative e previsioni, negli Stati Uniti nacquero numerosi fan club. Tuttavia
la candidatura ufficiale non fu presentata.

Come per il Mondiale precedente, la FIFA continuò con la politica della
rotazione tra le confederazioni internazionali per la selezione del continente
al quale deve appartenere il Paese organizzatore della manifestazione, così il 7
marzo 2003 annunciò che la fase finale di questi campionati mondiali si sarebbe
giocata in Sud America, evento che era accaduto l'ultima volta nel 1978, quando
il campionato del mondo era stato organizzato dall'Argentina (l'ultima edizione
in America si era tenuta al Nord, in USA, nel 1994).

Il 3 giugno 2003 la CONMEBOL comunicò che Argentina, Brasile e Colombia avevano
espresso il desiderio di presentare le loro candidature, tuttavia nel 2004
Argentina e Colombia rinunciarono a tale progetto, lasciando così il Brasile
come unico candidato. Nonostante questo, la FIFA lasciò intendere di tenere in
considerazione altre candidature nel caso in cui il Brasile non avesse superato
gli standard di qualità richiesti, cosa comunque non verificatasi.

Il 30 ottobre 2007, nella sede principale della FIFA a Zurigo, venne
ufficializzato che l'edizione del 2014 della Coppa del mondo FIFA verrà
organizzata in Brasile, in quanto unico candidato rimasto. Durante l'annuncio
erano presenti l'allora CT della Seleção Dunga, l'ex calciatore Romário, il
presidente brasiliano Lula e il noto scrittore Paulo Coelho.

Il paese carioca diventò così la quinta nazione ad aver ospitato il Campionato
mondiale di calcio due volte (l'altra nel 1950), dopo Messico, Italia, Francia e
Germania, e per la prima volta il Mondiale di calcio viene disputato fuori dal
continente europeo per due edizioni consecutive: Sudafrica 2010 e Brasile 2014.

Le città scelte per ospitare l'evento sono in totale dodici: Belo Horizonte,
Brasilia, Cuiabá, Curitiba, Fortaleza, Manaus, Natal, Porto Alegre, São Lourenço
da Mata (Recife), Rio de Janeiro, Salvador e San Paolo. Altre città che avevano
mostrato interesse erano state: Belém, Campo Grande, Florianópolis, Goiânia,
Maceió e Rio Branco.

Anche se, in origine, la FIFA aveva stabilito che il numero di città ospitanti
dovesse essere compreso tra otto e dieci, in seguito, su suggerimento della
Federazione calcistica del Brasile, ha accettato di aumentare il numero delle
sedi a dodici.

A differenza del 1950, quando gli stadi della Coppa del Mondo erano concentrati
nel sud-est e sud del paese, nel 2014 le città ospitanti, tutte capitali dei
rispettivi stati federali, copriranno tutte le principali regioni del Brasile.

Anche se, originariamente, gli organizzatori avevano stimato un costo di circa
1,1 miliardi di dollari per la costruzione e ristrutturazione degli stadi,
l'attuale stima si avvicina a 3,6 miliardi di dollari. Complessivamente cinque
stadi sono stati costruiti da zero, uno, l'Estádio Nacional Mané Garrincha, è
stato demolito e ricostruito e gli altri sei sono stati pesantemente
ristrutturati.

Il Maracanã di Rio de Janeiro ospitò la partita finale. La partita inaugurale si
è svolta all'Arena Corinthians, anche se, originariamente, la Federazione
calcistica del Brasile aveva designato come sede l'Estádio do Morumbi; questo
progetto venne tuttavia abbandonato nel 2010 quando non furono date garanzie
finanziarie per i miglioramenti richiesti.

Gli aeroporti sono stati definiti, dal comitato organizzatore, come "il grande
problema". Si stima, infatti, che circa 600 000 persone utilizzeranno l'aereo
per arrivare in Brasile, mentre circa 3 milioni lo utilizzeranno per viaggiare
tra le varie città ospitanti.

Nonostante l'emanazione di una serie di normative atte ad accelerare i lavori,
il governo brasiliano ha affermato, nel 2011, che solo in tre dei tredici
aeroporti i lavori sarebbero stati portati a termine in tempo per il torneo. Il
presidente Dilma Rousseff ha anche dichiarato che il governo dovrebbe fare "un
forte intervento" al fine di garantire che tutti gli aeroporti siano pronti in
tempo, anche aprire agli investimenti privati; la gestione di tre aeroporti è
stata poi venduta all'asta nel 2013, con un guadagno di 10,8 miliardi dollari.

Altri grandi progetti infrastrutturali sono stati avviati in tutto il paese,
essi riguardano il sistema stradale e nuove metropolitane leggere e Bus Rapid
Transit per collegare gli aeroporti con le città e gli stadi.

La Brazilian Development Bank, inoltre, per permettere di ospitare il maggior
numero di turisti, ha fornito circa 2 miliardi di real per modernizzare e
aumentare la rete di hotel del paese. A Rio de Janeiro, questi lavori saranno
realizzati, anche, in previsione delle future Olimpiadi.

Il costo del campionato mondiale di calcio del 2014 è stato stimato essere il
più alto nella storia del mondiale. Il governo brasiliano ha stimato un costo
organizzativo pari a 14 miliardi di dollari, comprendente sia i lavori di
costruzione o ristrutturazione degli stadi, sia i progetti infrastrutturali.

Il logo, creato dall'agenzia carioca Africa, si chiama "Inspiration" (in
italiano "Ispirazione") ed è stato presentato a Johannesburg l'8 luglio 2010. Il
disegno, che mostra la silhouette della Coppa del Mondo formata da tre mani
stilizzate di colore verde e giallo, richiama la bandiera del Brasile e a
rappresentare il caloroso benvenuto al mondo da parte del paese ospitante.
Secondo gli autori, le mani hanno, anche, un messaggio umanitario di
interconnessione culturale tra i popoli.

La giuria designata per la scelta del logo ufficiale era composta dal presidente
della Federazione calcistica del Brasile Ricardo Teixeira, dal segretario della
FIFA Jérôme Valcke, dalla modella Gisele Bündchen, dall'architetto Oscar
Niemeyer, dallo scrittore Paulo Coelho, dalla cantante Ivete Sangalo e dal
designer Hans Donner.

Il designer grafico brasiliano Alexandre Wollner ha criticato, tuttavia, sia il
progetto, asserendo che esso assomiglia ad una mano che copre il volto per la
vergogna, sia il processo attraverso il quale è stato scelto, in quanto nella
giuria non vi erano grafici professionisti.

Lo slogan ufficiale è, invece, "All in One Rhythm" (in italiano: "Tutti allo
stesso ritmo", in portoghese "Juntos num só ritmo").

Sono quattro i brani adottati per la 20ª edizione del campionato mondiale di
calcio, tutti contenuti, insieme ad altre tredici tracce, nell'album ufficiale
della competizione One Love, One Rhythm. Questi brani sono la canzone ufficiale,
l'inno ufficiale, la canzone della mascotte e un brano aggiuntivo, il vincitore
di un concorso indetto dalla Sony.

La canzone ufficiale, We Are One (Ole Ola), è stata annunciata dalla FIFA il 22
gennaio 2014. Essa è frutto di una collaborazione tra il rapper Pitbull e le
cantanti Jennifer Lopez e Claudia Leitte.

Anche per questa edizione vi è un inno ufficiale distinto dalla canzone
ufficiale. Nel marzo 2014 la FIFA ha annunciato che l'inno è Dar um Jeito (We
Will Find a Way), scritto da Carlos Santana, Avicii, Wyclef Jean e Alexandre
Pires.

Il 10 settembre 2013 Sony, principale sponsor della Coppa del Mondo 2014, ha
indetto inoltre un concorso musicale chiamato Supersong, per partecipare al
quale bisogna inviare la propria composizione via web e, qualora fosse stata
scelta, la canzone sarebbe stata incisa e cantata da Ricky Martin. Il brano
scelto è Vida, scritta da Elijah King.

In Italia, in occasione dei mondiali di calcio sono state invece pubblicate le
canzoni Un amore così grande 2014 dei Negramaro, Maracanã di Emis Killa, La
palla è rotonda di Mina e Tapinho, singolo demenziale di Checco Zalone. Una band
bolognese, gli Etnia SupersantoS, pubblica invece l'inno contro ufficiale dei
Mondiali: "Palmiro - la Paraculada". Ciò che fa scalpore è la vicenda che ne
scaturisce dall' uscita del singolo, infatti il video, che in 3 giorni raggiunge
migliaia di visualizzazioni, viene censurato per tutta la durata dei Mondiali.
Mesi dopo la band scoprirà il motivo della censura, il copyright della scritta
"Brasile 2014".

La mascotte ufficiale della Coppa del Mondo 2014, un armadillo tatu-bola, è
stata annunciata l'11 settembre 2012 durante una cerimonia organizzata dal LOC
(Local Organising Committee). La caratteristica che lega l'animale al gioco del
calcio risiede nel fatto che l'armadillo, quando minacciato dai predatori, si
arrotola su se stesso, somigliando ad una palla.

Il nome "Fuleco" è composto delle parole "futebol" ("calcio") ed ecologia. Gli
altri due nomi proposti erano Amijubi (da "amizade", "amicizia", e "jubilo",
"gioia"), e Zuzeco (da "azul", "blu", ed "ecologia").

Il pallone ufficiale della Coppa del Mondo 2014 è l'Adidas Brazuca. Il nome,
scelto da una votazione pubblica cui ha partecipato più di un milione di
persone, ha ricevuto oltre il 70% dei voti. Brazuca è un termine informale
utilizzato per indicare lo stile di vita carioca e significa, per l'appunto,
Brasiliano. Gli altri possibili nomi proposti dall'Adidas ed esclusi dalla
votazione erano Bossa Nova e Carnavalesca.

L'Adidas, fornitore di tutti i palloni per la Coppa del Mondo da Messico 1970,
ha preso ispirazione dagli elementi della cultura brasiliana. I colori, che
ricordano i tipici braccialetti portafortuna, riflettono l'allegria e il
divertimento del calcio brasiliano.

Il 27 settembre 2012 il Ministero dello Sport brasiliano ha annunciato che lo
strumento musicale ufficiale della fase finale della 20ª edizione del campionato
mondiale di calcio è la caxirola, creata dal cantante e percussionista Carlinhos
Brown.

A seguito dell'esperienza negativa avuta con le vuvuzelas nel 2010 in Sudafrica,
il nuovo strumento è stato progettato per produrre un suono che non rechi
disturbo agli atleti, agli arbitri e all'audio delle telecronache, ma,
curiosamente, le caxirolas non sono ammesse all'interno degli stadi per motivi
di sicurezza, in quanto la loro forma ricorda quella delle bombe a mano e
l'impugnatura quella dei tirapugni. Infatti, nella prima partita in cui la
caxirola è stata data al pubblico, Bahia - Vitoria del 28 aprile 2013, giocata
all'Itaipava Arena Fonte Nova, i tifosi della squadra di casa hanno gettato
centinaia di strumenti sul campo in segno di protesta per l'1-5 subito dai loro
più grandi rivali e concittadini, evento che ha sottolineato la pericolosità
dell'oggetto.

Secondo il suo creatore la caxirola riproduce i suoni della natura e del mare
senza superare i limiti sonori del fastidio. Brown ha anche affermato che lo
sviluppo è stato seguito da dirigenti FIFA e dal politico Aldo Rebelo, con
l'aiuto di ingegneri acustici.

Il videogioco ufficiale è 2014 FIFA World Cup, uscito il 17 aprile 2014 in
Europa, pubblicato dalla EA Sports, in esso sono presenti 203 delle 206 squadre
che hanno preso parte alle qualificazioni, insieme con tutti i dodici stadi
utilizzati durante il mondiale.

Il totale dei premi elargiti dalla FIFA per la fase finale del Campionato
mondiale di calcio ammonta a 425 milioni di euro, 52 dei quali destinati alle
squadre di club che hanno inviato al mondiale i propri tesserati e un milione
per ogni federazione nazionale come corrispondenza per la sola partecipazione.

I restanti 341 milioni di euro verranno assegnati in base ai risultati ottenuti
dalle squadre. Ogni compagine in grado di superare la fase a gironi riceve 5
milioni di euro, 6 per quelle che superano gli ottavi di finale e 10 i quarti di
finale. Le squadre che si affronteranno nella finale per il 3º e 4º posto
ricevono rispettivamente 16 e 14 milioni. Infine le nazionali finaliste avranno
un ulteriore introito di 25 e 18 milioni di euro in base alla loro posizione
finale.

La vendita dei biglietti per il campionato mondiale di calcio 2014 ha avuto
inizio il 20 agosto 2013, e si è stimato che ne sono stati resi disponibili
circa 3,3 milioni, acquistabili attraverso il sito web ufficiale della FIFA.

Di seguito sono riportate le emittenti televisive delle nazioni qualificate al
campionato mondiale che si sono aggiudicate i diritti a trasmettere le partite
dell'avvenimento nel proprio ambito territoriale.

Con la vittoria dell'Uruguay ai danni della Giordania nello spareggio interzona
è stato completato l'elenco delle 31 squadre qualificate alla fase finale del
mondiale che si sono aggiunte al Brasile, ammesso di diritto in quanto paese
organizzatore della manifestazione. Tutte le otto rappresentative che hanno
vinto la Coppa del Mondo (Uruguay, Italia, Germania, Brasile, Inghilterra,
Argentina, Francia e Spagna) si sono qualificate per la fase finale per la
seconda edizione consecutiva.

La Bosnia ed Erzegovina partecipa per la prima volta ad un torneo internazionale
di rilievo. Prima di questa edizione, dalla nascita della federazione avvenuta
nel 1992, il suo miglior risultato era stato arrivare fino allo spareggio col
Portogallo per la qualificazione a Sudafrica 2010.

La nazionale con il miglior Ranking FIFA al momento dell'inizio della
competizione è la Spagna (1485 punti), detentrice dei titoli di Campione del
Mondo e Campione d'Europa, seguita dalla Germania (1300) e dal Brasile (1242).
Tra le 32 partecipanti è l'Australia ad avere il punteggio più basso, occupando
la 62ª posizione (526 punti). La nazione meglio classificata tra le escluse è
l'Ucraina (915 punti), che occupava il 16º posto.

Il sorteggio si è tenuto a Mata de São João, Bahia il 6 dicembre 2013 alle 13:00
ora locale (UTC-3). In base al principio di separazione geografica, il quale
prevedeva che squadre provenienti dalla stessa zona di qualificazione non
potessero essere inserite nello stesso girone, eccezion fatta per le squadre
UEFA, che potevano avere un massimo di due compagini nello stesso gruppo, Cile
ed Ecuador non potevano essere sorteggiate nei gironi assegnati alle squadre
sudamericane teste di serie.

Con lo scopo di evitare un girone con tre nazionali provenienti dalla
confederazione europea, è stato adottato un sistema del tutto inedito fino ad
allora. Era infatti previsto che la Francia, la quale occupava l'ultima
posizione del ranking tra le europee, venisse inserita nella seconda fascia a
completare la rispettiva urna, questo invece non è avvenuto. L'organizzazione ha
preferito cambiare il regolamento pochi giorni prima del sorteggio decidendo di
scegliere casualmente una delle nove nazionali dell'urna 4 che è stata spostata
ed accoppiata ad una delle quattro teste di serie sudamericane. La federazione
sorteggiata fu quella italiana che venne inserita automaticamente nel girone
assegnato all'Uruguay; la Francia venne in seguito inserita nel girone con la
Svizzera come testa di serie.

Per la seconda edizione consecutiva sono capitate nello stesso girone Spagna e
Cile nel gruppo B, Svizzera e Honduras nel gruppo E, Germania e Ghana nel gruppo
G e Argentina e Nigeria nel gruppo F. Per queste ultime due formazioni è la
quarta volta nelle ultime sei edizioni dopo il 1994, il 2002 e il 2010. Le
nazionali di Ghana e Stati Uniti si affronteranno per la terza volta consecutiva
in altrettante fasi finali del torneo.

Nella seguente tabella le quattro urne definiti così come nel documento
ufficiale della FIFA.

Al termine di un processo di preselezione partito nel 2011, il 15 gennaio 2014
la FIFA ha reso nota la lista definitiva degli ufficiali di gara. Per ogni
confederazione, oltre alle terne titolari, sono presenti ulteriori arbitri con
funzioni esclusive di quarto ufficiale e un solo assistente abbinato che
prenderà il ruolo di quinto ufficiale nelle gare per le quali saranno designati.
Non è prevista invece la figura dell'arbitro di porta, diffusa nelle
competizioni UEFA. Il 19 maggio 2014 la FIFA ha sostituito l'assistente figiano
Ravenish Kumar, inizialmente selezionato nella terna del neozelandese Peter
O'Leary, con la riserva Mark Rule, anch'esso proveniente dalla Nuova Zelanda, a
causa di un infortunio che gli ha impedito di partecipare ai test fisici nel
raduno premondiale svoltosi a Zurigo nell'aprile del 2014. Il posto di riserva
per la Confederazione Calcistica Oceanica è rimasto perciò vacante.
Successivamente, l'11 giugno 2014 si apprende della defezione dell'arbitro
sudafricano Daniel Frazer Bennett, selezionato come riserva, a causa di un
infortunio patito durante una sessione di allenamento in Brasile il 3 giugno
2014. Bennett non viene sostituito da altri ufficiali di riserva, e l'assistente
con lui abbinato rimane comunque a disposizione per tutto il torneo.

Questa è la prima Coppa del Mondo in cui viene utilizzata una tecnologia sulla
linea di porta, dopo il successo ottenuto nella Coppa del mondo per club FIFA
2012 in Giappone. Questa tecnologia viene installata in tutti gli stadi, con
ogni volta un test pre-partita, al fine di sostenere gli ufficiali di gara.
Viene utilizzato il sistema GoalRef, creata dall'istituto tedesco di ricerche
fisiche Fraunhofer. Quando il pallone varca interamente la linea di porta,
interrompe e ripristina le onde magnetiche collocate sulla linea (un meccanismo
simile a quello degli antifurto dei caveau) e il microchip all'interno trasmette
un segnale sonoro all'arbitro.

Secondo quanto comunicato in occasione di una conferenza stampa tenutasi a San
Paolo da parte del direttore della commissione medica della FIFA Jiří Dvořák,
per tutelare la salute dei giocatori in campo è prevista la possibilità di
introdurre due pause di tre o quattro minuti al 30º minuto di ogni tempo delle
partite che verranno disputate alle ore 13:00 locali.

La prima applicazione di tale possibilità, inedita nel mondo del calcio, si è
avuta nell'ottavo di finale Paesi Bassi-Messico disputato il 29 giugno.

Tutti gli arbitri hanno in dotazione, per la prima volta in una fase finale del
campionato mondiale di calcio, uno spray evanescente, che serve a segnare la
distanza della barriera sui calci di punizione. Prima dell'esecuzione del calcio
piazzato, l'arbitro traccia una linea sull'erba, che funge da limite di
avanzamento per i giocatori; in questo modo le eventuali infrazioni che gli
uomini in barriera possono commettere quando l'arbitro è di spalle diventano
evidenti e punibili. La pratica, originariamente diffusa nelle competizioni
CONMEBOL, fu poi sperimentata anche dalla FIFA in diversi tornei, tra cui i
mondiali under 20 del 2013 e la Coppa del mondo per club FIFA 2013. La
sperimentazione è andata a buon fine, e il 19 dicembre 2013 è stata comunicata
ufficialmente l'approvazione degli spray per Brasile 2014.

Le federazioni nazionali hanno avuto tempo fino al 13 maggio 2014 per diramare
un massimo di trenta nominativi preliminari senza limitazioni di ruoli.

Le liste ufficiali, composte da ventitré giocatori (di cui tre portieri), sono
state invece presentate alla FIFA il 2 giugno 2014, anche se, fino a
ventiquattro ore prima della partita d'esordio della squadra al campionato
mondiale, sarà ancora ammessa la possibilità di sostituire uno o più convocati
in caso di infortunio che pregiudichi la disputa dell'intera fase finale.

Dei 736 calciatori scelti dai rispettivi commissari tecnici 114 sono tesserati
in squadre di club militanti nei campionati nazionali inglesi, 81 in quelli
tedeschi e 78 in quelli italiani. La Russia è l'unica nazionale ad essere
rappresentata in toto da giocatori di squadre della stessa federazione. Le
compagini di Bosnia ed Erzegovina, Costa d'Avorio, Ghana e Uruguay, al
contrario, hanno un solo giocatore tesserato nella propria nazione.

Nei giorni immediatamente precedenti alla consegna delle liste ufficiali,
diversi giocatori, molti dei quali presumibilmente titolari nelle loro
rispettive nazionali, hanno subìto infortuni e non hanno potuto prendere parte
alla fase finale. Tra questi spiccano i nomi di Reus (Germania), Ribéry
(Francia) e Montolivo (Italia), ma anche quelli di Širokov (Russia), Akaminko
(Ghana) e Montes (Messico). Altri ancora non sono riusciti a recuperare da
infortuni precedenti, tra i tanti: Falcao (Colombia), Thiago Alcántara e Valdés
(Spagna), Mati Fernández (Cile), Gómez (Germania), Rossi (Italia) e Strootman
(Paesi Bassi). Invece un caso particolare che scosse gli Stati Uniti d'America
fu la mancata convocazione di Donovan (Stati Uniti), accolta polemicamente
dall'opinione pubblica sportiva del paese.

La formula conferma quella in vigore da quando, in occasione dell'edizione
francese del 1998, la fase finale del campionato mondiale di calcio è stata
portata a 32 squadre e prevede, dunque, la formazione di otto gironi
all'italiana (chiamati "gruppi") con partite di sola andata, ciascuno composto
da quattro squadre.

Per determinare la posizione in classifica delle squadre in ogni gruppo saranno
presi in considerazione, nell'ordine, i seguenti criteri:

Le prime due nazionali classificate di ogni raggruppamento accedono alla fase a
eliminazione diretta che consiste in un tabellone di quattro turni (ottavi di
finale, quarti di finale, semifinali e finali) ad accoppiamenti interamente
prestabiliti e con incontri basati su partite uniche ed eventuali tempi
supplementari e tiri di rigore in caso di persistenza della parità tra le due
contendenti.

Nella partita inaugurale del torneo il Brasile affronta la Croazia. Per questo
incontro la FIFA avrebbe dovuto invitare anche Alcides Ghiggia, l'ultimo
sopravvissuto della finale del Mondiale di Brasile 1950, conclusasi con la
vittoria dell'Uruguay contro il Brasile per 2-1, passata alla storia con il nome
di Maracanaço. I croati passano per primi in vantaggio all'11' a causa di una
sfortunata deviazione di Marcelo che, nel tentativo di anticipare Ivan Perišić
sugli sviluppi di un cross da sinistra, insacca la sfera alle spalle di Júlio
César. Al 29' il Brasile trova il pareggio grazie al rasoterra da fuori area di
Neymar, che trova l'opposizione del portiere Pletikosa, che però non trattiene.
La stella del Barcellona si ripete al 71', questa volta trasformando il tiro dal
dischetto scaturito da un fallo commesso da Dejan Lovren ai danni di Fred. Al
91' è invece Oscar a riempire la rete e a siglare il definitivo 3-1, regalando
così i primi tre punti della competizione alla Seleção.

L'altra partita, tra Messico e Camerun, termina sul punteggio di 1-0 con il gol
partita realizzato da Oribe Peralta dopo due reti annullate ai messicani. Nel
secondo turno il Brasile pareggia con il Messico con il risultato di 0-0 a causa
di numerosi interventi del portiere messicano Ochoa, mentre la Croazia batte 4-0
un deludente Camerun, che viene così matematicamente eliminato. Nel turno
conclusivo il Brasile sconfigge il Camerun per 4-1 con una doppietta di Neymar
nella prima frazione, assicurandosi il primo posto nel girone, mentre il
Messico, battendo la Croazia per 3-1 grazie ad un'ottima ripresa, si garantisce
l'accesso agli ottavi di finale.Passano Brasile e Messico, mentre Croazia e
Camerun sono eliminati.

Nella prima partita del girone la Spagna campione del Mondo e d'Europa in carica
affronta i Paesi Bassi vice campioni del mondo in carica, in una riedizione
della finale della precedente edizione; il primo tempo si chiude in pareggio con
una rete di testa di Robin Van Persie nel finale, quindi nella ripresa gli
olandesi segnano altri quattro gol per un risultato finale di 1-5 complice delle
incertezze di Casillas. La seconda partita, tra Cile e Australia, termina 3-1
per i sudamericani che dominano per quasi tutti i 90'. Nel secondo turno i Paesi
Bassi vincono 3-2 contro l'Australia, che dopo la rete subita al 20' da Arjen
Robben pareggia subito con Cahill e poi passa in vantaggio con un rigore di
Jedinak, venendo poi contro-rimontata e sconfitta, mentre il Cile batte 2-0 la
Spagna, che viene matematicamente eliminata assieme agli australiani. Passano
Paesi Bassi e Cile, mentre Spagna e Australia sono eliminate. Nel turno
conclusivo la Spagna, sconfiggendo 3-0 l'Australia, ottiene il terzo posto,
mentre i Paesi Bassi vincono 2-0 con il Cile, assicurandosi il primo posto nel
girone.

La prima partita del girone, tra Colombia e Grecia, termina 3-0 per i
sudamericani. Nella seconda partita ad affrontarsi sono la Costa d'Avorio e il
Giappone; gli asiatici passano in vantaggio con Keisuke Honda, poi nel secondo
tempo subiscono la rimonta ivoriana con gol di Wilfried Bony e Gervinho, venendo
sconfitti 2-1. Nel secondo turno, la Colombia batte 2-1 la Costa d'Avorio,
mentre Giappone e Grecia pareggiano a reti inviolate, risultato che qualifica
matematicamente la Colombia agli ottavi di finale. Nel turno conclusivo la
Colombia batte il Giappone per 4-1, eliminando i nipponici e assicurandosi il
primo posto nel girone, mentre la Grecia si qualifica come seconda battendo la
Costa d'Avorio 2-1 grazie a un calcio di rigore messo a segno nei minuti di
recupero da Georgios Samaras. Passano Colombia e Grecia, mentre Costa d'Avorio e
Giappone sono eliminati.

Il girone si apre con l'incontro tra Uruguay, campione d'America in carica e
Costa Rica, vinto dai centroamericani, in rimonta, per 1-3. La seconda partita,
tra Inghilterra e Italia vice campione d'Europa in carica, si conclude 1-2 con
gol di Claudio Marchisio e Daniel Sturridge, nel primo tempo, e di Mario
Balotelli nel secondo tempo. Nel secondo turno l'Uruguay batte l'Inghilterra,
grazie a una doppietta di Luis Alberto Suárez, mentre la Costa Rica batte
l'Italia 1-0 con il gol partita di Bryan Ruiz. Il risultato qualifica
matematicamente agli ottavi di finale i centroamericani e condanna
all'eliminazione l'Inghilterra. Nel turno conclusivo l'Italia (alla quale per
qualificarsi sarebbe bastato un pareggio) viene sconfitta 1-0 dall'Uruguay, che
si qualifica per gli ottavi, sancendo la seconda eliminazione consecutiva degli
azzurri al primo turno di un Mondiale, mentre Costa Rica e Inghilterra chiudono
con un pareggio a reti inviolate, che permette ai centroamericani di chiudere il
girone al primo posto. Passano Costa Rica ed Uruguay, mentre Italia ed
Inghilterra sono eliminate.

Il girone si apre con la sfida tra Svizzera e Ecuador, vinta dagli elvetici per
2-1 con il gol partita realizzato, in pieno recupero, da Haris Seferović. Nella
seconda partita, che vede di fronte Francia e Honduras, i francesi si impongono
per 3-0 sui centroamericani. In quest'incontro, nella storia di un campionato
del mondo, per la prima volta non vengono eseguiti gli inni nazionali mentre il
gol del 2-0 è il primo gol a essere convalidato grazie all'uso della tecnologia
di porta. Nel secondo turno la Francia batte la Svizzera per 5-2, mentre
l'Ecuador sconfigge 2-1 l'Honduras, con una doppietta di Enner Valencia. Nel
turno conclusivo la Svizzera batte 3-0 l'Honduras, assicurandosi l'accesso agli
ottavi di finale grazie al pareggio 0-0 tra Ecuador e Francia. Passano Francia e
Svizzera, mentre Ecuador ed Honduras sono eliminati.

Nella prima partita del girone, tra Argentina e Bosnia ed Erzegovina, i
sudamericani vincono per 2-1 sugli esordienti europei. La seconda partita, tra
Iran e Nigeria, termina 0-0. Nel secondo turno l'Argentina batte 1-0 l'Iran con
un gol nei minuti finali di Lionel Messi, garantendosi l'accesso matematico agli
ottavi di finale, e, con il medesimo risultato, la Nigeria sconfigge la Bosnia
ed Erzegovina, che viene così matematicamente eliminata. Nel turno conclusivo la
Nigeria, nonostante la sconfitta per 3-2 contro l'Argentina, si assicura il
passaggio agli ottavi di finale, grazie alla sconfitta per 3-1 dell'Iran contro
la Bosnia. Passano Argentina e Nigeria, mentre Bosnia ed Erzegovina e Iran sono
eliminati.

Il girone si apre con la sfida tra Germania e Portogallo, vinta dai tedeschi per
4-0, grazie a una tripletta di Thomas Müller. Nella seconda partita ad
affrontarsi sono Ghana e Stati Uniti; la partita termina 1-2, con gol partita di
John Anthony Brooks. Nel secondo turno Germania e Ghana pareggiano con un
risultato di 2-2; nella partita Miroslav Klose, realizzando il gol del 2-2,
eguaglia il record di 15 reti totali nei campionati del mondo, detenuto da
Ronaldo da otto anni. Nell'altra partita gli Stati Uniti pareggiano, con il
medesimo risultato, con il Portogallo. Nel turno conclusivo il Portogallo batte
il Ghana 2-1, risultato che non serve ai lusitani, che in virtù di una peggiore
differenza reti vengono eliminati. La Germania, che batte gli Stati Uniti per
1-0 con gol di Müller, si qualifica come prima del girone, di fronte agli stessi
statunitensi. Passano Germania e Stati Uniti, mentre Portogallo e Ghana sono
eliminati.

Nella prima partita del girone, tra Belgio e Algeria, i belgi vincono, in
rimonta, per 2-1 con gol di Marouane Fellaini e Dries Mertens. La seconda
partita, tra Russia e Corea del Sud, termina in pareggio con il risultato di
1-1. Nel secondo turno il Belgio sconfigge 1-0 la Russia, grazie a un gol nel
finale di Divock Origi, garantendosi il passaggio agli ottavi di finale, mentre
l'Algeria batte 4-2 la Corea del Sud. Nel turno conclusivo l'Algeria, grazie al
pareggio 1-1 ottenuto contro la Russia, si qualifica per gli ottavi di finale,
mentre il Belgio legittima il suo primo posto vincendo per 1-0, con gol partita
di Jan Vertonghen, contro la Corea del Sud. Passano Belgio e Algeria, mentre
Russia e Corea del Sud sono eliminate.

Gli ottavi abbinano Brasile-Cile, Colombia-Uruguay, Paesi Bassi-Messico, Costa
Rica-Grecia, Francia-Nigeria, Germania-Algeria, Argentina-Svizzera, Belgio-Stati
Uniti.

Nel primo ottavo il Brasile batte il Cile 4-3 ai calci di rigore grazie
all'errore decisivo di Gonzalo Jara, dopo che i tempi regolamentari e quelli
supplementari si erano chiusi sull'1-1, frutto delle reti di David Luiz per i
brasiliani e di Alexis Sánchez per i cileni.

Nel secondo ottavo la Colombia prevale per 2-0 sull'Uruguay con una doppietta di
James Rodríguez. Grazie a questa vittoria la squadra colombiana raggiunge per la
prima volta i quarti di finale della massima competizione calcistica mondiale,
dove sfiderà i verdeoro.

La sfida tra Paesi Bassi e Messico viene vinta dagli arancioni che, nonostante
lo svantaggio iniziale dopo il goal di Giovani dos Santos a inizio ripresa,
capovolgono il risultato grazie ai gol di Wesley Sneijder e di Klaas-Jan
Huntelaar e passano il turno.

In Costa Rica-Grecia i Ticos si impongono ai rigori sulla Grecia, dopo essere
passati in vantaggio a inizio ripresa con Bryan Ruiz ed essere stati raggiunti
al 91' da Sokratis Papastathopoulos. Il rigore decisivo viene messo a segno da
Michael Umaña.

Nel quinto ottavo di finale la Francia piega 2-0 la Nigeria grazie a due reti
nel secondo tempo, la prima di Paul Pogba e la seconda grazie a una sfortunata
deviazione di Joseph Yobo.

Germania e Algeria vede la vittoria dei tedeschi che, benché costretti ai tempi
supplementari, la spuntano grazie ai goal di André Schürrle e Mesut Özil, prima
del gol della bandiera algerino, firmato da Abdelmoumene Djabou.

Anche l'ottavo di finale tra Argentina e Svizzera non viene deciso nei tempi
regolamentari; ai supplementari i sudamericani si impongono 1-0, grazie al gol
messo a segno al 118º minuto da Ángel Di María.

L'ultimo match della prima fase finale vede la vittoria del Belgio sugli Stati
Uniti per 2-1, anche in questo caso dopo i tempi supplementari, decisi dai gol
di Kevin De Bruyne e Romelu Lukaku. Per la prima volta nella storia dei Mondiali
si qualificarono per i quarti di finale le otto squadre che avevano vinto i
rispettivi gironi.

I quarti di finale propongono le sfide Brasile-Colombia, Francia-Germania, Paesi
Bassi-Costa Rica e Argentina-Belgio.

Nel primo quarto la Germania sconfigge la Francia 1-0 grazie al gol iniziale di
Hummels, che le permette di raggiungere la tredicesima semifinale ai campionati
del mondo (la quarta consecutiva).

Nel secondo quarto il Brasile, grazie ai gol dei suoi due difensori centrali
Thiago Silva e David Luiz, piega la Colombia con il punteggio di 2-1, perdendo
però per infortunio la sua stella Neymar.

Nel terzo quarto di finale l'Argentina ha la meglio sul Belgio grazie al gol di
Gonzalo Higuaín, che sancisce la vittoria per 1-0 dell'Albiceleste.

L'ultimo quarto di finale tra Paesi Bassi e Costa Rica, dopo un pareggio a reti
inviolate al termine sia dei tempi regolamentari che dei tempi supplementari, si
decide ai calci di rigore. Il tecnico olandese van Gaal sostituisce al 120' il
portiere titolare Cillessen con Krul, che nella serie di tiri dal dischetto para
due rigori, portando così i Paesi Bassi in semifinale.

Le semifinali mettono di fronte Brasile-Germania e Paesi Bassi-Argentina. L'8
luglio al Mineirão di Belo Horizonte scendono in campo i padroni di casa del
Brasile contro la Germania, nella quale i teutonici cercarono la rivincita dopo
la riedizione della finale del Mondiale 2002. La partita assume subito una piega
inaspettata: alla mezz'ora del primo tempo infatti i tedeschi sono già in
vantaggio 5-0 sulla Seleçao, grazie alle reti di Müller, Klose (che
nell'occasione stabilisce il nuovo record di marcature in un mondiale, giungendo
a 16 reti), Khedira e alla doppietta di Kroos. È un vero e proprio dramma
sportivo per i verdeoro, che nel secondo tempo subiscono altre due reti a opera
di Schürrle. Il gol del definitivo 1-7 è segnato da Oscar all'ultimo minuto del
tempo regolamentare. Prima di questa partita i brasiliani avevano perso con sei
gol di scarto solamente contro l'Uruguay alla Copa América del 1920 e non
avevano mai subito sette gol nella loro storia calcistica, mentre la Germania
raggiunge così l'ottava finale mondiale nella sua storia. La debacle dei padroni
di casa è stata definita con il termine Mineirazo, nome derivante dal celebre
Maracanazo, la sconfitta del Brasile in finale al mondiale 1950, sempre in casa.

Il giorno seguente all'Arena Corinthians di San Paolo scendono in campo Paesi
Bassi e Argentina, anche in questo caso in una riedizione di una finale di coppa
del mondo, quella del Mondiale 1978. L'Argentina torna tra le prime 4 squadre ad
un mondiale dopo 24 anni di assenza (l'ultima volta era stato il secondo posto
ai mondiali del 1990 disputatisi in Italia). A differenza dell'altra semifinale,
la partita è brutta e tirata, con le squadre che sembrano aver paura ad aprirsi
troppo. La partita non si decide né durante i tempi regolamentari né durante i
30' minuti aggiuntivi dei supplementari, chiudendosi sul risultato di 0-0 (lo
stesso risultato dell'ultimo precedente ai mondiali tra le due nazionali
risalente all' edizione 2006). Nei tiri di rigore gran protagonista è il
portiere dell'Argentina Sergio Romero, che riesce a neutralizzare i rigori
calciati da Ron Vlaar e Wesley Sneijder. Gli argentini dal canto loro non
sbagliano un tiro, vincendo 4-2 e accedendo alla finale.

La finalina, giocata il 12 luglio a Brasilia, mette di fronte Brasile e Paesi
Bassi, con gli europei che partono subito col piede giusto, trovando il
vantaggio al 3' grazie ad un rigore trasformato da van Persie. Gli olandesi
trovano velocemente il raddoppio, andando a segno al 17' con Blind. Nel finale
di partita, Wijnaldum segna il gol del definitivo 3-0.

La finale, giocata il 13 luglio al Maracanã, è Germania-Argentina, una
riedizione della finale più gettonata della storia dei mondiali, dopo le due
finali consecutive a Messico '86 e Italia '90. Le due squadre si incontrano
inoltre per il terzo mondiale consecutivo. Sia nel 2006 che nel 2010 la
formazione argentina e quella e teutonica si erano infatti affrontate ai quarti
di finale (in entrambi i casi vinsero i tedeschi). La gara è avvincente, con
occasioni da entrambe le parti. Gli argentini vanno vicino al gol in almeno tre
nitide circostanze nei tempi regolamentari, con Higuaín nel primo tempo (al
quale viene annullato anche un gol in fuorigioco), che in seguito a un
retropassaggio avventato di Kroos ha l'occasione per portare in vantaggio
l'Argentina, trovandosi solo davanti a Neuer, ma calcia alla destra della porta
tedesca, e con Messi in due occasioni tra primo e secondo tempo, mentre i
tedeschi vanno vicino al gol nel primo tempo con Schürrle, che costringe il
portiere argentino Romero ad un'impegnativa parata, e con Höwedes nel recupero
del primo tempo, che colpisce di testa il palo su calcio d'angolo, e nel secondo
tempo con Kroos, che di piatto calcia qualche metro al lato della porta
argentina. Il punteggio rimane fissato sullo 0-0 fino al 90'.

Ai supplementari sia i tedeschi che gli argentini vanno vicini alla segnatura,
rispettivamente con Schürrle a pochi passi dalla porta, con parata di Romero, e
con Palacio, che trovandosi a tu per tu con Neuer tenta un pallonetto che
finisce di poco fuori dallo specchio della porta. La partita si decide a 7
minuti dalla fine dei tempi supplementari grazie a un gol di Götze (subentrato a
Klose a pochi minuti dal termine dei tempi regolamentari) su assist di Schürrle.
Gli argentini tentano un ultimo e disperato assalto che però viene fermato dalla
difesa teutonica. La Germania si laurea così campione del mondo di calcio per la
quarta volta nella sua storia, dopo le vittorie nel 1954, nel 1974 e nel 1990.

Il programma di gara ufficiale è stato annunciato presso la sede della FIFA a
Zurigo, in Svizzera, il 20 ottobre 2011.

Prima della cerimonia di apertura della FIFA Confederations Cup 2013, varie
manifestazioni hanno avuto luogo al di fuori dell'Estádio Nacional Mané
Garrincha, in risposta alla grande quantità di denaro pubblico speso per
l'organizzazione della Coppa del Mondo del 2014.

Inoltre, sia il presidente brasiliano, Dilma Rousseff, sia il presidente della
FIFA, Sepp Blatter, sono stati fischiati, pesantemente, durante i loro discorsi
di apertura. Ulteriori proteste, parte di più ampi disordini e sommosse, hanno
avuto luogo nelle altre città ospitanti e avevano come scopo quello di esprimere
il malcontento per la gestione finanziaria del governo.

L'ex calciatore brasiliano e, ora, figura politica Romário ha definito il torneo
come "il più grande furto della storia", affermando che, secondo lui, il costo
reale della manifestazione sarà superiore ai 100.000.000.000 di real (circa 46
miliardi di dollari). Ha anche chiesto un'indagine più approfondita sull'uso
improprio di fondi pubblici, che lui identifica come la principale motivazione
delle continue proteste.

Nelle settimane precedenti la Coppa del Mondo del 2014 ma, anche, nei primi
giorni del torneo, nuove proteste hanno avuto luogo in tutto il paese. Tuttavia,
a differenza di quanto avvenuto durante la Confederations Cup, le forze di
sicurezza sono riuscite ad evitare che le proteste raggiungessero gli stadi.

Il presidente Rousseff ha ribadito, inoltre, le sue rassicurazioni riguardo alle
opere pubbliche realizzate, che avranno, secondo lei, benefici a lungo termine
per tutti i brasiliani.

Dopo numerosi decessi negli stadi di calcio, nel 2003, il governo brasiliano ha
approvato una legge che vieta la vendita di alcol negli stadi. La FIFA ha,
tuttavia, chiesto al governo di consentire la vendita di alcol durante la Coppa
del Mondo del 2014, poiché Budweiser, uno dei principali sponsor della Coppa del
Mondo, è la "birra ufficiale della Coppa del Mondo FIFA", e lo è dal 1986. Il
governo ha, quindi, approvato una legge che permette la vendita di alcol durante
la Coppa del Mondo, soprannominata, da tutti, "legge Budweiser".

Il 18 giugno, prima della partita tra Spagna e Cile, circa 100 tifosi cileni,
che si erano radunati fuori dal Maracanã, hanno fatto irruzione nello stadio. I
tifosi sono riusciti ad entrare dopo che uno di loro aveva finto di stare male
per distrarre la guardia. Sono entrati dal media center, fracassando la porta a
vetri, hanno buttato giù due pareti divisorie e sono entrati nello stadio. La
polizia militare ha riferito che 85 cileni sono stati arrestati, mentre gli
altri hanno raggiunto le gradinate. In precedenza, il 15 giugno, circa 20
argentini avevano fatto un'irruzione simile durante la partita tra Argentina e
Bosnia ed Erzegovina.



https://it.wikipedia.org/wiki/Gran_Torino

Walt Kowalski è un uomo di origine polacca reduce della guerra di Corea, dove
prestava servizio nella 1ª Divisione di cavalleria statunitense; vedovo ed
ex-operaio della Ford, vive in una tipica casa unifamiliare della periferia
urbana americana, in una zona popolare, nella quale è ormai uno degli
ultimissimi non asiatici rimasti. Il disprezzo razzista per il diverso e in
particolare per gli immigrati asiatici lo rende particolarmente nervoso e
suscettibile. A peggiorare la situazione è anche il pessimo rapporto che ha con
i due figli: Mitch, quello che gli è più vicino, sembra in realtà interessarsi
più ai suoi beni che alla sua persona. Così come i nipoti che lo vedono come una
persona per l'età insignificante e che presto o tardi morirà.

Walt è anche un uomo malato, tormentato da un tumore ai polmoni ma quello per
cui soffre di più è un conflitto interiore che solo un religioso sembra intuire
e provare a comprendere, il giovane padre Janovich. Il carattere scontroso e
pugnace di Walt è però all'origine di un singolare avvicinamento alla famiglia
dei suoi vicini di casa, di etnia Hmong, con la quale si è sempre guardato
dall'imbastire il benché minimo rapporto.

Una sera, infatti, il giovane Thao subisce l'ennesima prevaricazione da una gang
di teppisti, della quale fa parte anche un suo cugino, che vuole coinvolgerlo
nelle proprie attività criminose. La sorella Sue, la mamma, e perfino la nonna,
cercano con tenacia di trattenerlo. Ne nasce un parapiglia che finisce per
sconfinare anche nel giardino di Kowalski il quale ristabilisce l'ordine, M1
Garand alla mano, mettendo in fuga i giovani malviventi. Il suo gesto, originato
probabilmente da motivi egoistici (la salvaguardia del "suo terreno"), appare
un'azione coraggiosa e di grande valore agli occhi dei vicini e di tutta la
comunità Hmong di cui fanno parte, un gesto compiuto in difesa di una famiglia
debole alla quale manca una figura maschile e per questo sottoposta a continue
vessazioni (gli Hmong sono una popolazione costretta a emigrare in massa negli
Stati Uniti proprio per l'appoggio dato agli americani durante la guerra del
Vietnam).

Così, il giorno seguente, il burbero anziano si vede recapitare una grande
quantità di fiori e di specialità culinarie che lo irritano e imbarazzano, tanto
da gettarne via una gran parte. Quando nei giorni seguenti vede la giovane Sue
minacciata da tre afroamericani, interviene di nuovo, mettendo in fuga i
malintenzionati e salvando la ragazza. Walt entra così definitivamente nelle
grazie della famiglia e della comunità che sta imparando a scoprire.

Thao viene mandato a servire Walt per una settimana, come punizione per aver
tentato, giorni prima, di rubare l'auto che Walt custodisce gelosamente nel suo
garage: si tratta di una Ford Gran Torino, un bolide del 1972, autentico
gioiello che il ragazzino aveva goffamente cercato di sottrarre come gesto
d'iniziazione alla banda di teppisti, alla quale tuttavia decide alla fine di
non unirsi.

In conclusione, alla lettura del testamento, dettato con il linguaggio colorito
che gli era proprio in vita, si scopre che Walt Kowalski ha lasciato la propria
casa alla Chiesa come avrebbe voluto la moglie, e la splendida Gran Torino a
Thao, l'amico più fidato (con il rimorso della figlia di Mitch che sperava che
la desse a lei). Nella scena finale della pellicola Thao è alla guida della Gran
Torino accanto a Daisy, fidato cane di Walt Kowalski.

Il titolo Gran Torino è un riferimento all'automobile della Ford Gran Torino,
modello coupé molto in voga negli USA durante gli anni settanta; è anche la
vettura utilizzata dall'agente David Starsky nella serie televisiva Starsky &
Hutch. Il nome "Torino" deriva dal fatto che gli statunitensi consideravano
questa città, sede della FIAT e della Lancia, come la Detroit d'Italia.

Il personaggio interpretato da Eastwood nel film è molto legato a questo modello
di auto e la cura che gli dedica lo caratterizza in modo quasi maniacale.

La sceneggiatura è stata scritta da Nick Schenk, che ha delineato il
protagonista come un irascibile americano razzista, la cui personalità sarà
soggetta a profondi cambiamenti durante il corso della storia.

Alcuni blogger della comunità hmong hanno criticato Schenk per il suo modo di
rappresentare gli stereotipi anti-hmong, considerando mal riuscito il copione.

Le riprese si sono svolte a Detroit (USA) tra luglio e agosto, dopo circa un
mese di casting aperto alle comunità hmong di Saint Paul, Fresno e Detroit;
altre località sono state Warren, Royal Oak e Grosse Pointe Park.

La scelta di svolgere la lavorazione in Michigan è dovuta ad una legge locale
volta a incentivare le produzioni cinematografiche che scelgono il Michigan come
ambientazione.

Per ottenere una consulenza dettagliata sugli stereotipi contro i Hmong e sulla
loro cultura, Eastwood ha richiesto l'affiancamento di centinaia di immigrati
Hmong. Parlando del suo personaggio, Eastwood l'ha così descritto:

Il materiale promozionale (locandine e poster) è stato prodotto da "The Cimarron
Group", gruppo che già aveva collaborato con Eastwood per la promozione di
Changeling.

Prima della nuova uscita americana del film (9 gennaio 2009), è stato lanciato
su YouTube il video musicale realizzato per l'ultima traccia della colonna
sonora del film, cantata da Jamie Cullum e, nel film, anche dallo stesso Clint
Eastwood.

In tutti i paesi il film è stato distribuito col titolo originale, in quanto
nome di un'automobile. (*) Negli USA e nel Regno Unito il film è uscito in due
diverse occasioni e modalità: la prima volta è stata un'uscita limitata e in
poche sale (negli Stati Uniti si è cercato di sfruttare il periodo natalizio),
la seconda invece può essere considerata l'uscita ufficiale del film, che così
viene distribuito in molti più circuiti cinematografici rispetto alla prima
volta (questa doppia release ha comunque giovato al film, che ha incassato
benissimo).

Il film ha realizzato buoni incassi al botteghino, 12.993.866 $ in Italia e
269.958.228 $ in tutto il mondo.

È stato uno degli unici due film ad avere 5 stellette nell'edizione 2010 de Il
Morandini (l'altro è Vincere di Marco Bellocchio)



https://it.wikipedia.org/wiki/Spartacus_(serie_televisiva)

Spartacus è una serie televisiva statunitense incentrata sulle gesta di
Spartaco, gladiatore trace interpretato dall'attore australiano Andy Whitfield,
successivamente sostituito da Liam McIntyre. Location delle gesta di Spartaco è
l'Anfiteatro Campano di Santa Maria Capua Vetere (Caserta), ovvero l'Antica
Capua, citata più volte nel serial dai protagonisti. L'Anfiteatro Campano è la
seconda arena in Italia, dopo il Colosseo, per importanza.

Mescolando azione e pathos, la serie racconta le gesta del trace Spartaco, fatto
prigioniero dai romani e divenuto gladiatore, e della sua rivolta contro la
Repubblica romana nel 73 a.C., illustrando come poteva essere la vita da
gladiatore del trace. È una serie trasmessa su un canale privato, Starz.
Conseguentemente non subisce una forte censura, e sono numerose le scene a
carattere erotico/sessuale e di violenza. L'intento è di rappresentare la
società romana delle epoche delle Guerre Civili in modo vivo e intenso, senza
mezze misure, ma con la violenza quotidiana del mondo dei gladiatori come quella
provocata dagli intrighi delle classi più alte, che si abbandonano al contempo
alla lussuria e agli agi. La fotografia e gli effetti visivi si ispirano alle
note opere grafiche e cinematografiche di Frank Miller, come 300 e Sin City.

La prima stagione, intitolata Spartacus - Sangue e sabbia (Spartacus: Blood and
Sand) e composta da 13 episodi girati interamente in Nuova Zelanda, ha debuttato
sul canale via cavo Starz il 22 gennaio 2010. Ancora prima della messa in onda
del primo episodio, l'emittente ha ordinato una seconda stagione, intitolata
Spartacus - La vendetta (Spartacus: Vengeance) e composta da 10 episodi. A causa
della malattia che ha colpito l'attore Andy Whitfield e in seguito l'ha portato
al decesso nel settembre del 2011, la produzione si è vista costretta a un
recasting del ruolo principale, che è stato assegnato all'attore australiano
Liam McIntyre. Il 7 novembre 2011, prima ancora della messa in onda della
seconda stagione, la serie è stata rinnovata per una terza stagione, dal titolo
Spartacus - La guerra dei dannati (Spartacus: War of the Damned).

Il 17 febbraio 2011 la prima stagione ha debuttato sul canale satellitare Sky
Uno. Per poter essere trasmessa in prima serata, viene trasmessa la versione
censurata alleggerita dalle scene particolarmente spinte e di eccessiva
violenza, viene tuttavia trasmessa senza alcuna censura in seconda serata dal 18
febbraio.

In attesa di realizzare la seconda stagione, è stata prodotta una miniserie
televisiva prequel intitolata Spartacus - Gli dei dell'arena, andata in onda dal
21 gennaio al 25 febbraio 2011 su Starz e dal 25 agosto al 29 settembre 2011 su
Sky Uno e in chiaro dal 9 aprile 2012 al 23 aprile 2012 su Cielo.

Differentemente dalla serie originale, il prequel vede come protagonisti Batiato
e il gladiatore celta Gannicus, e non Spartacus, poiché gli eventi qui riportati
sono antecedenti all'arrivo di Spartacus nella casa di Batiato. Crisso,
l'indomito gallo, è ancora alle prime armi ed Enomao non è ancora un maestro.
Gannicus è il primo gladiatore a guadagnarsi il rudio (pugnale di legno
rappresentativo della libertà) dopo aver mostrato il suo valore nell'arena in
una competizione tra gli uomini di Solonio e quelli di Batiato.

La storia comincia con l'arruolamento di un trace dal nome sconosciuto nelle
truppe ausiliarie romane per organizzare una campagna contro i Geti (tribù di
Daci situate presso la parte meridionale del Danubio, che oggi costituisce la
Bulgaria, e la parte settentrionale, l'odierna Romania) su comando del legato
Claudio Glabro. Nel 72-71 a.C., il generale romano Marco Terenzio Varrone
Lucullo, proconsole della provincia romana di Macedonia, marciò contro i Geti
alleati del nemico di Roma, Mitridate VI del Ponto. I Geti razziavano
frequentemente le terre dei Traci, quindi il legato riesce con facilità a
convincerli a servire l'esercito romano come truppe ausiliarie. Glabro viene
persuaso dalla moglie Ilizia a cercare una gloria ancora maggiore; abbandona
quindi la campagna contro i Geti e attacca le forze di Mitridate in Asia Minore.
Il trace, sentendosi tradito, diserta insieme a molti altri che condividono il
suo pensiero, ma tornato a casa trova il suo villaggio distrutto riuscendo a
salvare solo sua moglie Sura. I due scappano ma vengono catturati dagli uomini
di Glabro il giorno seguente; lui viene condannato a morire nelle arene dei
gladiatori e lei viene venduta come schiava. Il trace viene condotto su una nave
a Capua, in Italia, e contraddicendo tutti i pronostici sconfigge quattro
gladiatori conquistando così il favore degli spettatori. Per non perdere il
favore del popolo, il senatore Albinio cambia la sentenza di condanna a morte in
una di schiavitù. Quinto Lentulo Batiato, proprietario della scuola di
gladiatori di Capua, suggerisce di assegnargli il nome “Spartacus”, perché il
suo stile di combattimento gli ricordava quello dell'omonimo re trace e
approfitta della situazione offrendosi di comprarlo.

Spartacus viene sottoposto all'addestramento per diventare gladiatore dal
maestro Enomao. Inizialmente ostile, Batiato riesce a guadagnarsi la sua fiducia
promettendogli di ritrovare sua moglie Sura. Spartacus, intanto stringe amicizia
con Varro, un romano che è diventato gladiatore spontaneamente per pagare i
debiti di gioco e aiutare la sua famiglia, ma si guadagna l'odio di gladiatori
veterani come Crisso, l'indomito gallo campione di Capua, e Barca, un
cartaginese.

Successivamente Spartacus e Crisso vengono scelti per affrontare Theokoles, un
leggendario gladiatore di origine spartana. Crisso, riuscendo temporaneamente a
mettere da parte l'odio verso il compagno dopo aver trovato l'amore nella
schiava Naevia, permette a Spartacus di sconfiggere il nemico e di diventare il
nuovo campione di Capua.

Nel frattempo, arriva da Napoli un uomo incaricato da Batiato di trasportare
Sura a Capua, ma la donna è stata ferita mortalmente da alcuni banditi e muore
tra le braccia del marito. In realtà è stato Batiato stesso a ordinare al suo
uomo di uccidere la donna, per togliere ogni idea di una vita oltre l'arena e
trasformarlo in un gladiatore che combatta per la sua gloria. Spartacus, non
avendo più altro per cui vivere, accetta il suo destino di gladiatore.

Spartacus e gli altri gladiatori e schiavi della casa di Batiato sono in fuga a
seguito della rivolta. Sulle sue tracce c'è Gaio Claudio Glabro, ora divenuto
pretore, che ha nella mancata cattura di Spartacus i motivi di un freno alla sua
carriera politica a Roma. Giunto con la moglie Ilizia presso la villa di
Batiato, scopre che la moglie di questi, Lucrezia, è ancora viva.

Spartacus, con un manipolo di uomini tra cui Agron e Mira, s'infiltra nell'arena
dandole fuoco e approfittando della confusione per liberare i compagni. I
ribelli fuggono in un tempio greco abbandonato alle pendici del Vesuvio. Da qui
i ribelli conducono alcune azioni, tra cui la liberazione di un manipolo di
schiavi germani nel porto di Napoli.

Gaio Claudio Glabro è morto. Molti mesi sono passati da quando i romani sono
stati sconfitti, e l'esercito ribelle, guidato da Spartacus e dai suoi
gladiatori Crisso, Gannicus e Agron, continua ad accumulare vittorie su Roma.
Con migliaia di schiavi liberati, è diventato una forza che ha cominciato a
sfidare anche i potenti eserciti di Roma. Spartacus è più determinato che mai a
far crollare l'intera Repubblica Romana. Dopo la morte di Ashur, Naevia e Crisso
sono un tutt'uno con ritrovata forza e determinazione. E Gannicus, cercando
sempre di abbracciare la vita al massimo, condivide il suo letto con Saxa, bella
e pericolosa.

Il Senato romano si rivolge al suo ricco cittadino, Marco Licinio Crasso, per
gli aiuti. Un potente, politico e stratega, che rispetta il suo avversario e si
rifiuta di fare gli stessi errori dei suoi predecessori. Insieme a suo figlio
Tiberio e a un giovane e fortemente competitivo Giulio Cesare come alleati,
Crasso è determinato a schiacciare Spartaco e la sua ribellione. È la
conclusione epica di un viaggio leggendario.

La prima stagione della serie, Spartacus - Sangue e sabbia, è stata trasmessa
negli Stati Uniti dal 22 gennaio al 16 aprile 2010, mentre in Italia dal 17
febbraio al 12 maggio 2011. La seconda stagione, intitolata Spartacus - La
vendetta, è stata trasmessa negli Stati Uniti dal 27 gennaio al 30 marzo 2012,
mentre in Italia è andata in onda dal 16 maggio al 18 luglio dello stesso anno.
La terza stagione, intitolata Spartacus - La guerra dei dannati, è stata
trasmessa negli Stati Uniti dal 25 gennaio 2013.



https://it.wikipedia.org/wiki/Renato_Sanches

Renato Júnior Luz Sanches (Lisbona, 18 agosto 1997) è un calciatore portoghese,
centrocampista del Bayern Monaco e della nazionale portoghese, con cui si è
laureato campione d'Europa nel 2016.

In grado di ricoprire più ruoli a centrocampo, è forte fisicamente, abile palla
al piede e nella gestione del possesso e possiede un buon tiro dalla distanza.
Paragonato a Clarence Seedorf per la sua visione di gioco, Sanches ha dichiarato
di ispirarsi proprio all'ex giocatore olandese.

Nato a Lisbona, originario per parte di padre di São Tomé e di madre di Capo
Verde, Sanches entrò nel 2005 nelle giovanili di un club della capitale
portoghese, l'Águias Musgueira, dal quale un anno più tardi fu prelevato dal
Benfica per il corrispettivo di 750 euro. Nel 2014 esordì in Segunda Liga con il
Benfica B.

Aggregato alla prima squadra nel 2015, debuttò in Primeira Liga il 30 ottobre di
quell'anno in casa del Tondela e, il 25 novembre successivo, in Champions League
nella trasferta contro l'Astana, in Kazakistan; contro l'Académica, infine, il 4
dicembre realizzò il suo primo goal in campionato.

Del 10 maggio 2016 è la notizia della cessione del giocatore al Bayern Monaco
per la cifra di 35 milioni di euro; il club tedesco, che ha stipulato con
Sanches un contratto quinquennale fino a tutta la stagione 2020-21, ha previsto
un supplemento di indennizzo al Benfica fino a un massimo di 80 milioni
dipendentemente dal realizzarsi di determinati obiettivi sportivi entro la
durata del contratto (sia in termini di raggiungimento di un determinato numero
di presenze sia di conseguimento di vittorie individuali o di squadra).

Rappresentante il suo Paese a livello giovanile (Under-15, 16, 17 e 19), ha
debuttato in nazionale maggiore il 25 marzo 2016 a Leiria in occasione di
un'amichevole contro la Bulgaria.

Incluso nella lista dei convocati al successivo Europeo in Francia, ha
realizzato il suo primo goal internazionale nell'incontro eliminatorio dei
quarti di finale del torneo contro la Polonia successivamente vinto ai calci di
rigore: grazie a questa partita diventa il più giovane titolare della storia
degli Europei e il più giovane marcatore di sempre della fase ad eliminazione
diretta. Il 10 luglio si laurea campione d'Europa dopo la vittoria in finale
sulla Francia padrona di casa per 1-0, ottenuta grazie al goal decisivo di Éder
durante i tempi supplementari. A 18 anni diviene così il giocatore più giovane a
vincere il campionato Europeo di calcio.



https://it.wikipedia.org/wiki/Mehdi_Benatia

Medhi Amine Benatia El Moutaqui (Courcouronnes, 17 aprile 1987) è un calciatore
francese naturalizzato marocchino, difensore della Juventus, in prestito dal
Bayern Monaco, e della nazionale marocchina, di cui è capitano.

Nato da padre marocchino e madre algerina, muove i primi passi da calciatore
nell'Évry e nel Créteil-Lusitanos, prima di entrare nella prestigiosa accademia
di INF Clairefontaine.

Decide di entrare nel settore giovanile dell'O. Marsiglia, dove rimane per più
di quattro anni. Con lo scopo di fare esperienza, nel 2006 viene dato in
prestito dapprima al Tours, dove disputa 29 partite, e nella stagione successiva
al Lorient, dove tuttavia non scende mai in campo a causa di un grave infortunio
al ginocchio.

Tornato a Marsiglia, non trova spazio nella squadra, sicché il 26 giugno 2008
accetta il trasferimento a titolo definitivo al Clermont Foot, club di Ligue 2.
Qui riesce a trovare continuità di rendimento, e le sue prestazioni iniziano a
destare l'interesse di vari club europei. Nel gennaio del 2010 viene acquistato
dagli italiani dell'Udinese per 500.000 euro, i quali decidono di farlo rimanere
in prestito a Clermont sino a fine stagione.

Nell'estate seguente inizia l'esperienza a Udine, esordendo in bianconero l'11
settembre 2010 nella sconfitta 1-2 al Meazza contro l'Inter. Alla sesta giornata
di campionato, il successivo 2 ottobre allo stadio Friuli contro il Cesena,
segna al 92' il suo primo gol con la maglia friulana, che vale la vittoria 1-0 e
pone fine a una striscia negativa dell'Udinese. All'ottava giornata, contro il
Palermo, sigla la sua seconda rete stagionale, aprendo le marcature nel
vittorioso 2-1 finale. Ritorna al gol il 13 marzo 2011, alla ventinovesima
giornata, quando realizza il gol del vantaggio bianconero sul Cagliari nella
trasferta del Sant'Elia poi vinta 4-0 dai friulani. L'Udinese termina la
stagione al quarto posto della Serie A, accedendo ai preliminari di Champions
League, piazzamento cui Benatia contribuisce con 34 partite e 3 gol.

Nella stagione successiva, iniziata con l'eliminazione dalla Champions League e
il ripescaggio in Europa League, realizza un'unica rete in campionato nella
partita del 2 ottobre 2011 vinta 2-0 sul Bologna. Il 20 dello stesso mese sigla
il suo primo gol nelle competizioni europee, nella vittoria 2-0 sugli spagnoli
dell'Atlético Madrid (poi vincitore dell'edizione) valida per la fase a gironi
di Europa League. Termina la stagione con un totale di 38 presenze e 2 gol che
aiutano l'Udinese a raggiungere la quinta posizione della classifica, accedendo
ai preliminari di Europa League.

Il 13 luglio 2013 la Roma preleva il difensore dall'Udinese per 13,5 milioni di
euro (comprensivi delle cessioni in comproprietà verso Udine dei calciatori
Valerio Verre e Nico Lopez, rispettivamente per 2,5 e 1 milione). Debutta coi
giallorossi il successivo 25 agosto, nella vittoriosa trasferta di campionato
sul campo del Livorno (2-0). Il 25 settembre, nella gara esterna contro la
Sampdoria vinta 2-0, segna la sua prima rete con la maglia dei capitolini. In
questo inizio di stagione a Roma, contribuisce alla striscia-record di 10
successi consecutivi in Serie A, raggiunta dai giallorossi dopo la vittoria
casalinga sul Chievo del 31 ottobre 2013. Il successivo 16 novembre entra nella
lista dei 25 candidati al titolo di calciatore africano dell'anno, insieme al
compagno di squadra Gervinho, dove viene inserito nella Top 11 continentale. Il
22 dicembre realizza al Catania la sua fin qui unica doppietta, in una partita
finita 4-0 per i giallorossi. La positiva e unica stagione a Roma, conclusasi
con 37 presenze e 5 reti, gli vale l'inserimento nell'ESM Team of the Year.

Il 27 agosto 2014 viene acquistato dai tedeschi del Bayern Monaco per 26 milioni
di euro (più 4 di bonus). Il 26 aprile 2015 vince il suo primo campionato
tedesco con i bavaresi.

Il 15 luglio 2016, a fronte di un esborso di 3 milioni di euro, il giocatore
torna in Italia approdando in prestito alla Juventus. Primo giocatore marocchino
nella storia dei torinesi, esordisce in maglia bianconera il successivo 27
agosto, nella vittoriosa trasferta di campionato contro la Lazio (1-0).

Ha iniziato a giocare per la nazionale giovanile francese (Under-17), dove ha
disputato qualche partita. Successivamente gioca nelle varie nazionali giovanili
marocchine, mentre il 19 novembre 2008 fa il suo debutto con la nazionale
maggiore, giocando in un'amichevole contro lo Zambia. Il 4 giugno 2011 segna il
suo primo gol internazionale nella partita contro l'Algeria. Dal 2013 si alterna
la fascia di capitano dei marocchini assieme al Houssine Kharja, mentre dal 2015
diventa ufficialmente il capitano dei Leoni dell'Atlante.



https://it.wikipedia.org/wiki/Qualificazioni_al_campionato_mondiale_di_calcio_2018

Le qualificazioni al campionato mondiale di calcio 2018 stabiliranno 31 delle 32
partecipanti all'evento, oltre alla Russia che è qualificata d'ufficio in
qualità di nazione ospitante. Alle qualificazioni partecipano 208 Nazionali,
affiliate alla FIFA: sono escluse Zimbabwe ed Indonesia, che la FIFA ha
squalificato rispettivamente il 12 marzo e il 30 maggio 2015. Le debuttanti sono
Bhutan, Sudan del Sud, Gibilterra e Kosovo. Le gare sono iniziate il 12 marzo
2015 e termineranno nel novembre 2017 con gli spareggi.

Play-off Intercontinentale (novembre 2017): la squadra della federazione
asiatica (AFC) affronta la squadra della federazione di nord, centro america e
caraibi (CONCACAF) in un confronto ad eliminazione diretta con partite di andata
e ritorno. La squadra vincitrice si qualifica alla fase finale del mondiale.

Il comitato esecutivo della CAF ha approvato il formato delle qualificazioni
della federazione africana il 14 gennaio 2015, con l'iscrizione di 54 squadre
nazionali (Riunione non è affiliata alla FIFA e quindi non partecipa), poi
ridotte a 53 per la squalifica dello Zimbabwe il 12 marzo 2015. Le
qualificazioni, che decidono le 5 squadre qualificate alla fase finale del
mondiale, iniziano il 7 ottobre 2015 e si concludono il 6 novembre 2017 e sono
composte da tre turni eliminatori:

Play-off Intercontinentale (novembre 2017): la squadra della federazione di
nord, centro america e caraibi (CONCACAF) affronta la squadra della federazione
asiatica (AFC) in un confronto ad eliminazione diretta con partite di andata e
ritorno. La squadra vincitrice si qualifica alla fase finale del mondiale.

Alle qualificazioni della federazione sudamericana sono iscritte tutte le 10
squadre nazionali; il 25 luglio 2015, a San Pietroburgo, è stato stabilito il
calendario delle partite. Le qualificazioni, che decidono le 4 squadre
qualificate alla fase finale del mondiale e la squadra che deve affrontare il
Play-off Intercontinentale per qualificarsi alla fase finale del mondiale,
iniziano l'8 ottobre 2015 e si concludono il 10 ottobre 2017 e sono composte da
un unico turno eliminatorio:

Play-off Intercontinentale (novembre 2017): la squadra della federazione
sudamericana (CONMEBOL) affronta la squadra della federazione dell'Oceania (OFC)
in un confronto ad eliminazione diretta con partite di andata e ritorno. La
squadra vincitrice si qualifica alla fase finale del mondiale.

Play-off Intercontinentale (novembre 2017): la squadra della federazione
dell'Oceania (OFC) affronta la squadra della federazione sudamericana (CONMEBOL)
in un confronto ad eliminazione diretta con partite di andata e ritorno. La
squadra vincitrice si qualifica alla fase finale del mondiale.

Le qualificazioni della federazione europea, alle quali sono iscritte 54 squadre
nazionali, decidono le 13 squadre qualificate al Mondiale 2018 oltre alla Russia
già qualificata di diritto come nazione ospitante. Le qualificazioni iniziano il
4 settembre 2016 e terminano il 14 novembre 2017 e sono composte da due turni
eliminatori:



https://it.wikipedia.org/wiki/Blindspot

Blindspot è una serie televisiva statunitense creata da Martin Gero con
protagonisti Jaimie Alexander e Sullivan Stapleton.

La serie è trasmessa sulla NBC dal 21 settembre 2015. Il 9 novembre 2015 la
serie è stata rinnovata per una seconda stagione, il cui debutto è fissato per
il 14 settembre 2016.

In Italia, la prima stagione è stata trasmessa in prima visione su Italia 1, ma
il primo episodio è stato trasmesso in contemporanea anche su: Italia 2, TOP
Crime, La 5 e Mediaset Extra; il 10 maggio 2016, per proseguire con gli altri
episodi solo sulla rete principale. Il 14 aprile 2016, viene girato a Milano un
flashmob che riprende l'inizio della prima puntata della serie. Invece la
seconda stagione è trasmessa in prima visione sul canale pay Premium Crime dal
28 settembre 2016.

Il 28 agosto 2014, la NBC ha acquistato il progetto di una serie sviluppata da
Greg Berlanti e Martin Gero. Il 23 gennaio 2015 è stato ordinato l'episodio
pilota diretto da Mark Pellington, che figura tra i produttori esecutivi della
serie. La prima stagione è stata ufficialmente ordinata il 1º maggio 2015.
Nell'ottobre 2015 la NBC ha ordinato nove ulteriori episodi, portando la prima
stagione a un totale di 23 episodi. La serie è prodotta dalla Greg Berlanti
Television e Warner Bros. Television.

La serie è stata accolta positivamente dalla critica. Sull'aggregatore di
recensioni Rotten Tomatoes la serie ha una percentuale di gradimento del 67%
basata su 57 recensioni, con un voto medio di 6.4 su 10. Il commento del sito
recita: "Blindspot si distingue per un mistero intrigante e una sufficiente
quantità d'azione da portare lo spettatore a una necessaria sospensione
dell'incredulità". Su Metacritic ha un voto di 65 su 100 basato su 32
recensioni.

Il primo episodio della serie è stato visto da 10.61 milioni di telespettatori
con un rating 3.1 e uno share del 10%, risultando uno dei migliori debutti della
stagione.



https://it.wikipedia.org/wiki/Episodi_di_Blindspot_(prima_stagione)

La prima stagione della serie televisiva Blindspot è stata trasmessa in prima
visione negli Stati Uniti d'America da NBC dal 21 settembre 2015 al 23 maggio
2016.

In Italia, la stagione è andata in onda su Italia 1 dal 10 maggio all'8 luglio
2016; l'episodio pilota è andato in onda in contemporanea anche su altri canali
gratuiti di Mediaset: Italia 2, TOP Crime, La 5 e Mediaset Extra.

Ogni titolo originale contiene un anagramma che dà indizi sul relativo episodio
e letti di seguito gli anagrammi formano delle frasi di senso compiuto. I titoli
italiani sono le traduzioni degli anagrammi, non dei titoli originali.

Una donna viene trovata nuda chiusa in un borsone a Times Square. Soffre di
un'amnesia indotta dall'assunzione di droghe. Il suo corpo è completamente
ricoperto di tatuaggi non più vecchi di qualche settimana, e tra i tatuaggi
figura il nome dell'agente speciale dell'FBI Kurt Weller. La donna viene portata
in un laboratorio dell'FBI per essere identificata, ma il suo nome e le sue
impronte digitali non esistono in alcun database, e lo stesso Kurt Weller rivela
di non conoscerla. L'FBI scopre che sotto uno dei tatuaggi è nascosto un altro
tatuaggio con lo stemma dei Navy SEALs, ma nemmeno nel database dei SEALs
riescono a trovare traccia della donna. Weller e la sua squadra scoprono che uno
dei tatuaggi è un indirizzo scritto in cinese che la donna, Jane Doe riesce a
leggere. L'indirizzo porta l'FBI da Chao, un uomo che vuole far saltare in aria
la Statua della Libertà. Weller affronta l'uomo ma viene salvato da Jane, che
nel momento in cui preme il grilletto ha un ricordo di lei che corre sparando a
dei bersagli sotto lo sguardo di un uomo misterioso. Nel finale il supervisore
di Weller, Bethany Mayfair, scopre che un codice numerico sul corpo di Jane
rimanda a un file segreto su di lei. L'uomo misterioso va a trovare Chao in
ospedale e lo uccide. Un flashback mostra che è stato l'uomo misterioso a
drogare Jane, su richiesta della stessa donna.

Quando un uomo sconosciuto, entrato nell' appartamento di Jane, le dice di non
fidarsi dell' FBI, viene ucciso dal colpo di un cecchino. L'FBI non è in grado
di riconoscerne il corpo. Nel frattempo Patterson trova sul corpo di Jane il
numero di un fascicolo dell'FBI censurato, riguardante il leader di una gang:
Saul Güerrero. Mayfair, pur essendo l'agente responsabile del caso finge di non
ricordare. Casey Robek, ferito in seguito ad una rapina in una gioielleria, si
risveglia in ospedale dove fa capire a Jane di conoscerla: hanno lo stesso
tatuaggio dei Navy SEALs. Nel frattempo arriva Travis, suo fratello che riesce a
rapirlo e, in seguito, pur di non essere imprigionato preferirà lasciarsi
uccidere. Poco prima che Casey muoia sussurra la parola “Orion”. Il test del DNA
conferma che Jane è Taylor Shaw, vicina e amica d'infanzia di Weller. La donna,
diventa inoltre, un membro ufficiale del team. Mayfair incontra Tom Carter, vice
direttore della CIA, per discutere della segreta operazione "Daylight". Chiunque
abbia tatuato Jane doveva esserne a conoscenza, ma solo quattro persone al mondo
ne sono informate e una di quelle è già morta. Carter pretende che Mayfair
sappia risolvere la situazione.

David, il ragazzo di Patterson, riesce a risolvere un enigma da uno dei tatuaggi
di Jane che conduce il team dell'FBI ad un laboratorio del CDC. Qui, due
scienziati stanno pianificando di salvare il mondo dalla sovrappopolazione
rilasciando nell'aria un virus mortale, ma la minaccia riuscirà ad essere
sventata all'ultimo momento. Intanto Patterson chiede a Mayfair di poter vedere
il fascicolo non censurato riguardante Saul Güerrero senza però ottenerne il
consenso. Carter vuole assolutamente interrogare Jane, ma Mayfair rifiuta
categoricamente per evitare che le possa fare del male. Kurt, racconta a Jane la
storia di Taylor, sperando di ravvivarle qualche ricordo. Comunque, la datazione
al carbonio, effettuata da Patterson su un dente di Jane dimostra che è nata
nell'Africa sub-sahariana mettendo in contraddizione il test del DNA.
L'allibratore di Tasha le dice che ha solo tre giorni per pagare i suoi debiti
di gioco.



https://it.wikipedia.org/wiki/Nazionale_di_calcio_del_Galles

La nazionale di calcio del Galles (gall. Tîm pêl-droed cenedlaethol Cymru, ingl.
Wales national football team) è la selezione calcistica rappresentativa del
Galles, posta sotto l'egida della Football Association of Wales (FAW).

Il Galles vanta una partecipazione ai Mondiali (1958) ed una agli Europei
(2016): nel Mondiale del 1958 la Nazionale gallese, trascinata dall'attaccante
della Juventus John Charles, giunse fino ai quarti di finale, dove venne
eliminata dal Brasile di Pelé, poi campione, mentre nell'Europeo del 2016 è
arrivata in semifinale, arrendendosi soltanto al Portogallo, poi vincitore del
torneo. La squadra vanta nel suo palmarès anche 12 vittorie nel Torneo
Interbritannico, la più antica competizione tra squadre nazionali.

Il Galles è attualmente capitanato dal difensore dell'Everton Ashley Williams,
mentre il commissario tecnico è Chris Coleman. Il primatista di presenze è
Neville Southall, che ha disputato 92 incontri tra il 1982 e il 1997, seguito da
Gary Speed (85); quest'ultimo, che ha giocato con la Nazionale gallese dal 1990
al 2004, è considerato una delle bandiere del calcio gallese insieme a Ryan
Giggs.

Il Galles giocò il suo primo incontro ufficiale il 25 marzo 1875 a Glasgow
contro la Scozia, diventando così la terza nazionale di calcio più "vecchia"
nella storia. Gli scozzesi vinsero per 4-0 questo incontro, ma fu comunque
organizzata una rivincita per l'anno successivo: il 5 maggio 1877, presso il The
Racecourse Ground di Wrexham, si giocò il primo incontro calcistico della storia
su suolo gallese, che si concluse con la vittoria per 2-0 sempre degli ospiti.
Due anni più tardi fu organizzato anche il primo match contro l'Inghilterra: la
partita fu disputata al Kennnington Oval di Londra e vide la vittoria per 2-1
degli inglesi; nel 1882 il Galles sfidò anche l'Irlanda Unita, vincendo per 7-1
nello stadio di casa di Wrexham.

Il 6 dicembre 1882 le federazioni calcistiche delle quattro Home Nations
(Inghilterra, Irlanda, Scozia e Galles) si riunirono presso Manchester per
definire delle regole del gioco valide per tutto il mondo e fondando così
l'International Football Association Board (IFAB), ancora oggi in funzione
seppur con una composizione in parte alterata. Successivamente, nel corso della
stagione 1883-1884, queste quattro federazioni fondarono anche il Torneo
Interbritannico (in inglese British Home Championship), che si svolse fino al
1984 e che i gallesi vinsero nella loro storia per 12 volte..

La Federazione calcistica del Galles (FAW) aderì inizialmente alla FIFA nel
1906, ma, poiché le relazioni tra il massimo organo governativo del calcio e le
associazioni calcistiche britanniche non erano delle migliori e s'incrinarono
presto, nel 1928 i gallesi ne uscirono per una disputa sul pagamento dei
giocatori dilettanti. Come conseguenza, ai Dragoni fu impedito di partecipare
alle prime tre edizioni del mondiale.

Nel 1932 il Galles giocò la sua prima partita contro una nazionale non
britannica: quella dell'EIRE; un anno dopo venne l'ora anche del primo incontro
lontano dalle isole britanniche: a Parigi giocarono contro la Francia
pareggiando per 1-1.

Dopo la Seconda guerra mondiale, insieme alle altre Home Nations, anche i
Gallesi rientrarono nella FIFA e presero parte alle qualificazioni ai Mondiali
del 1950. I Dragoni finirono però ultimi nel loro raggruppamento e mancarono la
qualificazione alla fase finale in Brasile. Gli anni 1950, tuttavia, furono
l'epoca d'oro del calcio gallese: nella nazionale scesero in campo giocatori del
calibro di Ivor Allchurch, Cliff Jones, Alf Sherwood, Jack Kelsey, Trevor Ford,
Ron Burgess, Terry Medwin e, soprattutto, John Charles.

Il Galles partecipò per la sua prima, e finora unica, volta a un campionato
mondiale di calcio nel 1958, quando la competizione iridata era ospitata dalla
Svezia. Il cammino per la qualificazione fu comunque alquanto complesso e
inusuale: i Dragoni avevano infatti concluso il loro girone preliminare al
secondo posto, dietro alla Cecoslovacchia e non avevano dunque ottenuto il pass
per la fase finale. Intervennero però a quel punto le difficoltà politiche nel
Medio Oriente: l'Egitto e il Sudan si rifiutarono di giocare la loro partita di
qualificazione contro l'Israele per la Crisi di Suez, nonostante la FIFA si
fosse impegnata a promettere che tali incontri si sarebbero giocati in campo
neutro. La FIFA fu costretta a dare le due partite vinte a tavolino per gli
Israeliani, ma impedì loro di ottenere subito il pass per il mondiale, senza
aver mai giocato nemmeno un incontro di qualificazione, optando per organizzare
uno spareggio alquanto insolito proprio contro il Galles.

I Dragoni vinsero facile sia all'andata che al ritorno: 2-0 al Ramat Gan Stadium
e sempre 2-0 al Ninian Park di Cardiff ottenendo così la loro prima
qualificazione al Campionato mondiale di Calcio. In Svezia il Galles fu inserito
nel gruppo C con i padroni di casa, l'Ungheria e il Messico: i gallesi
figurarono molto bene, riuscendo a passare il turno grazie al secondo posto
conquistato nel raggruppamento, pur arrendendosi poi ai quarti di finale contro
il Brasile, futuro campione del torneo. In quest'ultima gara comunque i Dragoni,
già sfavoriti ad armi pari, dovettero sostenere anche l'assenza del loro più
forte giocatore: John Charles e subirono un'onorevole sconfitta per 1-0, unica
rete siglata da un diciassettenne Pelé, alla sua prima marcatura con la casacca
verdeoro.

Il memorabile cammino del Galles al mondiale del 1958 fu di ispirazione per il
libro When Pele Broke Our Hearts: Wales and the 1958 World Cup scritto da Mario
Risoli ed edito da St David's Press, opera dalla quale fu anche tratto un
documentario che ricevette una nomination ai Bafta Cymru Awards.

Dalla fondazione del Campionato europeo di calcio nel 1960 fino alla
partecipazione all'edizione del 2016, il Galles non aveva mai disputato il
Campionato europeo di calcio. Nonostante ciò anche nel 1976 la squadra, allenata
da Mike Smith, riuscì a qualificarsi, vincendo il proprio gruppo di
qualificazione, formato dall'Ungheria, dall'Austria e dal Lussemburgo; prima del
1980, tuttavia, partecipavano alla fase finale del torneo solamente quattro
nazionali, per cui i Dragoni dovettero affrontare in uno spareggio con gara di
andata e ritorno, la Jugoslavia. Il match d'andata, disputatosi in Zagabria,
vide la vittoria per 2-0 dei padroni di casa. Per aggiudicarsi lo spareggio i
gallesi sarebbero stati costretti a vincere con tre goal di scarto nel ritorno,
ma al Ninian Park si fermarono sull'1-1, vedendo così sfumare l'obiettivo sogno
della partecipazione agli Europei.

L'anno successivo il Galles riuscì nell'impresa, per la prima volta dopo
quarantadue anni, a sconfiggere l'Inghilterra su suolo inglese, collezionando
per altro la sua prima vittoria a Wembley, grazie a una rete su rigore di
Leighton James. Tre anni dopo i gallesi bissarono il successo, questa volta sul
campo casalingo di Wrexham, sconfiggendo gli inglesi per 4-1, grazie alle
marcature di Mickey Thomas, Ian Walsh, Leighton James e a un autogol di Phil
Thompson; questa vittoria impedì peraltro agli inglesi di vincere il Torneo
Interbritannico di quell'anno, consegnandolo all'Irlanda del Nord.

Durante le qualificazioni a Spagna 1982 il Galles, allenato da Mike England,
sfiorò il passaggio del turno, venendo eliminato soltanto per differenza reti
dopo aver perso l'ultimo incontro per 3-0 contro l'URSS, nonostante il motivo
dell'eliminazione sia da attribuire più che a questa sconfitta al clamoroso
pareggio casalingo per 2-2 nella penultima gara del girone contro la modesta
Islanda.

Simile se non uguale fu il destino dei Dragoni alle qualificazioni per il
mondiale successivo: trainati dai goal di Mark Hughes prima schiantarono la
Spagna con un risultato di 3-0 e poi sconfissero la Scozia ad Hampden Park per
1-0, ma nuovamente i sogni gallesi furono fermati dall'Islanda che li sconfisse
per 1-0 a Reykjavík, sancendone nuovamente l'eliminazione.

Sotto la guida di Terry Yorath il Galles raggiunse quello che allora era il suo
massimo piazzamento nel ranking FIFA, ovvero la ventisettesima posizione
(attualmente il record è stato battuto con il 21° ottenuto nel maggio 2015, e il
17° nel luglio 2016). I Dragoni sfiorarono nuovamente l'accesso alla fase finale
dei mondiali: nell'ultima giornata delle qualificazioni a USA '94 i gallesi,
obbligati a vincere contro la Romania, persero per 2-1, con Paul Bodin che, sul
risultato di parità, sbagliò anche un calcio di rigore.

In seguito a questa mancata qualificazione la FAW decise di non rinnovare il
contratto a Yorath, optando per ingaggiare part-time John Toshack, già
allenatore del Real Sociedad. Toshack però rassegnò le proprie dimissioni dopo
un solo match (sconfitta per 3-1 contro la Norvegia) portando come motivazione
di ciò l'insorgere di alcuni problemi con la Federazione. Mike Smith prese per
la seconda volta la guida dei Dragoni con l'obbiettivo di raggiungere la
qualificazione a Euro '96, ma i gallesi giocarono un girone preliminare molto
deludente, finendo sconfitti da Moldavia e Georgia. Smith fu quindi esonerato e
al suo posto subentrò Bobby Gould.

Sotto la sua guida il Galles dovette affrontare un periodo di grandissima
difficoltà: i tre principali giocatori della squadra (Nathan Blake, Robbie
Savage e Mark Hughes), entrati in collisione con l'allenatore, lasciarono la
nazionale; mentre i risultati furono più che deludenti: arrivarono infatti sotto
tale gestione la sconfitta in amichevole per 2-1 contro la squadra di club (non
certo blasonata) del Leyton Orient e l'umiliazione, 7-1, nel match contro i
Paesi Bassi. Nel 1999, in seguito a una sconfitta per 4-0 contro l'Italia, Gould
consegnò le proprie dimissioni e la FAW scelse di assegnare la guida della
squadra, almeno per il match contro la Danimarca che si sarebbe tenuto quattro
giorni dopo, alle due ex-stelle della nazionale Mark Hughes e Neville Southall.

Hughes fu confermato poi come ct della nazionale, andando vicino a portarla alla
qualificazione a Euro 2004: il Galles fu infatti eliminato nello spareggio
contro la Russia. Questa sfida non fu comunque priva di controversie, in quanto
al centrocampista russo Yegor Titov, in seguito a un controllo antidoping dopo
la gara d'andata (0-0 a Mosca), fu trovata in corpo una sostanza vietata.
Nonostante questo fatto, la UEFA decise di non procedere con controlli più
specifici su tutta la squadra, limitandosi solamente a squalificare Titov. Nella
gara di ritorno, a Cardiff, gli ospiti vinsero per 1-0, spegnendo i sogni di
partecipazione all'europeo al Galles.

Dopo una brutta partenza nel torneo di qualificazione ai mondiali del 2006,
Hughes decise di dimettersi per andare ad allenare i Blackburn Rovers in Premier
League, e quindi la FAW scelse di riaffidare la squadra a John Toshack. Nelle
qualificazioni a Euro 2008 il Galles, inserito nel Gruppo D con Germania, Rep.
Ceca. Slovacchia, Irlanda, Cipro e San Marino, finì al quinto posto nel proprio
raggruppamento, mescolando buoni risultati (un pari in Germania o un roboante
5-2 alla Slovacchia) con cocenti delusioni, tra cui le sconfitte contro Cipro e
Sloavacchia, quest'ultima addirittura per 5-1. Nonostante la qualificazione
mancata di molto, arrivò anche qualche segnale positivo per il movimento
calcistico gallese, come per esempio l'inserimento in squadra di molti giovani
promettenti prelevati dall'Under-21 come Gareth Bale e Aaron Ramsey.

Nelle qualificazioni al mondiale sudafricano del 2010 il Galles partì bene,
mettendo in fila due buone vittorie contro Azerbaigian e Liechtenstein.
Successivamente però i Dragoni persero 2-1 a Mosca contro la Russia e 1-0 a
Mönchengladbach contro la Germania (in quest'ultima partita comunque la
prestazione dei gallesi fu notevole, in quanto riuscirono a resistere per oltre
settanta minuti contro i ben più forti tedeschi) e le speranze di qualificazioni
si affievolirono notevolmente, per poi essere totalmente annientate dopo due
sconfitte in casa, entrambe per 2-0, contro Finlandia e Germania.

Toshack rassegnò le proprie dimissioni da allenatore del Galles il 9 settembre
2010 mentre la squadra era impegnata nelle qualificazioni a Euro 2012, in
seguito alla sconfitta in trasferta contro il Montenegro per 1-0 nella gara
inaugurale del girone preliminare. Al suo posto la Federazione scelse
l'allenatore dell'Under-21 Brian Flynn, Flynn durò però soltanto due partite
sulla panchina gallese e venne esonerato nel dicembre di quello stesso anno dopo
le sconfitte con Bulgaria e Svizzera.

Il 14 dicembre 2010 fu nominato ct dei Dragoni Gary Speed, già giocatore per il
Galles, il quale esordì l'8 febbraio 2011 per il match inaugurale della prima
Nations Cup, perdendo per 3-0 contro la Irlanda di Trapattoni. Il 26 maggio di
quello stesso anno Speed esordì col Galles nelle qualificazioni a Euro 2012, il
ct nominò capitano Aaron Ramsey, facendolo diventare dati i suoi ventidue anni,
il più giovane capitano della storia della nazionale gallese. Il Dragoni
nell'agosto del 2011, in seguito alla sconfitta per 2-0 contro l'Inghilterra,
finirono al 117º posto del ranking fifa raggiungendo così il loro peggior
risultato nella storia. Nei mesi successivi il Galles mise in fila un discreto
numero di successi (2-1 al Montenegro, 2-0 alla Svizzera e 1-0 alla Bulgaria) e
risalì entro ottobre di quello stesso anno al 49º posto, ricevendo il premio,
non ufficiale, di big mover nel ranking (riconoscimento ufficioso destinato alla
nazionale che compie il maggior numero di passi in avanti nel ranking FIFA nel
tempo posto tra un aggiornamento e l'altro dello stesso).

L'ultimo incontro di Speed sulla panchina dei Gallesi fu un'amichevole contro
contro la Norvegia il 12 novembre 2011, gara vinta 4-1, l'uomo fu infatti
trovato morto nel proprio appartamento il 27 di quel mese, secondo la polizia
dopo essersi suicidato impiccandosi. La FAW scelse di affidare la squadra a
Chris Coleman, che entrò in attività come ct il 19 gennaio 2012. Il cammino di
qualificazione al mondiale del 2014 fu molto difficile: i Dragoni persero
all'esordio 2-0 contro il Belgio, mentre nella partita successiva subirono
un'umiliante sconfitta per 6-1 contro la Serbia. Coleman decise di cambiare
capitano, affidando la fascia ad Ashley Williams, ma la squadra non riuscì a
recuperare nel girone di qualificazione, ma una sconfitta per 2-1 contro la
Croazia precluse ogni speranza di qualificazione.

Nell'aprile del 2013 la Federazione decise di aprire Dragon Park, un centro per
lo sviluppo delle giovanili gallesi, oltre che del calcio femminile, presso
Newport.

Il Galles, inserito nel Gruppo B, nelle qualificazioni ad Euro 2016 è partito
nel modo migliore, riuscendo ad ottenere nel maggio 2015 la propria miglior
posizione nel ranking Fifa (21º posto) e, nelle prime cinque partite, riuscendo
ad ottenere tre vittorie e due pareggi. Il 9 luglio 2015 la nazionale, in virtù
degli ottimi risultati (come la vittoria per 1-0 sul Belgio secondo nel ranking
Fifa), entra per la prima volta nella top ten di tale classifica, con uno
storico 10º posto. Dopo l'aggiornamento del 6 agosto 2015 è riuscita a
raggiungere un'altra storica posizione nella classifica, consentendole di
accreditarsi come una delle migliori squadre del mondo.

Il 10 ottobre 2015, nonostante la sconfitta per 2-0 con la Bosnia ed Erzegovina,
si qualifica con un turno d'anticipo per Euro 2016. Si tratta della prima
partecipazione alla fase finale di un campionato europeo per la selezione
gallese. L'11 giugno la compagine allenata da Coleman vince all'esordio contro
la Slovacchia (2-0), il 16 giugno perde contro l'Inghilterra (1-2) e il 20
giugno batte la Russia, chiudendo il proprio raggruppamento al primo posto. Il
25 giugno elimina l'Irlanda del Nord negli ottavi di finale (1-0) e il 1º luglio
il favorito Belgio nei quarti di finale (3-1). La squadra conclude la sua
avventura europea arrivando alle semifinali, dove viene sconfitta dal Portogallo
(2-0).

La nazionale di calcio del Galles dal 2000 al 2010 ha giocato la maggior parte
delle proprie partite casalinghe nel Millenium Stadium di Cardiff, impianto che
condivideva con la nazionale di rugby ed edificato nel 1999 per ospitare la
Coppa del Mondo di rugby 1999. Prima di quell'anno i Dragoni giocarono prima le
loro partite in diversi stadi, principalmente quelli di Cardiff, Swansea e
Wrexham e successivamente nel Cardiff Arms Park.

Il primo match del Galles nel Millenium Stadium fu contro la Finlandia il 29
marzo 2000. I Finlandesi vinsero l'incontro per 2-1: il primo goal in assoluto
segnato nello stadio fu di Jari Litmanen, mentre il primo di un gallese fu
firmato da Ryan Giggs.

Quando nel 2009 fu inaugurato il Cardiff City Stadium, la FAW decise di
organizzare alcune amichevoli in questo nuovo impianto, alternando invece i
match ufficiali tra i Millenium Stadium, il Liberty Stadium di Swansea e il
Racecourse Ground di Wrexham. Il Millenium Stadium fu però sempre meno usato in
quanto era molto raro che, dato anche gli scarsi risultati della squadra in quel
periodo, venisse riempito per più del 50% della sua capienza. Durante le
qualificazioni a Euro 2012 i Dragoni giocarono o a Swansea o al Cardiff City
Stadium, fuorché il derby contro l'Inghilterra unico incontro giocato al
Millenium. Tale alternanza rimase anche per le qualificazioni a Brasile 2014,
mentre dall'inizio del torneo di qualificazione a Euro 2016, dopo l'ampliamento
a 33.000 posti di quest'impianto, il Galles si è trasferito definitivamente al
Cardiff City Stadium.

Il primo stemma usato sulle casacche dei Dragoni per i primissimi match
ufficiali era l'emblema del Principe del Galles, rappresentante tre penne di
struzzo in una corona e ora, in maniera stilizzata, utilizzato dalla nazionale
di rugby. Successivamente la federazione utilizzò diversi emblemi, che
introdussero la figura del dragone.

L'attuale stemma della Federazione calcistica del Galles deriva da un precedente
scudo disegnato nel 1951 da H. Ellis Tomilson per festeggiare i 75 anni di
esistenza della stessa FAW. Esso presentava il dragone rosso che campeggia anche
al centro della bandiera nazionale posto al centro di uno scudo bordato di
verde, nel bordo erano posti undici porri (pianta simbolo nazionale del Galles)
colorati di giallo che rappresentano gli undici giocatori in campo. In basso si
trovava la scritta in lingua gallese "Gorau Chwarae Cyd Chwarae" (in inglese
Best play is team play), ovvero "il miglior gioco è quello di squadra".

Nel 2011 questo logo è stato rinnovato: lo scudo presenta forme meno squadrate e
più curvilinee, i porri sono semplificati fino a sembrare narcisi e il motto in
basso è stato inscritto su un nastro rosso e verde. Inoltre la testa del dragone
è stata girata, e ora sembra più volta verso l'esterno, quasi in avanti, a
indicare come la Federazione e la nazionale puntino a un progresso in quanto
soprattutto a risultati sportivi.

Non esistono testimonianze inerenti all'aspetto della divisa della Galles il
giorno dell'esordio assoluto, nel match del 25 marzo 1875 contro la Scozia; la
prima divisa dei Dragoni di cui si hanno notizie fu quella indossata nel 1877
(bianca, con il classico stemma del Principe del Galles cucito sul petto, e
pantaloncini blu). Questo stesso completo è attestato anche per quanto riguarda
il match contro l'Inghilterra del 1881. Due anni più tardi invece i Gallesi
mutarono la loro divisa, scegliendo per una maglia completamente magenta
accoppiata a dei pantaloncini bianchi. Dal 1895 al 1900 invece si assistette a
un nuovo cambio: casacca partita bianco-verde (colori che rimandano allo sfondo
della bandiera nazionale) e pantaloncini neri. Nel 1901 subentrò il classico
completo rosso (colore derivante dal dragone simbolo sia della nazione che della
FAW), eventualmente bordato con particolari bianchi, con pantaloncini bianchi,
che segnerà la storia della nazionale.

Dal 1946 le divise dei Dragoni furono prodotte dalla Umbro e nel 1949 abbiamo
attestazione della presenza, per la prima volta di un completo di riserva,
utilizzato in un'amichevole in trasferta contro il Portogallo in quanto i
padroni di casa scendevano in campo anche loro con una divisa rossa, tale
completo era composto da casacca gialla bordata in verde e pantaloncini neri,
con i calzettoni a righe giallo-verdi. Il Galles si presentò ai mondiali del
1958, unici giocati nella sua storia, con una divisa rossa bordata in bianco
come prima maglia, e una gialla con rifiniture verdi come seconda.

Nel 1972, in occasione di un match contro l'Inghilterra il Galles permise, per
un'iniziativa di carattere pubblicitario, all'azienda inglese Bukta di disegnare
la divisa per l'incontro: che si presentò molto simile a quella classica, con la
sola particolarità di aver escluso completamente il bianco nelle bordature della
casacca, colorate di giallo. La stessa Bukta disegnò le divise dei Dragoni per
un anno nel 1975, mentre dal '76 l'azienda di riferimento fu la Admiral. I
completi delle stagioni dal 1976 al 1979 presentavano delle bande orizzontali,
leggermente curvate verso l'interno, giallo-verdi sulla prima divisa e
rosso-verdi su quella di riserva.

Dal 1980, per sette anni, le divise gallesi furono disegnate dalla Adidas, in
quanto la FAW dovette terminare il proprio contratto con la precedente azienda
che era entrata in crisi finanziaria. Il design dei completi, tuttavia, rimase
simile a quello delle stagioni precedenti. Per vedere grandi cambiamenti è
necessario attendere il ritorno della Umbro, avvenuto nel 1990 dopo una breve
parentesi di contratto con la Hummel: già dalla stagione 1990 furono inseriti
dei particolari stilistici alla prima divisa, nel tentativo di renderla
utilizzabile anche come vestito casual per i tifosi fuori dallo stadio e non
solamente per i giocatori. Nel 1996 subentrò l'azienda italiana Lotto che
apportò importanti modifiche inserendo nel completo del 2006 un dragone in
trasparenza al centro della maglia.

Dal 2000 al 2008 le divise gallesi sono state disegnate dalla Kappa, che non ha
apportato grandi cambiamenti ai primi due completi, ma ha introdotto una terza
divisa: giallo-blu nel 2000-2001, gialla nel 2001-2002, azzurra dal 2003 al
2005, nera con una banda bianco-rossa nel 2005-2006 e infine bianca con finiture
e maniche rosso-verdi nel 2007. Dal 2008 al 2010 la sponsorizzazione tecnica è
stata affidata all'azienda statunitense Champion Sportswear, che ha reintrodotto
il dragone in trasparenza sulla prima e sulla seconda divisa.

Dopo una breve parentesi segnata da un nuovo contratto con la Umbro (tra il 2010
e il 2013), la sponsorizzazione tecnica è passata nelle mani dell'Adidas.

Sono prese in considerazione le nazionali contro cui il Galles ha disputato
nella sua storia almeno dieci incontri. Le partite terminate ai calci di rigore
sono contate come pareggio.



https://it.wikipedia.org/wiki/Jorge_Andr%C3%A9s_Mart%C3%ADnez

Jorge Andrés Martínez Barrios (Montevideo, 5 aprile 1983) è un calciatore
uruguaiano, di ruolo attaccante o ala, del  Juventud.

In patria e a Catania è conosciuto come El Malaka, soprannome affibbiatogli
dallo zio Jorge Barrios: è una parola greca che significa "pazzia" o "genio",
nell'accezione positiva del termine. È appassionato di pallacanestro.

La sua carriera, dal momento del passaggio dal Catania alla Juventus, è stata
condizionata da numerosi infortuni muscolari alle gambe, che ne hanno limitato
le presenze con i club e con la Nazionale uruguaiana.

La carriera di Jorge Martínez inizia nel Montevideo Wanderers, formazione della
capitale uruguaiana, nel 2000. Nella stagione 2000-2001 il club, che milita nel
campionato uruguaiano di seconda divisione, vince il campionato e viene promossa
nella massima divisione. Il talento del giovane giocatore viene notato da molti
osservatori, tuttavia nel 2003 colleziona solamente 7 presenze senza mai
segnare.

Il rilancio avviene nei due anni successivi, che lo portano nel 2005 ad essere
ingaggiato dal Club Nacional de Football, il club più importante e titolato
dell'Uruguay. Nel Nacional, Martínez mostra le proprie qualità anche a livello
internazionale giocando la Copa Libertadores e la Copa Sudamericana, ma risulta
incostante nelle prestazioni. Con il Nacional vince anche il campionato
uruguaiano alla sua prima stagione, la 2005-2006.

A partire dalla stagione 2007-2008 gioca nel Catania, esordendo in Serie A il 2
settembre 2007 in Catania-Genoa 0-0 subentrando al 57' al posto di Takayuki
Morimoto. Ha realizzato il suo primo gol in Serie A il 26 settembre in
Catania-Empoli (rete decisiva per la vittoria della sua squadra).

Il 18 maggio 2008, ultima giornata di campionato, il Catania gioca contro la
Roma; in classifica i rossazzurri sono davanti di due punti rispetto al Parma e
di tre sull'Empoli, con il quale sono però in deficit negli scontri diretti: le
tre squadre lottano in zona retrocessione e solo una delle tre può salvarsi.
Dopo il vantaggio dei romanisti con Vučinić, all'85' Martínez pareggia
permettendo alla squadra etnea di superare l'Empoli, che, vincendo con il
Livorno, pur essendo a pari punti era al momento virtualmente salvo. Questa rete
è ancor più fondamentale perché la partita è stata considerata tra le più
importanti tra quelle giocate al "Massimino".

La stagione successiva è un titolare fisso della squadra, giocando
alternativamente come prima e come seconda punta; a fine stagione i gol saranno
otto. Il 2009-2010 è probabilmente l'annata che lo ha visto maggiormente
protagonista nel campionato di Serie A e nel Catania: con la nona rete, siglata
alla ventottesima giornata contro l'Inter che ha sancito il risultato finale di
3-1 per i rossazzurri, ha superato il suo record assoluto di gol stagionali.

Il 28 giugno 2010 viene acquistato dalla società torinese per 12 milioni di
euro; è stata la seconda miglior plusvalenza realizzata della gestione Antonino
Pulvirenti, fruttando 10 milioni di euro alla società etnea.

L'esperienza si rivela però sfortunata e fallimentare, complici infortuni,
scelte tecniche e la difficile stagione dei bianconeri (alla fine settimi e
fuori anche dall'Europa League): il giocatore totalizza 20 presenze nella
stagione sotto la Mole (14 in campionato, 1 in Coppa Italia e 5 in Europa
League). Con l'arrivo di Conte nella stagione successiva sulla panchina
bianconera, Martínez finisce ai margini della rosa.

Il 29 agosto 2011 viene ufficializzato il suo passaggio in prestito al Cesena.
Anche qui trova grandi difficoltà e totalizza appena 13 presenze in campionato.

Il 3 settembre 2012 viene ceduto, sempre in prestito, al Cluj, nella massima
serie rumena. A fine stagione non disputa nemmeno una partita ufficiale e
rientra alla Juventus, ma non viene convocato per il ritiro estivo della squadra
torinese.

Il 2 settembre 2013 viene nuovamente ceduto in prestito, stavolta al Novara,
dove gioca soltanto l'ultima mezz'ora della gara di ritorno del playout contro
il Varese (2-2).

Il 14 agosto 2014 passa alla Juventud con la formula del prestito. La Juventus,
in seguito, gli prolunga di una stagione il contratto (fino al giugno 2016) dopo
la decisione di decurtarsi lo stipendio del 50%, in modo da spalmare l'impatto
del suo costo su più stagioni. A distanza di 5 anni dall'ultimo gol, l'8 marzo
2015 mette a segno il gol partita contro il Cerro.

Il 30 giugno 2016, dopo 6 anni, scade il contratto che lo lega alla Juventus
restando dunque svincolato.

Conta 18 presenze nella Nazionale maggiore dell'Uruguay e quattro gol. Prende
parte alla Copa América 2004 che la Celeste chiude al terzo posto.



https://it.wikipedia.org/wiki/Hal_Robson-Kanu

Hal Robson-Kanu (Londra, 21 maggio 1989) è un calciatore inglese naturalizzato
gallese, attaccante del West Bromwich Albion e della nazionale gallese.

Possiede origini nigeriane (da parte del padre) e lontane radici gallesi, in
quanto sua nonna è originaria di Caerphilly.

Agisce prevalentemente da ala sinistra, avvalendosi della propria velocità lungo
la fascia per mettersi a disposizione dei compagni di reparto.

Pur non essendo particolarmente prolifico sotto rete, in nazionale è stato
impiegato dal CT Coleman anche come prima punta, in modo da sacrificarsi dando
profondità alla manovra, favorendo gli inserimenti di Bale e Ramsey.

Muove i suoi primi passi nel settore giovanile dell'Arsenal, per poi approdare,
all'età di 15 anni, al Reading. Poco dopo il suo arrivo subisce un grave
infortunio ai legamenti del ginocchio - a cui seguirà una ricaduta una volta
ristabilitosi - passando tre anni lontano dal terreno di gioco.

Il 6 luglio 2007 firma il suo primo contratto da professionista con i Royals,
legandosi alla società biancoblu per due anni. Passa quindi in prestito al
Southend United e allo Swindon Town in terza serie per fare esperienza.

Aggregato in prima squadra, dopo aver trascorso una prima stagione da riserva,
riesce a ritagliarsi un posto da titolare sotto la guida di Brian McDermott.

Nel 2011, il tecnico lo adatta a terminale offensivo della manovra d'attacco in
seguito alla partenza di Shane Long con ottimi risultati, salvo poi utilizzarlo
nuovamente lungo la fascia, risultando decisivo nella promozione in Premier
League dei Royals.

Esordisce nella massima serie inglese il 18 agosto 2012 contro lo Stoke City.
Nonostante passi la stagione - conclusasi con la retrocessione - relegato in
panchina a causa della presenza in rosa di Garath McCleary, Jimmy Kébé e Jobi
McAnuff, riesce a segnare 7 reti, di cui una nel 3-4 subito da parte del
Manchester United.

Il 9 maggio 2016 la società comunica che il calciatore lascerà la squadra al
termine della scadenza del contratto. Il 31 agosto 2016 passa a parametro zero
al West Bromwich Albion, legandosi alla società inglese per due stagioni, con
opzione di rinnovo per il terzo anno.

Dopo aver indossato la divisa dell'Inghilterra a livello giovanile, nel 2010 -
grazie alle origini della nonna, nata a Caerphilly - decide di rappresentare il
Galles. Esordisce con la selezione gallese il 23 maggio 2010 in Croazia-Galles
(2-0), sostituendo Robert Earnshaw al 27' della ripresa.

Viene convocato per gli Europei 2016 in Francia. Esordisce nella competizione
l'11 giugno contro la Slovacchia, subentrando a 20' dal termine al posto di
Jonathan Williams. Una sua rete allo scadere dell'incontro regala il primo
successo storico della nazionale gallese nella rassegna europea. Risulterà
nuovamente decisivo contro il Belgio ai quarti di finale, segnando una delle tre
reti che consentiranno ai gallesi di accedere in semifinale.



https://it.wikipedia.org/wiki/Campionato_europeo_di_calcio_2012

Il campionato europeo di calcio 2012, o UEFA EURO 2012, noto anche come
Polonia-Ucraina 2012, è stata la 14ª edizione di questo torneo di calcio
continentale per squadre nazionali maggiori maschili organizzato dall'UEFA.

Svoltosi in Polonia e Ucraina dall'8 giugno al 1º luglio 2012, si è concluso con
la vittoria della Spagna, che ha battuto nella finale disputata allo stadio
Olimpico di Kiev l'Italia per 4-0. La Spagna si è riconfermata campione
d'Europa.

Questa edizione è l'ultima in cui sono state ammesse 16 squadre alla fase finale
in quanto l'UEFA ha stabilito l'allargamento a 24 nazionali a partire dal 2016,
con l'edizione in Francia.

Polonia e Ucraina sono ammesse di diritto alla fase finale in quanto paesi
organizzatori.

Il sorteggio dei gruppi di qualificazione alla fase finale si è tenuto a
Varsavia, in Polonia, il 7 febbraio 2010.

Il sorteggio per gli spareggi si è tenuto a Cracovia il 13 ottobre 2011. Esso si
è basato sul coefficiente UEFA e sul criterio delle teste di serie; c'è stata
quindi una divisione in due urne tra le quattro migliori e le quattro peggiori
squadre. Le partite d'andata sono state giocate l'11 novembre, mentre quelle di
ritorno il 15 novembre.

Il pallone ufficiale del torneo è il Tango 12, prodotto dalla Adidas. È un
restyling dello storico pallone degli anni 1980-90 della casa tedesca, che
quindi torna come pallone ufficiale, dopo l'edizione del 1996, durante la quale,
però, era sotto il nome di Questra Europa. Il pallone, presentato ufficialmente
il 2 dicembre 2011 in occasione dei sorteggi dei gironi della fase finale,
richiama appunto il Tango sia nel nome che nel motivo impresso sulla superficie,
decorato al suo interno con bande bianco-rosse e giallo-blu, ovvero i colori
delle bandiere di Polonia ed Ucraina.

Il logo ufficiale per il torneo è stato presentato ad un evento speciale in
Piazza Mykhailivska a Kiev il 14 dicembre 2009. È la stilizzazione di un fiore
costruito con la tecnica del Vytynanky (o Wycinanki), forma tradizionale di
taglio della carta (Papercraft) praticata nelle aree rurali della Polonia e
dell'Ucraina. La forma d'arte simboleggia la natura delle aree rurali dei due
Paesi. I colori sono quelli della bandiera polacca e ucraina e in evidenza
infine è presente un pallone bianco con motivi dorati.

Lo slogan della competizione, Creiamo la storia insieme (inglese: Creating
History Together, polacco: Razem tworzymy przyszłość, ucraino: Творимо історію
разом / Tvorymo istoriyu razom), fu annunciato assieme al logo. Lo slogan
rappresenta come Polonia e Ucraina siano state unite, in passato, in un unico
paese, e ora rappresentino l'ambizione di due nazioni orientali di effettuare il
miglior torneo della storia del Campionato Europeo.

L'inno ufficiale della manifestazione si intitola Endless Summer ed è cantata
dalla cantante tedesca Oceana. Esso è stato girato nella città di Varsavia
capitale della Polonia, davanti allo stadio Nazionale e nel centro storico. Ma,
nello stesso anno, si sono girate scene anche sulle spiagge della Giamaica, in
Francia e in Spagna. Il video mostra, inoltre, alcune riprese delle città
ospitanti del torneo, con i loro rispettivi stadi, e si alterna con video di
passati Europei, tra cui azioni da goal e momenti storici. Le riprese si
concludono con Oceana che canta a cappella accerchiata da un nugolo di ragazzi
festanti, venuti da tutta la Polonia per le riprese. Nel video compaiono anche
il centrocampista ucraino Anatolij Tymoščuk e l'attaccante polacco Robert
Lewandowski.

All'ingresso dei giocatori, prima di ogni partita, e durante la cerimonia di
premiazione nel momento in cui è stato alzato al cielo il trofeo veniva eseguito
il brano Heart of Courage dei Two Steps from Hell, mentre, dopo ogni goal, il
Seven Nation Army dei The White Stripes. L'introduzione musicale della cerimonia
di apertura (con la coreografia delle campane) è stata composta dal musicista
italiano (di Firenze) Alessandro Lamuraglia.

Slavek and Slavko sono le mascotte ufficiali di Euro 2012. Sono gemelli e
rappresentano i calciatori polacchi e ucraini rispettivamente con i colori delle
proprie nazionali. Furono annunciate nel dicembre 2010. Come nel 2008 i loro
nomi furono scelti con una votazione su internet e vinsero sulla coppia di nomi
"Siemko and Strimko" e "Klemek and Ladko". Le mascotte sono state disegnate
dalla Warner Bros.

La Coppa Henri Delaunay ha iniziato un viaggio attraverso le città ospitanti
sette settimane prima dell'inizio del torneo. Un centinaio di giorni prima della
prima partita una mongolfiera a forma del trofeo è volata a Nyon, in Svizzera e
visiterà 14 città in tutti i paesi di accoglienza, ricordando agli spettatori
dell'imminente torneo. Il 20 aprile 2012 è stato avviato il "Trophy Tour"
durante il quale la coppa visiterà Varsavia, Breslavia, Danzica, Poznań,
Cracovia, Katowice e Łódź. Dopo le città polacche visiterà sette città ucraine:
Kiev, Ivano-Frankivs'k, Charkiv, Donec'k, Dnipropetrovsk, Leopoli e Odessa.

L'UEFA ha siglato un accordo di licenza mondiale con la Warner Bros. Consumer
Products per promuovere il torneo. Warner Bros. può quindi produrre e vendere
abbigliamento, accessori per auto, per la cura personale e per neonati, borse,
accessori per computer, calzature, prodotti tessili per la casa, prodotti per la
casa, gioielli, pubblicazioni cartacee e non, accessori sportivi, cancelleria e
strumenti di scrittura, giocattoli e giochi.

Questa fu però inizialmente ostacolata da numerose carenze infrastrutturali. Ad
eccezione di Varsavia, Kiev, ed eventualmente Cracovia, nessuna delle altre
città proposte vantava esperienza nell'accogliere grandi masse di visitatori per
un lungo periodo. Le infrastrutture per i trasporti erano inoltre generalmente
di basso livello; dopo la loro visita, gli stessi delegati UEFA si lamentarono
pubblicamente del cattivo stato dei collegamenti tra Danzica e Leopoli. Bisogna
infatti anche considerare le vaste distanze geografiche, che sfiorano i 2
000 km, fra le città proposte dai due paesi europei.

Negli ultimi giorni dell'ottobre 2010, vari organi d'informazione pubblicarono
la notizia secondo la quale l'assegnazione della manifestazione a Ucraina e
Polonia venne favorita dalla corruzione di almeno quattro delegati del Comitato
Esecutivo dell'UEFA, da parte di esponenti della federazione calcistica
dell'Ucraina.

La notizia si basava su rilevazioni fatte da Spyros Marangos, ex tesoriere della
federazione calcistica di Cipro, che ha dichiarato:

La lista delle otto città che hanno ospitato le partite dell'Europeo 2012 è
stata ufficializzata dall'UEFA in una riunione a Bucarest il 14 maggio 2009,
precisando che "ciascuna delle due nazioni può contare su un massimo di quattro
stadi".

Il Comitato Esecutivo UEFA aveva stabilito che la conferma della sede della
finale a Kiev e degli stadi di Donec'k, Leopoli e Charkiv sarebbe stata decisa
in via definitiva solo se fossero state rispettate determinate condizioni entro
il 30 novembre 2009.

Dopo tale termine, il 12 dicembre 2009 la UEFA ha confermato tutti e quattro gli
stadi ucraini, compresa la finale a Kiev, pur restando vigile sullo stato delle
infrastrutture.

Il sorteggio per stabilire i gruppi della fase finale è avvenuto a Kiev il 2
dicembre 2011.

Le liste ufficiali, composte da 23 giocatori di cui 3 portieri, dovevano essere
presentate all'UEFA entro il 29 maggio 2012. Nel caso un giocatore tra i
convocati s'infortuni seriamente prima della partita d'esordio della propria
squadra e per questo non possa disputare la fase finale dell'Europeo, può essere
sostituito da un altro giocatore.

Prima dell'inizio della rassegna europea, molti giocatori hanno dovuto
rinunciare alla convocazione causa infortunio. Tra i giocatori più importanti,
l'italiano Giuseppe Rossi salta l'europeo per l'infortunio al ginocchio
riportato ad aprile 2012; il vice-capitano dell'Inghilterra Frank Lampard, il 30
maggio 2012 a causa di un infortunio in allenamento alla coscia deve rinunciare
all'europeo. Jordan Henderson, giovane centrocampista del Liverpool prenderà il
suo posto; Il 15 dicembre l'attaccante della Spagna e del Barcelona David Villa
riporta la frattura della tibia della gamba sinistra che gli impedisce di
partecipare alla competizione; I calciatori russi Vasilij Berezuckij e Roman
Šiškin sono stati esclusi rispettivamente il 20 e il 24 maggio, il primo per un
infortunio alla coscia e il secondo per problemi gastrointestinali. Vengono
sostituiti rispettivamente da Roman Šaronov (che era già tra i 26 pre-convocati)
e Kirill Nababkin; Il 29 maggio l'allenatore danese Olsen rimpiazza il portiere
Thomas Sørensen, infortunato alla schiena, con Kasper Schmeichel; Il 23 maggio,
il centrocampista portoghese Hugo Viana prende il posto di Carlos Martins per
infortunio; Il 26 maggio il giocatore dell'Irlanda Paul Green sostituisce
l'infortunato Keith Fahey, mentre il 29 maggio Kevin Foley è rimpiazzato da Paul
McShane; L'attaccante croato Ivica Olić il 4 giugno lascia la squadra per
infortunio e viene sostituito da Nikola Kalinić. Il 7 giugno anche Ivo Iličević
lascia per infortunio, al posto suo viene convocato il difensore Šime Vrsaljko;
il portiere ucraino Oleksandr Šovkovs'kyj è costretto a saltare la
manifestazione per infortunio, venendo sostituito da Andrij P″jatov; per la
Francia saltano l'europeo Younes Kaboul per infortunio, e Loïc Rémy; per
l'Inghilterra invece il 25 maggio John Ruddy viene sostituito da Jack Butland
dopo essersi rotto un dito. Il 28 maggio anche Gareth Barry viene escluso per
infortunio e sostituito da Phil Jagielka. Il 3 giugno l'infortunato Gary Cahill
viene sostituito da Martin Kelly.

Il primo raggruppamento è composto dai padroni di casa della Polonia, dalla
Grecia, dalla Russia e dalla Rep. Ceca.

La testa di serie del gruppo è la Polonia, che nella partita inaugurale del
torneo pareggia 1-1 con la Grecia con le reti della punta Robert Lewandowski e
di Dīmītrios Salpiggidīs. La Russia, nella seconda partita del raggruppamento,
sconfigge nettamente la Repubblica Ceca con il punteggio di 4-1: i russi vanno
in gol con Alan Dzagoev, che realizza una doppietta, Roman Širokov e Roman
Pavljučenko, mentre i cechi realizzano il parziale 2-1 con Václav Pilař.

Nella seconda giornata la Repubblica Ceca batte la Grecia per 2-1 con le reti di
Petr Jiráček e Pilař, accorcia le distanze Theofanis Gekas. In Polonia-Russia,
Jakub Błaszczykowski risponde a Dzagoev, fissando il punteggio sull'1-1.
All'ultima giornata la Cechia batte anche la Polonia per 1-0 (decide Jiráček) e
con lo stesso punteggio la Grecia supera ed elimina la Russia grazie a una rete
di Giōrgos Karagkounīs.

Il gruppo B vede al suo interno i Paesi Bassi, finalisti al Mondiale di due anni
prima, la Germania, finalista nella precedente edizione del campionato europeo,
il Portogallo di Cristiano Ronaldo e la Danimarca, "anello debole" del girone.

Nel primo incontro la Danimarca sconfigge a sorpresa l'Olanda per 1-0 (decide
Michael Krohn-Dehli) e, nella stessa giornata, i tedeschi si impongono con il
medesimo punteggio sui lusitani con la rete di testa di Mario Gómez.

Nella seconda giornata il Portogallo vince 3-2 sulla Danimarca: Nicklas Bendtner
realizza una doppietta, rimontando i gol iniziali di Pepe ed Hélder Postiga, ma
all'87' Silvestre Varela regala i tre punti ai portoghesi. La Germania batte 2-1
i Paesi Bassi con una doppietta di Mario Gómez, Robin van Persie accorcia le
distanze.

Alla terza giornata, Cristiano Ronaldo sale in cattedra e torna protagonista in
Nazionale, trascinando il Portogallo al successo sull'Olanda per 2-1 firmando
una doppietta, ribaltando il vantaggio olandese realizzato da Rafael van der
Vaart. Nell'ultimo match, la Germania batte anche i danesi per 2-1 (Lukas
Podolski, Krohn-Dehli e Lars Bender in gol), accedendo ai quarti di finale a
punteggio pieno. Assieme alla Germania, anche il Portogallo accede ai quarti di
finale grazie ai 6 punti conquistati. Danimarca a 3 e Paesi Bassi a 0 escono
dalla competizione.

Il gruppo C è composto dai campioni d'Europa e del Mondo della Spagna,
dall'Italia, dalla Croazia e dall'Irlanda, alla sua seconda partecipazione alla
fase finale di un campionato europeo dopo quella del 1988.

Nel match d'esordio si affrontano l'Italia e la Spagna: l'Italia passa in
vantaggio con Antonio Di Natale, ma gli spagnoli pareggiano i conti con il gol
di Cesc Fàbregas. In serata la Croazia batte nettamente la compagine irlandese
per 3-1, in gol due volte Mario Mandžukić e Nikica Jelavić per i croati e Sean
St Ledger per l'Irlanda.

Contro la Croazia, gli Azzurri pareggiano nuovamente per 1-1: Mandžukić risponde
al gol di Andrea Pirlo su calcio di punizione. La Spagna travolge 4-0 l'Irlanda
con i gol di Fernando Torres (doppietta), David Silva e Fàbregas.

All'ultima giornata, la Spagna batte di misura la Croazia nel finale,
eliminandola dal torneo con un gol di Jesús Navas, mentre l'Italia sconfigge per
2-0 l'Irlanda con le reti di Antonio Cassano e Mario Balotelli. Il girone C si
conclude con la Spagna prima a 7 punti, seguita da Italia (5), Croazia (4) e
Irlanda (0).

Nel gruppo D si trovano di fronte l'altra nazionale organizzatrice del torneo,
l'Ucraina guidata ancora una volta e per l'ultima volta da Shevchenko,
l'Inghilterra (che ha sostituito il commissario tecnico Fabio Capello con Roy
Hodgson a poche settimane dall'inizio del torneo), la Francia allenata da
Laurent Blanc e la Svezia di Zlatan Ibrahimović.

Nella prima giornata, dopo il pareggio per 1-1 tra la squadra inglese e quella
francese (Samir Nasri replica al vantaggio siglato da Joleon Lescott), si
assiste alla vittoria a sorpresa dell'Ucraina per 2-1 sulla Svezia grazie alla
doppietta di Shevchenko e al gol di Ibrahimović.

Nella giornata successiva si assiste a un cambiamento organizzativo dovuto al
maltempo: la partita tra Ucraina e Francia viene sospesa al 5' a causa di un
forte nubifragio che ha reso il campo impraticabile e ciò ha portato allo
slittamento di 15' dell'inizio del successivo incontro tra Inghilterra e Svezia.
Una volta che il temporale si è concluso, la partita della nazionale padrona di
casa finisce con la sconfitta per 0-2 (Ménez e Cabaye), mentre nel successivo
incontro gli inglesi riescono a imporsi 3-2 sugli svedesi: dopo il vantaggio
inglese marcato da Andy Carroll, la Svezia ribalta il punteggio nella ripresa
con l'autogol di Glen Johnson e la rete di Olof Mellberg, ma Theo Walcott e
Danny Welbeck compiono la rimonta portando a casa i tre punti.

Nelle ultime due partite l'Ucraina, che è costretta a vincere per passare il
turno, viene sconfitta dall'Inghilterra con un gol di Rooney che passa come
prima del gruppo, mentre la Francia, pur venendo battuta per 0-2 dagli svedesi,
riesce ad accedere ai quarti di finale come seconda classificata.

Dopo due giorni di riposo, il 21 giugno si disputa a Varsavia il primo quarto di
finale tra Repubblica Ceca e Portogallo; l'incontro viene deciso da un colpo di
testa di Cristiano Ronaldo a 10' dalla fine, che fissa il punteggio sull'1-0.

Il giorno successivo, a Danzica, si disputa l'incontro tra Germania e Grecia: la
squadra teutonica passa in vantaggio nel primo tempo con Philipp Lahm, ma
all'inizio del secondo tempo i greci pareggiano in contropiede con un gol di
Giōrgos Samaras; i tedeschi reagiscono segnando tre reti consecutive, con
Khedira, Miro Klose e Marco Reus, mentre il rigore all'89º minuto di Dīmītrios
Salpiggidīs fissa il punteggio sul 4-2 definitivo.

Il 23 giugno invece è la volta di Spagna-Francia, con la squadra iberica che
riesce ad imporsi grazie a una doppietta di Xabi Alonso.

L'ultimo quarto di finale vede di fronte Italia e Inghilterra; nei tempi
regolamentari le due squadre non riescono a sbloccare il risultato. Anche dopo i
supplementari le porte rimangono inviolate e pertanto sono necessari i calci di
rigore: l'equilibrio viene dapprima rotto dall'errore di Riccardo Montolivo che
manda la palla fuori; Rooney segna e l'Inghilterra è in vantaggio;
successivamente gli italiani rimontano grazie ad un cucchiaio di Andrea Pirlo e
a due errori degli inglesi causati da Ashley Young (che calcia sulla traversa) e
Ashley Cole (il cui tiro viene parato da Gianluigi Buffon); il rigore decisivo
viene trasformato da Alessandro Diamanti qualificando l'Italia alla semifinale
con il punteggio di 4-2.

Le semifinali mettono di fronte nella parte alta del tabellone la Spagna contro
il Portogallo, mentre in quella bassa si trovano di fronte Germania e Italia.
Nel primo incontro tra iberici e lusitani non vi sono molte occasioni da gol
perciò, dopo centoventi minuti senza reti, si arriva ai tiri di rigore: nella
prima serie sbagliano sia Xabi Alonso sia João Moutinho, mentre i successivi
cinque rigori vengono realizzati nell'ordine da Andrés Iniesta, Pepe, Gerard
Piqué, Nani e Sergio Ramos, quest'ultimo realizzato con un cucchiaio; l'ottavo
rigore, battuto da Bruno Alves, viene calciato sulla traversa e, con la
successiva realizzazione di Cesc Fàbregas, permette alla Spagna di qualificarsi
alla terza finale consecutiva tra Europei e Mondiali.

Nella seconda semifinale tra Germania e Italia è invece quest'ultima a imporsi
con il punteggio di 2-1: nel primo tempo, dopo un inizio in attacco dei
teutonici e alcune parate del portiere azzurro Buffon, è Mario Balotelli a
decidere l'incontro con una doppietta, mentre solo negli ultimi minuti della
partita Mesut Özil realizza dal dischetto, dopo un fallo di mano di Federico
Balzaretti, la rete della bandiera tedesca. Per l'Italia si tratta della terza
finale europea dopo quella del 1968 vinta sulla Jugoslavia e quella del 2000
persa contro la Francia; la Mannschaft, finalista dell'edizione precedente,
fallisce invece l'ennesimo tentativo di rompere la "maledizione" che, fra
campionati mondiali ed europei, le ha fino ad oggi sempre impedito di battere
gli Azzurri.

La finale tra Spagna e Italia si gioca il 1º luglio nello stadio Olimpico di
Kiev. Il primo tempo viene condotto dagli spagnoli che al 14º minuto passano in
vantaggio con David Silva su assist da fondo campo di Cesc Fàbregas e
raddoppiano al 41' con un'azione di contropiede finalizzata da Jordi Alba. Gli
italiani cercano di costruire qualche palla gol nella ripresa, ma al 62º
l'infortunio di Thiago Motta, subentrato pochi minuti prima come terzo e ultimo
cambio per la squadra di Prandelli, lascia con un uomo in meno gli Azzurri. Gli
spagnoli chiudono la partita nel finale grazie alle reti di Fernando Torres
all'84' e del neo entrato Juan Manuel Mata all'88', consegnando alla Spagna il
terzo titolo continentale, il secondo consecutivo; inoltre la Spagna coglie così
la terza vittoria in fila tra Europei e Mondiali.

Al termine del torneo, il centrocampista spagnolo Andrés Iniesta è votato
miglior giocatore della competizione, mentre i migliori marcatori sono sei
giocatori a pari merito con 3 reti ciascuno: Cristiano Ronaldo, Fernando Torres,
Alan Dzagoev, Mario Mandžukić, Mario Gómez e Mario Balotelli.

Inoltre, se in una delle due gare dell'ultima giornata del girone si
incontreranno due squadre che abbiano conquistato fino a quel momento lo stesso
numero di punti, segnando e subendo lo stesso numero di reti, e qualora tale
gara terminasse in parità, verrebbero battuti i tiri di rigore dal cui esito
dipenderebbe la classifica delle due squadre (in pratica "sostituendo" il
coefficiente di federazione). Tale procedura, presente anche nelle edizioni del
2004 e del 2008 è però applicabile a patto che nessuna delle altre due squadre
del girone possa ritrovarsi, anche solo teoricamente, con gli stessi punti delle
due squadre in questione.

Varie critiche sono state rivolte al ministro dell'ambiente ucraino e alla UEFA,
che sono accusati, dalla cronaca e dalle associazioni animaliste, tra cui
l'italiana OIPA, del sistematico sterminio di migliaia di animali randagi in
Ucraina in vista della preparazione all'evento. Una pratica lì definita
"consueta" che dal 2010 si è intensificata con finanziamenti a supporto della
ribattezzata "soluzione ultima", nel più breve tempo possibile e con ogni mezzo.
L'attenzione mediatica e le petizioni degli attivisti, alcuni dei quali chiedono
lo spostamento dell'Europeo dall'Ucraina in Spagna o nella sola Polonia,
portarono, nel novembre 2011, ad adottare la sterilizzazione e altre forme di
contenimento del problema.

D'altro canto, bisogna considerare come le politiche di controllo del randagismo
siano preesistenti e indipendenti rispetto all'organizzazione della
manifestazione sportiva. Il randagismo rappresenta un'emergenza sociale
nell'Europa dell'Est che dura da decenni. Il fenomeno, oltre che l'Ucraina,
interessa anche la Bulgaria, la Romania la Serbia e molte altre aree.

Inoltre, è da notare come campagne similari siano state lanciate
sistematicamente in concomitanza con i grandi eventi sportivi internazionali
come le Olimpiadi del 2004 in Grecia, le Olimpiadi del 2008 in Cina e i Mondiali
di calcio in Sud Africa.

Il Presidente della Commissione europea José Manuel Durão Barroso e il
commissario europeo Viviane Reding hanno dichiarato la loro intenzione di
boicottare la manifestazione sportiva per protestare contro i maltrattamenti che
l'ex premier ucraina Julija Tymošenko avrebbe subito durante la detenzione,
mentre il ministro dell'ambiente tedesco Norbert Röttgen ha auspicato che anche
altri politici boicottino tale manifestazione. Anche Pier Ferdinando Casini, in
un editoriale pubblicato sul quotidiano Il Messaggero, ha chiesto di boicottare
tale evento, così come proposto da Silvio Berlusconi durante il congresso del
Partito Popolare Europeo, tenutosi il 1º marzo 2012.



https://it.wikipedia.org/wiki/Roma

Roma (AFI: /ˈroːma/, pronuncia[?·info]) è la capitale della Repubblica Italiana,
nonché capoluogo dell'omonima città metropolitana e della regione Lazio. La
città è dotata di un ordinamento amministrativo speciale, denominato Roma
Capitale, disciplinato da una legge di Stato.

Fondata, secondo la tradizione, il 21 aprile 753 a.C. (sebbene scavi recenti nel
Lapis Niger farebbero risalire la fondazione a 2 secoli prima), nel corso dei
suoi tre millenni di storia è stata la prima grande metropoli dell'umanità,
cuore pulsante di una delle più importanti civiltà antiche, che influenzò la
società, la cultura, la lingua, la letteratura, l'arte, l'architettura, la
filosofia, la religione, il diritto e i costumi dei secoli successivi. Luogo di
origine della lingua latina, fu capitale dell'Impero romano, che estendeva il
suo dominio su tutto il bacino del Mediterraneo e gran parte dell'Europa, dello
Stato Pontificio, sottoposto al potere temporale dei papi, e del Regno d'Italia
(dal 1871 al 1946). Per antonomasia, è definita l'Urbe, Caput Mundi e Città
eterna.

Il suo centro storico, delimitato dal perimetro delle mura aureliane,
sovrapposizione di testimonianze di quasi tre millenni, è espressione del
patrimonio storico, artistico e culturale del mondo occidentale europeo e, nel
1980, insieme alle proprietà extraterritoriali della Santa Sede nella città, è
stato inserito nella lista dei Patrimoni dell'umanità dell'UNESCO, provvedimento
esteso nel 1990 ai territori compresi all'interno delle mura gianicolensi,
edificate per volere di papa Urbano VIII.

Roma, cuore della cristianità cattolica, è l'unica città al mondo ad ospitare al
proprio interno un intero Stato, l'enclave della Città del Vaticano: per tale
motivo è spesso definita capitale di due Stati.

Con 2 870 336 abitanti è il comune più popoloso d'Italia e il quarto dell'Unione
europea, mentre con 1.287,36 km² è il comune più esteso d'Italia e tra le
maggiori capitali europee e mondiali per ampiezza del territorio.

Roma sorge sulle rive del fiume Tevere; l'abitato originario si sviluppò sulle
colline che fronteggiano l'ansa nella quale sorge l'isola Tiberina, il solo
guado naturale del fiume.

Il territorio comunale è ampio, avendo inglobato aree abbandonate da secoli, per
la maggior parte paludose e inadatte all'agricoltura e non appartenenti ad alcun
municipio: si estende su una superficie di 1 285 km², è il più vasto d'Italia
(l'area amministrata è grande, all'incirca, quanto la somma dei territori dei
comuni di Milano, Napoli, Torino, Palermo, Genova, Bologna, Firenze, Bari e
Cagliari) ed è uno dei più estesi tra le capitali europee.

La densità abitativa non è elevatissima, per la presenza di aree verdi sparse
nel territorio comunale: Roma rappresenta un unicum nel mondo occidentale per la
vastità della campagna che fa da corona alla città e la compenetrazione fra
città e campagna.

Il territorio su cui la città è sorta e si è sviluppata ha una storia
geologicamente complessa: il substrato recente è costituito dal materiale
piroclastico prodotto dai vulcani, ormai spenti, che cingono l'area della città
a sud-est, il Vulcano Laziale negli attuali Colli Albani, e a nord-ovest, i
Monti Sabatini, tra 600 000 e 300 000 anni fa. Da questi depositi si formano
gran parte dei rilievi collinari dell'area. Successivamente l'attività fluviale
del Tevere e dell'Aniene contribuì all'erosione dei rilievi e alla
sedimentazione, caratterizzando il territorio attuale.

Il territorio di Roma, pertanto, presenta diversi paesaggi naturali e
caratteristiche ambientali: alcuni rilievi montuosi e colline (compresi gli
storici sette colli), le zone pianeggianti, il fiume Tevere e i suoi affluenti,
le marrane, i laghi di Bracciano e di Martignano e quelli artificiali, un'isola
fluviale (l'isola Tiberina), la costa sabbiosa del lido di Ostia, il mar
Tirreno.

Il nucleo antico della città è costituito dagli storici sette colli: Palatino,
Aventino, Campidoglio, Quirinale, Viminale, Esquilino e Celio. Il centro storico
comprende anche i colli Gianicolo, Pincio e Vaticano, oltre ai rilievi
artificiali di Monte Testaccio e Monte Giordano. Fuori dalle mura si estendono
colline più alte, fra cui Monte Mario (che con i suoi 139 metri d'altezza è il
rilievo più imponente di Roma, da cui si può godere uno dei più bei panorami
della città), Monte Antenne, i Monti Parioli, Montesacro e Monteverde.

La città, oltre che dal Tevere, è attraversata anche dall'Aniene, suo affluente
a nord dell'odierno territorio urbano, e da piccoli corsi d'acqua come l'Almone
e i numerosi fossi o marrane dell'Agro romano.

Il Municipio Roma X si affaccia sul mar Tirreno (Roma è il comune costiero più
grande in Europa, con circa 20 km di costa), il Municipio Roma XV sui laghi di
Bracciano e di Martignano (con la sua exclave di Polline Martignano, nel parco
di Bracciano-Martignano).

Secondo la classificazione dei climi di Köppen, Roma appartiene alla fascia Csa,
ossia al clima temperato delle medie latitudini, con estate calda.

Il clima della città mantiene un regime piuttosto clemente per tutto l'anno, con
rari eccessi: caratteristica che la rende visitabile in ogni stagione. Le
stagioni intermedie, benché siano moderatamente piovose, sono le più gradevoli.
L'autunno è nettamente più caldo della primavera che, al contrario, soffre di
scampoli d'inverno. La primavera è fortemente variabile. Giornate soleggiate e
miti si alternano continuamente a giornate piovose e fredde anche ad aprile
inoltrato. L'inverno è piuttosto mite e piovoso. Aria più fredda può talvolta
irrompere dai quadranti settentrionali (maestrale, tramontana e grecale)
accompagnata da raffiche di vento senza che si raggiungano, tuttavia,
temperature eccessivamente basse.

Con una temperatura media massima superiore ai 30 °C, l'estate romana è per
natura già molto calda. Nell'ultimo decennio, a causa dei cambiamenti climatici,
ha subito trasformazioni ulteriori. È dimostrabile un aumento dell'intensità
delle ondate di calore con temperature disagevoli e condizioni di malessere,
giorno e notte, soprattutto per gli anziani. Il centro di Roma dista,
grossomodo, 25 km dal litorale tirrenico. In estate l'influenza mitigatrice del
Mar Tirreno è più avvertibile sui versanti occidentali della città grazie al
caratteristico “Ponentino”, un delicato zefiro che spira da ovest verso est
inibendo l'eccessivo riscaldamento dei pomeriggi estivi e alleviando la
sensazione di disagio. Diversa la situazione al centro, raggiunto solo
parzialmente dal Ponentino a causa della forte urbanizzazione, la cui
temperatura può registrare fino a 3°/4 °C in più rispetto al versante ovest.
Ancora più caldi i quartieri orientali, quasi del tutto privi di ricircolo
d'aria soddisfacente.

In caso di irruzione di aria molto fredda dalla Valle del Rodano (Nord-Ovest)
può apparire la neve. Tuttavia, i fenomeni nevosi sono relativamente rari
(l'ultima nevicata di una certa consistenza risale al febbraio 2012). La
nevosità media di Roma, quindi, segue il classico andamento delle pianure
litoranee dei versanti tirrenici italiani con accumuli pressoché nulli.

Fondata secondo la tradizione da Romolo il 21 aprile 753 a.C., Roma fu retta per
un periodo di 244 anni da un sistema monarchico, con sovrani inizialmente di
origine latina e sabina, e successivamente etrusca. La tradizione tramanda sette
re: lo stesso Romolo, Numa Pompilio, Tullo Ostilio, Anco Marzio, Tarquinio
Prisco, Servio Tullio e Tarquinio il Superbo.

Espulso dalla città l'ultimo re etrusco e instaurata una repubblica oligarchica
nel 509 a.C., per Roma ebbe inizio un periodo contraddistinto dalle lotte
interne tra patrizi e plebei e da continue guerre contro le popolazioni
italiche: Etruschi, Capenati, Falisci, Latini, Volsci, Equi. Divenuta padrona
del Lazio, Roma condusse diverse guerre (contro Galli, Osco-Sanniti e la colonia
greca di Taranto, alleatasi con Pirro, re dell'Epiro) che le permisero la
conquista della penisola italica, dalla zona centrale fino alla Magna Grecia.

Il III ed il II secolo a.C. furono caratterizzati dalla conquista romana del
Mediterraneo e dell'Oriente, dovuta alle tre guerre puniche (264-146 a.C.)
combattute contro la città di Cartagine e alle tre guerre macedoniche (212-168
a.C.) contro la Macedonia. Vennero istituite le prime province romane: la
Sicilia, la Sardegna e Corsica, la Spagna, la Macedonia, la Grecia (Acaia),
l'Africa.

Nella seconda metà del II secolo e nel I secolo a.C. si registrarono numerose
rivolte, congiure, guerre civili e dittature: sono i secoli di Tiberio e Gaio
Gracco, di Giugurta, di Quinto Lutazio Catulo, di Gaio Mario, di Lucio Cornelio
Silla, di Marco Emilio Lepido, di Spartaco, di Gneo Pompeo, di Marco Licinio
Crasso, di Lucio Sergio Catilina, di Marco Tullio Cicerone, di Gaio Giulio
Cesare e di Ottaviano, che, dopo essere stato membro del secondo triumvirato
insieme con Marco Antonio e Lepido, nel 27 a.C. divenne princeps civitatis e gli
fu conferito il titolo di Augusto. Istituito de facto l'Impero, che conobbe la
sua massima espansione nel II secolo, sotto l'imperatore Traiano, Roma si
confermò caput mundi, cioè capitale del mondo, espressione che le era stata
attribuita già nel periodo repubblicano. Il territorio dell'impero, infatti,
spaziava dall'Oceano Atlantico al Golfo Persico, dalla parte centro-meridionale
della Britannia all'Egitto.

I primi secoli dell'impero, in cui governarono, oltre ad Ottaviano Augusto, gli
imperatori delle dinastie Giulio-Claudia, Flavia (a cui si deve la costruzione
dell'omonimo anfiteatro, noto come Colosseo) e gli Antonini, furono
caratterizzati anche dalla diffusione della religione cristiana, predicata in
Giudea da Gesù Cristo nella prima metà del I secolo (sotto Tiberio) e divulgata
dai suoi apostoli in gran parte dell'impero.

Nel III secolo, al termine della dinastia dei Severi, iniziò la crisi del
principato, cui seguì un periodo di anarchia militare.

Quando salì al potere Diocleziano (284), la situazione di Roma era grave: i
barbari premevano dai confini già da decenni, le province erano governate da
uomini corrotti. Per gestire meglio l'impero, Diocleziano lo divise in due
parti: egli divenne Augusto della parte orientale (con residenza a Nicomedia) e
nominò Valerio Massimiano Augusto della parte occidentale, spostando la
residenza imperiale a Mediolanum. L'impero venne suddiviso ulteriormente con la
creazione della tetrarchia: i due Augusti, infatti, dovevano nominare due
Cesari, a cui affidavano parte del territorio e che sarebbero diventati,
successivamente, i nuovi imperatori.

Una svolta decisiva si ebbe con Costantino, che, in seguito a numerose lotte
interne, centralizzò nuovamente il potere e, con l'editto di Milano del 313,
dette libertà di culto ai cristiani, impegnandosi egli stesso per dare stabilità
alla nuova religione. Fece costruire diverse basiliche, consegnò il potere
civile su Roma a papa Silvestro I e fondò nella parte orientale dell'impero la
nuova capitale, Costantinopoli.

Il cristianesimo divenne religione ufficiale dell'impero grazie ad un editto
emanato nel 380 da Teodosio, che fu l'ultimo imperatore di un impero unificato:
alla sua morte, infatti, i suoi figli, Arcadio ed Onorio, si divisero l'impero.
La capitale dell'Impero romano d'Occidente divenne Ravenna.

Roma, che non ricopriva più un ruolo centrale nell'amministrazione dell'impero,
venne saccheggiata dai Visigoti comandati da Alarico (410); impreziosita
nuovamente dalla costruzione di edifici sacri da parte dei papi (con la
collaborazione degli imperatori), la città subì un nuovo saccheggio nel 455, da
parte di Genserico, re dei Vandali. La ricostruzione di Roma venne curata dai
papi Leone I (defensor Urbis per avere convinto Attila, nel 452, a non attaccare
Roma) e dal suo successore Ilario, ma nel 472 la città fu saccheggiata per la
terza volta in pochi decenni (ad opera di Ricimero e Anicio Olibrio).

La deposizione di Romolo Augusto del 22 agosto 476 decretò la fine dell'Impero
romano d'Occidente e, per gli storici, l'inizio dell'era medievale.

Con la fine dell'impero romano d'Occidente, per Roma ebbe inizio un periodo
segnato dalla presenza barbarica in Italia e, soprattutto, dall'affermazione
della Chiesa (con a capo il Papa), che si sostituì all'impero e gettò il ponte
che avrebbe unito l'antichità al mondo nuovo.

Numerose lotte in ambito cittadino ed europeo non permisero l'instaurarsi di una
struttura politica costante a Roma, che passò, così, attraverso varie forme di
governo: venne dominata prima dai Goti, successivamente dai Bizantini. In questo
periodo è attestata l'esistenza di un ducato romano, che corrispondeva, grosso
modo, alla città e al territorio ad essa circostante.

Nel 756, sconfitto definitivamente il re longobardo Astolfo, Pipino il Breve, re
dei Franchi, donò le terre conquistate a papa Stefano II, sancendo la nascita
del Patrimonium Sancti Petri, lo Stato Pontificio, di cui Roma divenne capitale.

La notte di Natale dell'800 papa Leone III incoronò imperatore Carlo Magno
nell'antica basilica di San Pietro in Vaticano, istituendo così l'Impero
carolingio/Sacro Romano Impero: Roma non ne fu la capitale (posta ad
Aquisgrana), ma funse da centro religioso del nuovo stato teocratico.

Intorno alla metà del IX secolo, papa Leone IV, dopo l'incursione saracena
dell'846, fece fortificare la Civitas Leonina (corrispondente all'incirca alla
Città del Vaticano), confermando il potere politico assunto dai pontefici, che
venivano protetti dalle famiglie nobili. Anche queste ultime fortificarono le
proprie residenze, fino a renderle veri e propri castelli: è il periodo compreso
tra il 1100 ed il 1200, periodo in cui Roma allacciò rapporti con i comuni posti
nelle sue vicinanze.

Intorno alla metà del XII secolo i cittadini romani instaurarono il Comune
Consolare (che si insediò sul Campidoglio), rivale dell'autorità papale e
dell'autonomia dei nobili; in questo periodo Roma si munì di nuovi ed efficienti
sistemi di difesa.

L'era medievale, inoltre, fu caratterizzata dalle lotte tra le famiglie nobili
filopapali e quelle filoimperiali, che frenarono lo sviluppo dell'area centrale
della città fino al XVI secolo. Roma, centro politico del mondo grazie
all'avvento dei Papi, si confermò città pontificia quando Bonifacio VIII, nel
1300, proclamò il primo Giubileo (evento che fece accorrere in città circa due
milioni di pellegrini); lo stesso Pontefice, tre anni dopo, fondò lo Studium
Urbis.

Ma quando nel 1309 papa Clemente V si ritirò ad Avignone, Roma fu governata
dalle famiglie nobili in continua lotta reciproca: la città subì un'involuzione,
e nel Quattrocento registrò appena 20 000 abitanti.

Il radicale mutamento della Roma medievale fu iniziato da papa Niccolò V, che
decise di realizzare ex novo il nuovo centro di Roma, il centro della fede
cristiana, diverso da quello pagano dell'antica Roma. Si spostò dal Laterano e
concepì l'idea della costruzione della nuova basilica di San Pietro: da quel
momento, per circa quattro secoli, Roma fu sotto il completo dominio dei
pontefici.

In seguito alla riforma luterana (1517) e al sacco di Roma da parte dei
lanzichenecchi di Carlo V (1527), la città divenne il fulcro della Controriforma
avviata dal Concilio di Trento centrata sull'assolutismo papale, anche se da
quel periodo la figura del Papa smise di influire in maniera sostanziale sulla
politica europea.

L'età barocca fu caratterizzata da un grande rinnovamento urbanistico della
città, sia da parte dei nobili e delle potenti famiglie cardinalizie, che
costruirono nuove dimore in centro e sulle colline, sia da parte dei pontefici.
Il vero artefice della grande opera di modernizzazione architettonica, culturale
ed economica della città fu papa Sisto V, pontefice per soli cinque anni
(1585-1590). Nel 1626 fu inaugurata la nuova basilica di San Pietro in Vaticano,
emblema del dominio papale.

L'assolutismo papale fu interrotto solo quando gli sconvolgimenti creati dalla
Rivoluzione francese portarono il 15 febbraio 1798 alla proclamazione della
Repubblica Romana e alla deposizione di papa Pio VI. La nuova forma di governo
durò appena un anno, ma con l'avvento di Napoleone Bonaparte, Roma entrò a far
parte del Primo Impero francese (1808), con un ruolo simbolico importante, tanto
da istituire il titolo di re di Roma per il proprio erede. Lo stesso Napoleone
incaricò l'artista Antonio Canova di rinnovare la città; su suo ordine, inoltre,
iniziarono gli scavi archeologici (in particolar modo al Foro Romano) guidati
dal francese Antoine Chrysostome Quatremère de Quincy.

Alla conclusione dell'era napoleonica, nonostante una fugace occupazione da
parte di Gioacchino Murat nel novembre 1813, papa Pio VII fu liberato
nell'aprile 1814 e fece ritorno a Roma, ripristinando il potere temporale come
sancito dal Congresso di Vienna.

La Restaurazione del potere temporale dei papi durò pochi decenni, subendo gli
effetti del Risorgimento italiano. A seguito dei moti del 1848 e della fuga di
papa Pio IX, nel 1849 fu istituita la Seconda Repubblica Romana, governata dal
triumvirato di Carlo Armellini, Giuseppe Mazzini e Aurelio Saffi. Durò solo
pochi mesi, nonostante l'eroica difesa guidata da Giuseppe Garibaldi sul
Gianicolo, a causa dell'intervento dell'esercito francese di Luigi Napoleone
Bonaparte comandato dal generale Oudinot.

Nel 1861, in seguito all'unità d'Italia suggellata da Cavour, ebbero inizio le
pressioni del primo re d'Italia, Vittorio Emanuele II nei confronti di Pio IX,
invitato ripetutamente a lasciare il proprio dominio temporale. Furono vani
anche i tentativi di numerosi patrioti (tra cui lo stesso Garibaldi, fermato a
Mentana) di annettere con la forza Roma al Regno d'Italia, e la situazione
rimase invariata fino alla caduta di Napoleone III nel 1870.

Il 20 settembre i bersaglieri comandati dal generale Raffaele Cadorna aprirono
una breccia nella cerchia delle mura, nei pressi di Porta Pia, ed entrarono a
Roma. Pio IX si chiuse nei palazzi vaticani dichiarandosi prigioniero politico,
sebbene con la Legge delle Guarentigie gli fossero state garantite prerogative
sovrane. Roma, tramite il plebiscito del 2 ottobre, fu annessa al Regno
d'Italia, di cui divenne capitale il 3 febbraio 1871.

I primi decenni della nuova capitale videro un grande fermento edilizio, con
l'edificazione di gran parte dell'area racchiusa entro le mura a danno delle
grandi ville preesistenti, come Villa Ludovisi, sia per edifici pubblici e
ministeri, sia per nuovi quartieri residenziali. L'espansione urbana avvenne in
parallelo con l'afflusso di molti nuovi abitanti, che superarono il mezzo
milione all'inizio del XX secolo, ma fu anche la causa dello scandalo
finanziario della Banca Romana.

Dopo la prima guerra mondiale la città si venne a trovare in un clima di
disordini e incertezza politica che, nel 1922, favorì l'ascesa al potere di
Benito Mussolini (28 ottobre, la marcia su Roma). Durante il ventennio fascista,
Roma fu al centro di una drastica rivoluzione urbanistica voluta e attuata dallo
stesso Mussolini: il duce fece abbattere diversi edifici medievali e
rinascimentali per permettere l'apertura di alcune grandi strade (via dei Fori
Imperiali, via del Teatro Marcello e via della Conciliazione) e l'isolamento di
monumenti antichi (Mausoleo di Augusto, Campidoglio, Colosseo). Nacquero,
inoltre, nuovi quartieri e nuove strutture, come l'EUR (costruito in occasione
dell'Esposizione Universale di Roma del 1942, ma mai inaugurato a causa dello
scoppio della guerra), la città-giardino Aniene, la città universitaria, il foro
Mussolini e Cinecittà. Con la firma dei Patti Lateranensi, l'11 febbraio 1929,
fu istituito il nuovo stato indipendente della Città del Vaticano, con
giurisdizione sull'omonimo colle e su altre proprietà extraterritoriali.

Nel 1940 l'Italia entrò nella seconda guerra mondiale, che non coinvolse
direttamente Roma finché, a seguito dell'andamento sfavorevole all'Asse, il 19
luglio 1943 fu oggetto di un duro bombardamento ad opera di forze aeree alleate
che causò la morte di oltre 3000 persone nei quartieri San Lorenzo, Tiburtino,
Prenestino, Casilino, Labicano, Tuscolano e Nomentano. Dopo l'arresto di
Mussolini il 25 luglio e l'armistizio dell'8 settembre, Roma venne occupata dai
nazisti, nonostante il tentativo di difesa presso Porta San Paolo e alla
Montagnola e sebbene fosse stata dichiarata città aperta. Nei nove mesi di
occupazione la città fu teatro della deportazione degli ebrei romani del 16
ottobre 1943, di attacchi alla Wehrmacht da parte della resistenza romana come
quello avvenuto in via Rasella, e di eccidi da parte dei nazisti come alle Fosse
Ardeatine, per poi essere infine liberata dagli Alleati il 4 giugno 1944.

Cessata la guerra, Roma, in seguito al referendum del 2 e 3 giugno 1946, divenne
capitale della Repubblica italiana. Negli anni cinquanta e sessanta la città si
sviluppò urbanisticamente e demograficamente e, a partire dal Giubileo del 1950,
divenne una delle più ambite mete turistiche trasformandosi, in poco tempo, in
una delle capitali mondiali del divertimento e del cinema, grazie alle numerose
pellicole di affermati autori cinematografici.

Gli anni cinquanta e sessanta sono ricordati come il periodo della dolce vita,
raccontata da Federico Fellini nell'omonimo film. Roma, divenuta una delle
capitali internazionali del cinema, è frequentata dai più importanti personaggi
del jet set internazionale, che si ritrovano nei locali di via Veneto. Nello
stesso periodo diventa uno dei centri dell'alta moda italiana, con l'apertura
delle boutique delle grandi firme su Via Condotti, via Borgognona e via
Frattina.

In questo periodo la città si espanse in modo rapido: furono realizzati nuovi
quartieri e le aree periferiche, fino ad allora in aperta campagna, furono
urbanizzate. Venne realizzata la nuova stazione Termini e furono costruite nuove
infrastrutture (tra cui il primo tratto della rete metropolitana e il Grande
Raccordo Anulare) e gli impianti sportivi per i giochi olimpici che Roma ospitò
nel 1960. Il 25 marzo 1957, inoltre, furono firmati a Roma i due trattati che
istituirono la comunità economica europea e la comunità europea dell'energia
atomica; dal 1962 al 1965 nella basilica di San Pietro si svolse il Concilio
Vaticano II.

Oggi Roma, città più popolosa e più vasta d'Italia, funge da centro della vita
politica nazionale e centro della religione cattolica; in qualità di città
capitale, trasformata da comune in città metropolitana, gode di speciali poteri
amministrativi.

La descrizione dello stemma del Comune di Roma è contenuta nel primo articolo
dello statuto comunale:

Altri simboli di Roma, oltre allo stemma comunale, sono la lupa capitolina,
statua bronzea raffigurante la leggendaria lupa che allattò i due gemelli Romolo
e Remo; il Colosseo, il più grande anfiteatro del mondo romano, riconosciuto,
nel 2007, come una delle sette meraviglie del mondo moderno (unica in Europa);
il Cupolone, la cupola della basilica di San Pietro in Vaticano, che domina
tutta la città e simboleggia il mondo cristiano. Simbolo della città durante
l'antichità era l'aquila imperiale, effigie militare; durante il Medioevo era il
leone, animale emblema di supremazia.

Il motto della città è SPQR, in latino Senatus PopulusQue Romanus (il Senato e
il Popolo romano), che nell'antichità indicava le due classi che erano a
fondamento della società romana, quelle dei patrizi e dei plebei.

Roma è la città con più monumenti al mondo e inoltre è anche la città del mondo
che ha più monumenti per metro quadrato.

I più importanti edifici sacri dell'antichità furono i templi: non erano luoghi
di raduno per i fedeli, ma ospitavano unicamente l'immagine cultuale della
divinità cui erano dedicati. Si ritiene che in tarda età repubblicana Roma
avesse circa un centinaio di templi.

Le chiese cristiane sono diverse centinaia e la loro storia si intreccia con la
storia religiosa, sociale ed artistica della città. La cattedrale è la Basilica
di San Giovanni in Laterano, una delle quattro basiliche patriarcali o papali
insieme con la Basilica di San Pietro in Vaticano, la Basilica di San Paolo
fuori le mura e la Basilica di Santa Maria Maggiore.

Le quattro basiliche facevano parte del cosiddetto "giro delle sette chiese" che
i pellegrini dovevano compiere a piedi ed in un unico giorno. Le altre tre
chiese facenti parte di tale itinerario sono la basilica di San Lorenzo fuori le
mura, la basilica di Santa Croce in Gerusalemme e la basilica di San Sebastiano
fuori le mura.

Roma è la città con il maggior numero di chiese al mondo, considerando anche il
consistente numero di luoghi di culto protestanti, ortodossi e di altre
confessioni cristiane.

Tra il 1984 e il 1992, nel quartiere Parioli, è stata costruita la più grande
moschea d'Europa, che occupa una superficie di 34 000 m²; nel ghetto ebraico si
trova il Tempio Maggiore di Roma, completato nei primi anni del Novecento.

I principali cimiteri romani sono il cimitero del Verano, il cimitero comunale e
monumentale della città; il cimitero Flaminio, il più grande d'Italia; il
cimitero Laurentino, quello di più recente apertura (2002), terzo per grandezza
dei cimiteri romani, anche noto come "cimitero di Trigoria"; il cimitero
acattolico (o dei protestanti, o "degli inglesi"), istituito nella prima metà
del XVIII secolo per la sepoltura degli stranieri praticanti un'altra religione
o non religiosi; accanto a quest'ultimo fu costruito, verso il 1947, un piccolo
cimitero di guerra riservato ai soldati del Commonwealth morti a Roma.

Le architetture civili di Roma consistono in diverse centinaia di edifici e
altri monumenti che accompagnano la storia della città da circa 28 secoli:
dall'arx Capitolina e le domus dell'antica Roma ai palazzi signorili dell'età
medievale, dalle lussuose ville della Roma pontificia alle costruzioni moderne
che caratterizzano l'EUR, come il Palazzo della Civiltà Italiana e i quartieri
più recenti, fino alle opere dei più importanti architetti contemporanei
realizzate negli ultimi due decenni.

Piazza del Campidoglio ospita il palazzo Senatorio, sede di rappresentanza di
Roma Capitale, e Palazzo dei Conservatori e palazzo Nuovo, sedi dei Musei
Capitolini. Molteplici i palazzi storici della città, sede delle famiglie
nobiliari, cardinalizie e papali che esercitarono il proprio potere in Roma: tra
questi, Palazzo Venezia, Palazzo Farnese, Palazzo Colonna e Palazzo Barberini.

Dopo l'annessione di Roma al Regno d'Italia, molti palazzi furono adibiti a sede
dei vari organi del governo provinciale, regionale e nazionale, come il Palazzo
del Quirinale, sede della Presidenza della Repubblica; Palazzo Madama, sede del
Senato della Repubblica; Palazzo Montecitorio, sede della Camera dei deputati;
Palazzo Chigi, sede del Governo italiano; palazzo Valentini, sede della
provincia di Roma; Palazzo Koch, sede della Banca d'Italia; Palazzo della
Consulta, sede della Corte Costituzionale; palazzo Spada, sede del Consiglio di
Stato; il Palazzo di Giustizia (Palazzaccio), sede della Corte Suprema di
Cassazione, e i vari palazzi ministeriali.

Numerose anche le ville e giardini facenti parte in passato di dimore nobiliari,
a partire dai giardini urbani di proprietà dei personaggi di spicco della Roma
antica (gli horti). Le più grandi ville urbane sono Villa Doria Pamphilj, Villa
Borghese, Villa Ada, Villa Giulia, Villa Chigi, Villa Albani e Villa Torlonia.

Nel corso della sua plurisecolare storia, Roma è stata sede di centinaia di
teatri (il più antico in muratura era il teatro di Pompeo, seguito poi dal
teatro di Marcello) ed altri edifici ad uso spettacolo, come i circhi (il più
celebre il Circo Massimo, capace di ospitare circa 250 000 spettatori, record
tuttora imbattuto) e gli anfiteatri (il maggiore dei quali, il Colosseo, è
divenuto simbolo della città ed emblema della cultura mondiale).

Roma, inoltre, è ricca di fontane e di acquedotti: tra le fontane monumentali,
la maggior parte delle quali sono state fatte costruire dai papi all'inizio
dell'età moderna, vi sono la fontana di Trevi, la fontana dell'Acqua Felice (o
del Mosè), le Quattro Fontane, la fontana della Barcaccia, le tre fontane di
piazza Navona (Quattro Fiumi, Moro e Nettuno), la fontana delle Tartarughe, la
fontana del Tritone, la fontana dell'Acqua Paola e la fontana delle Naiadi.

Gli acquedotti furono costruiti in età antica: la loro lunghezza complessiva
arrivò a misurare circa 350 km; in età moderna i papi li fecero restaurare e ne
fecero costruire altri; gli ultimi furono costruiti nel corso del Novecento per
le accresciute esigenze idriche della città. I principali acquedotti di Roma
sono: l'acquedotto Felice, l'acquedotto dell'Acqua Paola, l'Acqua Pia Antica
Marcia, l'acquedotto del Peschiera-Capore e l'acquedotto Appio-Alessandrino.

Caratterizzano il centro cittadino anche alcuni archi trionfali antichi (arco di
Tito, arco di Settimio Severo, arco di Costantino) e i resti di diverse terme,
uno dei principali luoghi di ritrovo durante l'antichità (tra cui le terme di
Caracalla, le terme di Diocleziano e le terme di Tito).

Il Tevere e l'Aniene, i fiumi che attraversano la città, sono scavalcati da più
di una trentina di ponti: nell'area urbana, 28 attraversano il Tevere (tra cui
gli antichi ponte Milvio, ponte Sant'Angelo, ponte Sisto e ponte Fabricio),
mentre 5 sono stati costruiti per l'attraversamento dell'Aniene, tra cui il
ponte Nomentano.

Tra le architetture contemporanee si possono annoverare l'Auditorium Parco della
Musica di Renzo Piano, il MAXXI di Zaha Hadid, il MACRO di Odile Decq, il Museo
dell'Ara Pacis e la Chiesa del Giubileo di Richard Meier, il Nuovo Centro
Congressi (la "Nuvola") di Massimiliano Fuksas.

Le architetture militari di Roma risalgono alle origini mitiche della città,
quando Romolo avrebbe innalzato le mura della Roma quadrata, per segnare il
confine sacro dell'urbs (il pomerium), e ricoprirono un ruolo rilevante
nell'intero arco della storia dell'Urbe, determinandone lo sviluppo e la difesa.

Nel corso della sua storia furono eretti cinque distinti sistemi difensivi: dopo
le mura romulee, quelle serviane (poi ricostruite in epoca repubblicana),
aureliane, leonine (medievali, intorno al Vaticano e a Borgo) e gianicolensi
(seicentesche, intorno a Trastevere e al Gianicolo). La principale cerchia
muraria della città, fatta costruire dall'imperatore Aureliano, è ancora in gran
parte esistente e delimita il suo centro storico; in origine lunga circa 19 km
con 18 porte, la maggior parte delle quali si apriva su una via consolare: tra
le più imponenti ancora oggi, le attuali porta Maggiore, porta San Sebastiano e
porta San Paolo. Roma è l'unica capitale europea ad avere conservato quasi
interamente il circuito delle sue mura.

Altra immagine caratteristica della Roma medievale e dell'agro romano, erano le
torri e i castelli, spesso costruite su rovine antiche, dimore delle potenti
famiglie baronali che spadroneggiavano in città tra il X e il XIV secolo.
Gregorovius affermò che nel medioevo Roma contasse circa 900 torri, la maggior
parte di esse abbattuta nella seconda metà del Duecento per volere del senatore
ghibellino Brancaleone degli Andalò; ne rimangono ancora oggi circa 50, tra cui
nel centro storico torre delle Milizie, torre Argentina, torre Caetani, torre
dei Capocci, torre dei Conti, tor Sanguigna e torre della Moletta, e fuori dal
centro tor de' Schiavi, torre di Centocelle, tor Pignattara e tor Tre Teste.

Tra i castelli rimangono invece Castel Sant'Angelo, costruito dai papi a
controllo della città sulla riva destra del Tevere, il castrum Caetani
sull'Appia antica, la Rocca di Ostia a Ostia Antica, il castello della
Cecchignola, il castello della Magliana, il Castello di Isola Farnese, il
Castello di Corcolle, il Casal de' Pazzi, il Castello di Lunghezza, il Castello
di Porcareccia, il Castello di Torrenova.

Dopo l'unità d'Italia, la città venne protetta con un campo trincerato composto
da quindici forti e quattro batterie che formavano un anello di circa 40 km
intorno all'abitato.

Le principali piazze di Roma, nate durante il Rinascimento o il periodo barocco,
tendono a testimoniare la capacità creativa di un ideale di vita armonioso tra
esaltazione umanistica e concezione soprannaturale. Tra le più celebri piazze
romane, vi sono piazza di Spagna, piazza Navona, Piazza del Popolo, piazza della
Repubblica, piazza Venezia, piazza Colonna, piazza Farnese, largo di Torre
Argentina, Campo de' Fiori e piazza San Pietro.

Tra le principali vie del centro cittadino, via del Corso, via del Babuino e via
di Ripetta, che formano il Tridente; via dei Fori Imperiali, già via
dell'Impero; via Veneto, resa celebre negli anni sessanta; via dei Condotti, la
principale via dello shopping; via Margutta, la via degli artisti; via
Nazionale, realizzata dopo l'unità; via della Conciliazione, che collega lo
Stato italiano con la Città del Vaticano.

Roma è la città che conserva il maggior numero di obelischi: molti risalgono
all'età imperiale, quando gli obelischi venivano trasportati direttamente
dall'Egitto; altri furono realizzati dai romani, che usarono lo stesso granito
degli egizi. La maggior parte di essi è stata fatta restaurare da papa Sisto V.

Fin dall'antichità, strade, piazze ed edifici di Roma sono ornati da statue di
vario genere (equestri, statue in piedi, statue sedute, busti). Anticamente ad
esse era attribuito quasi un potere mistico, in grado di proteggere il popolo
romano e rappresentare il consesso degli dei. Particolari e caratteristiche sono
le sei statue parlanti (tra cui Pasquino e la statua del Babuino), attraverso le
quali il popolo, in modo satirico e pungente, esprimeva il proprio malumore nei
confronti di chi deteneva il potere in città.

A Roma, nel corso dei secoli, sono state erette numerose colonne, a scopo
commemorativo; tra le 14 ancora esistenti vi sono la colonna di Marco Aurelio e
la colonna di Traiano. Tra i principali colonnati della città, il più noto è
probabilmente quello realizzato da Bernini nel Seicento.

Per la sua vastità di siti e reperti archeologici, Roma è un vero museo a cielo
aperto.

La culla della storia di Roma è il Palatino, sotto il quale si trovano il Foro
Romano, i Fori Imperiali e i Mercati di Traiano, i centri della vita politica,
economica, religiosa e sociale del mondo antico.

A non molta distanza si trova il Colosseo, il monumento simbolo dell'antica
Roma; sul vicino colle Oppio si trovano i resti della Domus Aurea, la casa d'oro
di Nerone.

Procedendo da piazza Venezia verso il Tevere si trovano la Crypta Balbi (parte
dell'antico teatro di Balbo), il Foro Boario, il teatro di Marcello con i templi
dell'area di Sant'Omobono e del Foro Olitorio e l'area sacra di largo di Torre
Argentina (dove fu ucciso Cesare).

Altri siti archeologici presenti in città sono la basilica sotterranea di Porta
Maggiore, le terme di Caracalla, le terme di Diocleziano, le terme di Tito, il
mitreo di San Clemente, l'Auditorium di Mecenate, lo stadio di Domiziano, i
resti del Ludus Magnus, gli Auditoria di Adriano e le case romane del Celio,
sottostanti la Basilica dei Santi Giovanni e Paolo.

Fuori dal centro abitato, si trovano gli scavi di Ostia; il mausoleo di Cecilia
Metella, l'adiacente Villa di Massenzio, il Castrum Caetani, il sepolcro degli
Scipioni e la villa dei Quintili sull'Appia Antica; la villa di Livia a Prima
Porta; l'area archeologica di Veio, con il santuario etrusco dell'Apollo e il
parco delle Tombe della via Latina.

L'insieme delle aree verdi libere copre una superficie complessiva di 86 000
ettari, il 67% dei 128 500 ettari di Roma Capitale. Tra questi si segnalano le
aree naturali protette, il cui habitat è particolarmente ricco di specie
vegetali e animali, comprendenti 19 parchi terrestri e uno marino, le secche di
Tor Paterno. Le aree protette sono una realtà recente, cominciata con
l'istituzione del Parco regionale urbano del Pineto nel 1987 e di quello del
Parco naturale regionale Appia antica l'anno successivo; nel 1997 nacque l'ente
regionale Romanatura, che ampliò notevolmente il numero di zone protette,
aggiungendone ben 14.

Tra i parchi regionali e le riserve naturali ricadenti all'interno del
territorio comunale di Roma da ricordare, oltre al parco dell'Appia Antica, la
riserva naturale della Marcigliana, la riserva naturale di Decima-Malafede, la
riserva naturale Litorale romano, la riserva naturale Valle dell'Aniene, la
riserva naturale dell'Insugherata e la riserva naturale di Monte Mario, ai quali
si aggiungono i parchi all'interno delle ville di Roma e i vari parchi urbani
(es. Parco degli Acquedotti). Specifiche aree verdi sono destinate all'orto
botanico ed al roseto comunale mentre, nelle zone più periferiche, sono pure
presenti aree agricole.

La vasta area rurale, in parte pianeggiante ed in parte collinare, che si
estende attorno alla città di Roma viene definita agro romano, che si
differenzia dalla campagna romana in quanto contenuto nel territorio comunale.

Nella città eterna vivono migliaia di specie di animali, vertebrati ed
invertebrati. Tipici della zona del Colosseo, per esempio, sono i gatti,
dichiarati dal 2001 «patrimonio bioculturale di Roma» (unico esempio in Italia
di un provvedimento del genere). I gatti romani sono circa 300 000.
Approssimativamente 120 000 vivono nelle case ed i restanti sono randagi,
raggruppati in almeno 400 colonie feline definite habitat libero (previsto dalla
Legge numero 281 del 1991 e dalla Legge Regionale numero 34 del 1997), e
moltissimi romani, principalmente le donne, se ne prendono cura. Da qui il
termine di "gattare" per indicarle.

Tra gli uccelli si ricordano gli storni, stimati in addirittura 5 milioni di
esemplari. Roma è, da anni, la città italiana con il maggior numero di questi
volatili, che hanno colonizzato l'ambiente urbano a partire dal primo
dopoguerra, in seguito alla distruzione di molte zone umide periferiche,
trovando pochi predatori e facile riparo. Le prime aree invase da questi uccelli
sono state le zone verdi di Palazzo Venezia, di Villa Torlonia e piazza Cavour,
seguite nel 1970 da Villa Ada, Villa Pamphilj, via XX Settembre, viale
Trastevere e via Appia Nuova. In seguito hanno colonizzato i platani della riva
destra del Tevere, tra ponte Matteotti e ponte Sant'Angelo, per arrivare infine
ad entrambe le rive. Nelle stagioni di migrazione causano, con le loro
deiezioni, notevoli fastidi.

Con i suoi oltre 2 865 000 abitanti, Roma è il comune più popoloso d'Italia. Nel
contesto dell'Unione europea, il comune di Roma si colloca al quarto posto in
termini di popolazione, dopo Londra, Berlino e Madrid. Annoverando anche
pendolari, militari, studenti, residenti vaticani, politici e diplomatici, il
totale degli abitanti di Roma in un normale giorno lavorativo raggiunge la cifra
di circa 4 000 000 di persone.

Roma è il comune italiano con il maggior numero di residenti stranieri: al 31
dicembre 2015 sono in totale 365 181, provenienti da 180 stati diversi (compresi
5 cittadini vaticani), il 12,66 % del totale della popolazione. Le comunità più
numerose sono quelle provenienti da:

Il latino fu la prima lingua di Roma; subì la stessa evoluzione e trasformazione
della città: dapprima parlato solamente nell'Urbe e nel latium vetus (con poche
varianti dialettali, ad esempio a Falerii e Preneste), subì l'influsso
dell'etrusco e soprattutto del greco. Successivamente la lingua latina seguì
l'espansione di Roma nella penisola italica e in tutto l'impero, fino a subire,
insieme all'istituzione politica, una fase di declino. In epoca medievale si
confermò come lingua ufficiale della Chiesa di Roma e come la lingua colta e
internazionale dell'Europa occidentale.

L'idioma utilizzato comunemente dalla popolazione, oltre alla lingua ufficiale
italiana, è il romanesco, che, come la maggior parte dei dialetti italiani, non
ha alcuna ufficialità. Formatosi in età medievale, originariamente era affine ai
dialetti meridionali, per poi subire l'influenza culturale del fiorentino
durante il Rinascimento, che lo rese più simile alla parlata toscana.

Il romanesco, come tutte le lingue, si è poi evoluto negli anni (Giuseppe
Gioachino Belli, nella prima metà dell'Ottocento, usa forme linguistiche che non
vengono utilizzate da Trilussa all'inizio del Novecento), e dall'inizio del XX
secolo si è diffuso anche in altre zone del Lazio, in conseguenza della crescita
demografica.

Tra le maggiori creazioni letterarie in dialetto romanesco sono da ricordare,
oltre i poeti già citati Gioachino Belli e Trilussa, Cesare Pascarella, Giuseppe
Berneri, Filippo Chiappini, Crescenzo Del Monte. Numerosi attori hanno
contribuito e contribuiscono all'espressione teatrale e cinematografica del
romanesco nel Novecento: tra questi, Aldo Fabrizi, Elena Fabrizi, Alberto Sordi,
Nino Manfredi, Gina Lollobrigida, Anna Magnani, Gigi Proietti, Gabriella Ferri,
Enrico Montesano e Carlo Verdone.

Nonostante le origini indoeuropee, la religione romana, legata alla storia e
alle tradizioni della città sin dalle sue origini, presenta caratteristiche
proprie, dovute alla mentalità storica, giuridica e politica tipica della
società romana.

Le divinità, a differenza di quelle greche, non avevano un'esistenza autonoma;
la religio non dava adito a racconti mitici o riflessioni teologiche, ma era
instrumentum regni: già dalla fase arcaica della storia romana, infatti, le
istituzioni religiose non erano distinte da quelle politiche.

Accanto alle divinità maggiori (Giove, Giunone, Minerva, Vesta, Giano, Marte),
antropomorfizzate, vi erano alcuni spiriti protettori, come i Lari e i Penati.
La religione romana era caratterizzata anche da un ciclo principale di feste
annuali, legato esclusivamente alla città di Roma; tuttavia, con l'espansione
dell'impero, si diffusero in Roma numerose nuove religioni e culti misterici,
provenienti soprattutto dall'Oriente.

Nel I secolo, come avvenne nei centri più importanti dell'impero, si diffuse
rapidamente anche il cristianesimo: inizialmente ritenuti una setta giudaica, i
cristiani, appartenenti a tutti i ceti della società, avevano una propria
organizzazione (la chiesa, assemblea di Dio), con a capo un vescovo
(successivamente chiamato Papa), primo dei quali è considerato l'apostolo
Pietro; egli morì a Roma come Paolo di Tarso, l'apostolo dei Gentili giunto
nell'Urbe per la predicazione intorno al 60: entrambi sono i santi patroni di
Roma.

In seguito alla svolta costantiniana del 313 e all'editto di Tessalonica del
380, il cristianesimo si affermò come religione di Stato e la Chiesa di Roma,
che detiene il primato della sede di Pietro, accrebbe il proprio potere
spirituale e liturgico e instaurò un rapporto con le istituzioni politiche che
caratterizzò i secoli successivi.

Roma, da secoli meta di pellegrinaggio di milioni di fedeli, è il centro
principale del cattolicesimo ospitando al proprio interno lo Stato della Città
del Vaticano, governato dal vescovo di Roma, che per uso della Chiesa stessa è
sempre il papa regnante. La religione cattolica di rito romano è anche quella
attualmente più diffusa tra la popolazione, risultando battezzato con tale
confessione circa l'82,0% della popolazione.

Il territorio comunale di Roma Capitale risulta principalmente appartenere alla
diocesi di Roma, anche se una parte consistente della zona nordoccidentale
ricade nella diocesi di Porto-Santa Rufina (con la sede vescovile in località La
Storta), la zona di Ostia Antica (sede vescovile) e parte di Casal Palocco nella
diocesi di Ostia, una parte di Torre Gaia e Borghesiana nella diocesi di
Frascati e la zona di San Vittorino nella diocesi di Tivoli.

Oltre al cattolicesimo, a Roma sono diffusi l'islam ed altri culti cristiani; in
città, inoltre, dalla tarda età repubblicana è presente una folta comunità
ebraica. In particolare è presente la Chiesa Evangelica Valdese con una nota
chiesa in Piazza Cavour e l'ortodossia con, specialmente, la chiesa dei russi
vicino alla stazione di Roma San Pietro. L'Islam ha, come principale sede
cittadina, la Moschea di Roma (la più grande moschea dell'Occidente) in zona
Acqua Acetosa. L'ebraismo ha una delle più grandi sinagoghe d'Europa, il Tempio
Maggiore di Roma, nella zona del ghetto.

Uno dei principali festeggiamenti della tradizione popolare romanesca fu, dal XV
al XIX secolo, il Carnevale romano, ripristinato dal comune di Roma, seppur in
forma del tutto diversa, nel 2010. Le sue origini si fanno risalire ai
Saturnalia dell'antica Roma, caratterizzati da divertimenti pubblici, balli e
mascherate. I giochi carnascialeschi si svolsero dal X secolo sul monte
Testaccio; qualche secolo dopo, papa Paolo III decise che il carnevale si
svolgesse in via Lata, attuale via del Corso. Tra le maschere tipiche del
carnevale romano vi sono Rugantino, Meo Patacca e il Generale Mannaggia La
Rocca.

Per le sue peculiari caratteristiche, una delle zone di Roma in cui è ancora
possibile rintracciare frammenti e stimoli della cultura popolare è il
pittoresco rione di Trastevere, con i suoi stretti vicoli, le trattorie, le
chiese medievali e il colle Gianicolo; è proprio a Trastevere che sorge il museo
del folklore e dei poeti romaneschi, che ospita documenti della vita quotidiana
e delle tradizioni romane, tra cui gli acquerelli di Ettore Roesler Franz sulla
Roma sparita.

Nel quartiere Europa, si trova il museo nazionale delle arti e tradizioni
popolari, che raccoglie materiale tradizionale e folkloristico-popolare
proveniente da tutta Italia.

La città è il centro di molte istituzioni finanziarie (banche ed assicurazioni),
di centri di produzione televisiva, di aziende operanti nella moda e nella
pubblicità e soprattutto dell'industria cinematografica.

Roma è anche sede di alcune agenzie internazionali delle Nazioni Unite, come il
Programma Alimentare Mondiale (PAM), l'Organizzazione delle Nazioni Unite per
l'Alimentazione e l'Agricoltura (FAO), e il Fondo Internazionale per lo Sviluppo
Agricolo (IFAD); in città ha sede il collegio di difesa della NATO. La capitale
italiana, oltre ai trattati che nel 1957 hanno istituito la CEE e l'Euratom, ha
ospitato anche la firma ufficiale del trattato per la costituzione europea (29
ottobre 2004) e la stipulazione dello statuto della Corte Penale Internazionale.

Essendo capoluogo della provincia di Roma, della regione Lazio e capitale della
Repubblica italiana, Roma ospita, oltre alle sedi comunali, le varie sedi del
governo provinciale, regionale e nazionale, nonché lo Stato Maggiore
dell'Esercito, lo Stato Maggiore della Marina, lo Stato Maggiore
dell'Aeronautica Militare e lo Stato Maggiore della Difesa e l'Agenzia Spaziale
Italiana.

La città è servita da numerosi ospedali e centri di cura pubblici e privati,
nelle varie ASL in cui è suddivisa la città. Nel quartiere Tiburtino ha sede
l'Istituto Superiore di Sanità, che opera al servizio del ministero della
Salute; tra i principali ospedali romani, vi sono l'arcispedale di Santo Spirito
in Saxia, l'ospedale pediatrico Bambino Gesù (appartenente al Vaticano),
l'ospedale San Filippo Neri, l'ospedale San Gallicano, il policlinico Agostino
Gemelli (dell'università Cattolica) e il policlinico Umberto I, l'ospedale
pubblico più grande in Italia.

Secondo un'indagine realizzata dall'ufficio Statistica del comune di Roma nel
2007, la qualità della vita dei cittadini romani nel complesso è buona:
ciononostante, la capitale mostra vari punti di debolezza.

Tra questi, emergono i problemi di traffico, di inquinamento ambientale e
acustico, causati dal crescente utilizzo dei mezzi privati; il decoro urbano
soffre per la presenza massiccia di affissioni e cartellonistica pubblicitaria
abusiva oltre per la presenza di graffiti vandalici Un altro problema riguarda i
servizi municipali, talvolta difficilmente raggiungibili, soprattutto dagli
anziani.

Tra gli aspetti positivi, emergono la soddisfazione dei cittadini di vivere a
Roma, godendo quotidianamente del patrimonio storico e archeologico cittadino,
delle sue bellezze monumentali, artistiche e culturali, del clima mite, della
vicinanza con il mare e con il centro della cristianità, delle varie opportunità
di studio e formazione, dei diversi impianti sportivi e dei grandi spazi verdi.

Secondo un'indagine sulla qualità della vita realizzata nel 2015 dalla società
di consulenza Mercer, nonostante gli aspetti positivi Roma occupa il 52º posto,
penalizzata dal suo sistema di trasporti e da un contesto di business non
ottimale, restando distante dal 41º posto di Milano.

A causa della criminalità organizzata crescente, nella città c'è uno dei tassi
di reati più alti d'Italia (nel 2010, secondo l'Associazione Nazionale
Funzionari di Polizia, Roma si è piazzata al secondo posto dietro Milano per
numero di reati ogni centomila abitanti, con particolare criticità per furti
d'appartamento, furti d'auto, scippi e rapine, mentre nel 2011 è schizzata in
testa per numero di omicidi). Secondo l'indagine Insicurezza e degrado nelle
periferie urbane realizzata nel 2009 dal dipartimento innovazione e società
della Sapienza per conto dell'Osservatorio regionale per la sicurezza e la
legalità, un romano su due considera pericolose le periferie, preoccupati
soprattutto dalla criminalità e gli incidenti stradali. La maggioranza dei
romani intervistati, inoltre, nota che in città ci sono zone insicure, dove
sarebbe meglio non andare.

Nella sua veste di capitale d'Italia, la città possiede due Archivi di Stato:
l'Archivio Centrale dello Stato, che conserva (con alcune eccezioni) la
documentazione prodotta dagli organi e dagli uffici dello Stato italiano sin
dalla sua unità e l'Archivio di Stato di Roma, che fino al 1953 ha svolto anche
le funzioni del primo.

Tra le più rilevanti si possono ricordare: la Biblioteca Angelica; la Biblioteca
Apostolica Vaticana, in Vaticano; la Biblioteca Casanatense; la Biblioteca
dell'Istituto dell'Enciclopedia Italiana, la Biblioteca Hertziana; la Biblioteca
Nazionale Centrale Vittorio Emanuele II, la biblioteca più grande d'Italia; la
Biblioteca Universitaria Alessandrina; la Biblioteca Vallicelliana. Con il nome
di Biblioteche di Roma viene invece indicata la rete delle 37 biblioteche di
pubblica lettura di Roma Capitale.

Numerose sono le biblioteche romane che partecipano al Servizio bibliotecario
nazionale (SBN). Grazie all'OPAC SBN è possibile effettuare via web ricerche nei
cataloghi correnti di oltre 100 istituzioni bibliotecarie della città, aggregate
nei diversi poli regionali.

A Roma sono presenti sedi di enti dediti alla ricerca scientifica, tecnologica,
medica o umanistica: tra gli altri, l'ISTAT, un ente di ricerca pubblico dedito
ai censimenti sulla popolazione, sull'industria, sui servizi, sull'agricoltura e
a varie indagini in campo economico; l'IsIAO, un ente pubblico che opera
attivamente nel campo della promozione culturale fra l'Italia e i paesi
dell'Africa e dell'Asia; l'IPOCAN, un'istituzione dedicata allo studio e alla
ricerca delle problematiche connesse al Vicino Oriente islamico in età moderna e
contemporanea; il Consiglio Nazionale delle Ricerche, ente pubblico nazionale
con il compito di svolgere, promuovere, diffondere, trasferire e valorizzare
attività di ricerca nei principali settori di sviluppo delle conoscenze e delle
loro applicazioni per lo sviluppo scientifico, tecnologico, economico e sociale
dell'Italia, con diverse sedi sparse sul territorio comunale e una forte
concentrazione di Istituti in un'Area di Ricerca; l'Accademia Nazionale dei
Lincei, una delle più antiche in Italia, fondata nel 1603.

Roma è la città italiana con il maggior numero di scuole dell'infanzia, primarie
e secondarie di I e II grado, pubbliche e private. La scuola a Roma ha origini
remote: Plutarco affermò che la prima scuola pubblica romana fu aperta verso la
metà del III secolo a.C., anche se verosimilmente si tratta di un'istituzione
molto più antica; durante tutto l'evo antico, Roma fu uno dei principali centri
di istruzione del mondo occidentale. Nel Medioevo, l'istruzione scolastica fu
completamente affidata alla Chiesa; dall'epoca rinascimentale fino alla presa di
Roma, fu in vigore l'ordinamento scolastico pontificio.

Tra i principali istituti scolastici romani si ricordano il Liceo ginnasio
statale Augusto, il liceo Torquato Tasso, il liceo ginnasio statale Giulio
Cesare, il liceo artistico Ripetta, il Liceo classico Ennio Quirino Visconti, il
Liceo classico Dante Alighieri, il Liceo scientifico statale Camillo Cavour, il
liceo ginnasio statale Terenzio Mamiani, ancora il liceo ginnasio statale Pilo
Albertelli, il liceo scientifico statale Augusto Righi, il liceo scientifico
statale Plinio Seniore, il collegio San Giuseppe (istituto De Merode), il
Convitto Nazionale Vittorio Emanuele II.

Roma ha il maggior numero di atenei e di iscritti universitari in Italia; sul
suo territorio sono presenti 22 atenei statali e privati e 24 atenei pontifici,
per un totale di 46 atenei.

La più importante è la Sapienza, che nel 2013 è stata anche l'unica università
italiana a comparire tra le prime cento del mondo secondo la classifica
internazionale elaborata dal Center for World University Rankings, collocandosi
al 63º posto.

A Roma l'offerta museale è molto vasta per quantità e qualità: i musei
contengono cultura, arte e scultura, tesori accumulati in città nel corso dei
secoli.

Dai musei Vaticani (più di quattro milioni di visitatori ogni anno), ai musei
Capitolini (il più antico museo pubblico al mondo), dalla galleria Borghese ai
numerosi musei archeologici, e ancora: Galleria Colonna, Galleria Doria
Pamphilj, il Museo Nazionale Romano, il Museo Nazionale Etrusco di Villa Giulia,
il Palazzo delle Esposizioni, il Museo di Roma, il Museo di Roma in Trastevere,
il Museo storico della Liberazione, il Museo centrale del Risorgimento, la
Galleria nazionale d'arte antica, il Museo dei Fori Imperiali (che assieme ad
altri fa parte del sistema dei Musei in Comune), il Museo Barracco, il Museo
nazionale d'arte orientale Giuseppe Tucci, il Museo napoleonico di Roma, il
Museo nazionale preistorico etnografico Luigi Pigorini, la Galleria nazionale
d'arte moderna e contemporanea nonché i moderni MACRO e MAXXI e i musei
scientifici (Museo civico di zoologia di Roma, Planetario e Museo Astronomico).

Tra le emittenti radiofoniche italiane a diffusione nazionale, hanno sede a Roma
Radio Capital, M2o, Radio Dimensione Suono Roma, Radio Radicale e il settore
radiofonico della Rai (Radio Rai) con 10 reti radiofoniche. Vi si trovano,
inoltre, la sede operativa di Radio 24, alcuni studi di Radio Kiss Kiss, una
redazione di Radio Maria e una sede di RTL 102.5.

Il 6 ottobre 1924 Ines Viviani Donarelli lesse l'annuncio iniziale della prima
trasmissione radiofonica italiana della URI dallo studio romano di palazzo
Corradi (quartiere Parioli). Nel 1927 la URI divenne EIAR, con sede legale a
Roma; a Torino vi era la direzione generale. Quest'ultima venne spostata a Roma
nel 1952, otto anni dopo che l'EIAR assunse la denominazione di Radio Audizioni
Italiane.

A Roma hanno sede alcuni tra i più diffusi quotidiani nazionali: Il Messaggero
(con sede in via del Tritone, fondato nel 1878), Il Tempo (fondato nel 1944, ha
sede a Palazzo Wedekind), La Repubblica (il secondo quotidiano più diffuso in
Italia), Secolo d'Italia (fondato nel 1952), il manifesto (di stampo comunista),
Corriere dello Sport - Stadio (uno dei tre principali quotidiani sportivi
nazionali), Il Fatto Quotidiano (fondato nel 2009), L'Unità (fondata da Antonio
Gramsci nel 1924); in passato fu anche sede di Liberazione, Il Popolo, e Il
Riformista.

Tra i gruppi editoriali e le case editrici romane, vi sono il Gruppo Editoriale
L'Espresso, il Gruppo Editoriale Italiano, l'Istituto dell'Enciclopedia
Italiana, la Carocci, la Città Nuova Editrice, Caltagirone Editore, la Lateran
University Press, la Newton Compton Editori, la Gremese, la Fanucci, la
Nutrimenti la Editori Riuniti, la CISU e CIC Edizioni Internazionali.

Roma è considerata una delle capitali mondiali del cinema: dalla costruzione di
Cinecittà in poi, vi si è concentrata molta parte dell'industria cinematografica
italiana. Cinecittà, inaugurata nel 1937, negli anni cinquanta e sessanta
divenne, per i produttori americani, la nuova Hollywood: qui furono girati
kolossal come Quo vadis?, Cleopatra e Ben-Hur.

Diversi luoghi della città sono legati a film, attori, registi: ad esempio,
piazza del Popolo (Nell'anno del Signore di Luigi Magni), via Veneto e fontana
di Trevi (La dolce vita di Fellini), Trinità dei Monti e via Margutta (Vacanze
romane di William Wyler), Testaccio (Accattone di Pier Paolo Pasolini), la
fontana di Trevi (Totòtruffa 62, con Totò e Nino Taranto). Vi sono, inoltre,
film di grande successo legati alla città e alla sua storia, seppur girati
altrove: sono numerosi, in particolar modo, i film sull'antica Roma, facenti
parte del cosiddetto genere peplum (da Spartacus a Il gladiatore) e specialmente
quelli filo religioso-esorcistico (Il rito, L'altra faccia del diavolo e Angeli
e demoni).

Roma è legata a tanti altri cineasti, tra cui registi come Vittorio De Sica,
Roberto Rossellini, Giorgio Bianchi, Luigi Comencini, Luigi Zampa, Dino Risi,
Steno, Pietro Germi, Ettore Scola, Sergio Leone, Lucio Fulci, Dario Argento,
Nanni Moretti, Matteo Garrone, sceneggiatori come Suso Cecchi d'Amico, Ennio
Flaiano, Leonardo Benvenuti, Age e Scarpelli, Flavio Mogherini e anche ad attori
come Anna Magnani, Aldo Fabrizi, Silvana Mangano, Alberto Sordi, Nino Manfredi,
Vittorio Gassman, Ugo Tognazzi, Gian Maria Volonté, Enrico Montesano, Gigi
Proietti, Christian De Sica, Carlo Verdone, Sergio Castellitto, Massimo Ghini.

Prima di Cinecittà, tuttavia, vi furono altre case di produzione: la Cines,
sorta nel 1906 dalla trasformazione in società anonima della Alberini & Santoni,
la Scalera Film, alla circonvallazione Appia, e la De Paolis; contribuirono allo
sviluppo dell'industria cinematografica anche la Settimana Incom e l'Istituto
Luce.

Nel 1952 la direzione generale della R.A.I. si trasferì da Torino (città in cui
nel 1924 nacque la URI) a Roma: qui la società, il 10 aprile 1954, divenne
operatore televisivo e assunse la denominazione RAI - Radiotelevisione Italiana.
La sede legale e direzionale e la direzione generale della RAI si trovano in
viale Mazzini 14, nel quartiere Della Vittoria. Il principale centro di
produzione si trova a Saxa Rubra; altri sono siti in via Teulada (Della
Vittoria), via Ettore Romagnoli (Monte Sacro Alto) e al teatro delle Vittorie in
via Col di Lana (Della Vittoria); l'auditorium RAI, invece, si trova al Foro
Italico.

A Roma si trovano anche due centri di produzione Mediaset (il Centro Safa
Palatino e l'Elios), una sede di Sky Italia (sulla Salaria) e la sede de La7 e
La7d (via Pineta Sacchetti); hanno sede, inoltre, varie aziende televisive (come
LT Multimedia, Fox Italia, Telecom Italia Media, NBC Universal Global Networks
Italia e sedi di rappresentanza di tv estere), TV2000 (la tv della Conferenza
Episcopale Italiana, sulla via Aurelia) e TELEPACE (via del Mascherino) che
ambedue collaborano con il Centro Televisivo Vaticano, nonché le reti televisive
locali del Lazio.

Numerosi sono i programmi andati in onda da Roma e le fiction televisive girate
nella città capitolina: da Canzonissima a Rischiatutto, da Non è la RAI al
Maurizio Costanzo Show, da Ballando con le stelle a Carramba che sorpresa, da
Domenica In a Chi l'ha visto?, da Un medico in famiglia a I Cesaroni.

Roma è oggi considerata una fra le più importanti città d'arte del mondo; nel
suo territorio vi sono opere testimonianza di tutte le civiltà che l'hanno
abitata nelle varie epoche, dalle opere romane a quelle medievali,
rinascimentali, barocche, romantiche e contemporanee: per questo essa risulta
essere la città che possiede più monumenti al mondo. L'arte romana fu fortemente
influenzata da due correnti culturali differenti: la cultura italica (in
particolar modo etrusca) e la cultura greca ellenistica; i Romani, tuttavia, non
davano molta importanza al mondo dell'arte, considerata causa di corruzione del
mos maiorum.

A Roma, fin dai primi secoli, si affermò la ritrattistica, legata al culto degli
antenati. La conquista dei popoli stranieri fece confluire nella città
capitolina immense ricchezze derivanti dalla spoliazione dei templi e delle
città nemiche: la definitiva conquista dei territori ellenici, inoltre, la mise
a diretto contatto con i tesori dell'arte greca.

L'architettura romana basava i propri schemi costruttivi sul principio dell'arco
e della volta; la cupola fu la vera e propria invenzione romana, insieme con la
fitta rete stradale che collegava Roma con le altre città dell'impero. La
pittura romana, probabilmente simile a quella ellenistica, viene
convenzionalmente suddivisa in quattro stili, detti pompeiani; a Roma si sono
conservati alcuni esempi in varie dimore patrizie, ad esempio nella villa di
Livia e presso la Casa della Farnesina.

L'arte romana può essere divisa in due filoni: arte aulica (o patrizia) e arte
plebea, da cui derivò l'arte paleocristiana e gran parte dell'arte medievale.
Proprio il cristianesimo modificò l'aspetto della città, che si arricchì di
catacombe, di basiliche (costruite sull'esempio di quelle civili), di chiese con
decorazioni musive. Dopo secoli di decadenza, dovuta alle invasioni barbariche,
a Roma l'arte conobbe una nuova fase in seguito alla discesa dei Franchi in
Italia e, soprattutto, all'incoronazione di Carlo Magno, che volle ricostituire
un impero paragonabile a quello romano, per estensione e potenza, ma anche per
arte e cultura.

Dopo il Basso Medioevo, caratterizzato dal dominio di nobili famiglie che
arricchirono il volto della città con centinaia di torri, simbolo del loro
potere, e la definitiva affermazione del papato dopo lo scisma d'Occidente, Roma
cambiò la propria immagine, divenendo il più importante luogo di produzione
artistica dell'intero continente; in questo periodo, in città lavorarono, al
servizio dei Papi, i maggiori architetti e pittori del tempo: Masaccio e
Masolino, Leon Battista Alberti, il Beato Angelico, Piero della Francesca,
Pinturicchio, Botticelli, Bramante, Raffaello e Michelangelo.

Dopo il quinquennio di papa Sisto V, che mutò l'impianto urbanistico della
città, nel XVII secolo a Roma nacque l'arte barocca, che ebbe in Carlo Maderno,
Pietro da Cortona, Gian Lorenzo Bernini e Francesco Borromini i suoi massimi
esponenti.

Nel Settecento, Roma perse il ruolo politico di principale capitale europea, e,
nonostante la realizzazione di alcune grandi opere d'arte (tra cui quelle di
Antonio Canova), la produzione artistica subì un lento declino, dovuto anche
alle vicende politiche della città.

La svolta decisiva avvenne con la breccia di Porta Pia, che consegnò Roma al
Regno d'Italia: la città dovette adeguarsi nuovamente al ruolo di capitale e
conobbe una rapida espansione, urbanistica e demografica. Dopo la Roma umbertina
di fine Ottocento e la Roma giolittiana di inizio XX secolo, si affermò il
fascismo, che rinnovò il volto della città. La seconda metà del secolo è stata
caratterizzata dalla creazione di nuovi quartieri, come l'EUR, in cui dominano
l'arte e l'architettura moderna e contemporanea.

Le prime forme teatrali presenti a Roma furono le espressioni popolari
preletterarie: il fescennino, penetrato a Roma nel IV secolo a.C.; la satura,
rappresentata durante i ludi scaenici istituiti nel 364 a.C.; l'atellana, una
farsa di tipo comico; il mimo, uno spettacolo di origine greca.

È proprio con la rappresentazione di un'opera teatrale che, tradizionalmente, ha
inizio la storia della letteratura latina: nel 240 a.C., infatti, gli edili
affidarono a Livio Andronico la composizione di una fabula, in occasione
dell'anniversario della vittoria di Roma su Cartagine (prima guerra punica).

Fortemente influenzato da quello greco, il teatro latino annovera tra i
principali autori Gneo Nevio, Marco Pacuvio, Quinto Ennio, Lucio Accio, Tito
Maccio Plauto, Publio Terenzio Afro e Lucio Anneo Seneca; dal I secolo d.C. in
poi, per il teatro latino iniziò una lunga fase di decadenza.

Dopo una fase buia durante tutto il Medioevo (caratterizzato dal cosiddetto
teatro religioso), il teatro svolse un ruolo di primo piano dagli inizi dell'età
moderna, nonostante la rigida censura dei pontefici: gli spazi pubblici dedicati
alle rappresentazioni teatrali, tuttavia, iniziarono a comparire solo nel
Seicento (secolo influenzato dalla presenza in Roma della mecenatica Cristina di
Svezia), anche se il primo fu eretto sul Campidoglio per volere di papa Leone X
nel 1513.

Il secolo d'oro per il teatro romano moderno fu il Settecento, quando furono
costruiti i grandi teatri (l'Alibert, l'Argentina) e si diffuse il melodramma
del romano Pietro Metastasio. Il teatro, dopo un declino nella prima metà
dell'Ottocento, si rivitalizzò dopo l'unità nazionale (soprattutto il teatro
dialettale e la prosa); negli anni 1880 fu costruito il Costanzi (il Teatro
dell'Opera).

Oggi Roma vanta una grande varietà di offerta teatrale, potendo annoverare.
oltre ai sopracitati, il Teatro Eliseo, il Teatro Brancaccio, il Teatro
Jovinelli, il Teatro Sistina, il Teatro Quirino, il Teatro Valle, il Teatro
India, il Salone Margherita, il Gran Teatro, il Teatro delle Vittorie, il Teatro
Tor Bella Monaca, il Teatro del Lido e il Teatro Arcobaleno.

La musica è presente nella storia di Roma fin dalle prime espressioni orali dei
ceti dominanti della fase preletteraria (dai carmina convivalia alle neniae) e
quelle popolari (canti, formule magiche, filastrocche, carmina triumphalia). Di
origini etrusche o italiche, la musica romana ricopriva un ruolo fondamentale
nella vita sociale, culturale e militare: i principali strumenti, infatti,
venivano utilizzati durante le battaglie.

Con l'avvento del cristianesimo, si diffuse in Roma il canto cristiano, in cui è
possibile riscontrare gli archetipi della cultura musicale occidentale. In
seguito alla svolta costantiniana, a Roma fu fondata la prima schola lectorum,
poi divenuta schola cantorum. Nella chiesa di Roma si sviluppò il canto romano
antico, successivamente chiamato canto gregoriano perché attribuito a papa
Gregorio Magno: tale canto è riconosciuto come canto proprio della liturgia
romana. Nel 1028 Guido d'Arezzo fu invitato da papa Giovanni XIX a Roma, dove
soggiornò al Laterano, per illustrare alla curia papale le novità che aveva
introdotto in campo musicale.

Fra il XVI e il XVII secolo, nel contesto della Controriforma, si affermò la
Cappella Musicale Pontificia Sistina e fu attivo in Roma un gruppo di
compositori alla ricerca di uno stile sacro rinnovato sulla base del canto
gregoriano e della polifonia del XV secolo: il principale interprete di questo
rinnovamento, da cui fiorì la nuova musica polifonica e barocca, fu Giovanni
Pierluigi da Palestrina. Nel 1584 è stata fondata l'accademia nazionale di Santa
Cecilia, la più antica accademia di musica al mondo. Fu a Roma che, con Caccini
prima e con Metastasio poi, si avviò la riforma del melodramma italiano.

Nei secoli successivi, Roma fu meta di compositori come Vivaldi, Mozart,
Rossini, Franz Liszt, Charles Gounod e Debussy.

Nel XX secolo la città ha dato i natali ai compositori Ennio Morricone, Armando
Trovajoli, Nicola Piovani, alla clavicembalista Chiara Massini, alla pianista
Alessandra Celletti nonché ad alcuni tra i principali cantautori italiani, tra
cui Claudio Villa, Lando Fiorini, Claudio Baglioni, Antonello Venditti, Renato
Zero, Francesco De Gregori, Fiorella Mannoia, Luca Barbarossa, Marina Rei,
Jovanotti, Eros Ramazzotti, Max Gazzè, Alex Britti, Daniele Silvestri, Niccolò
Fabi, Simone Cristicchi e Giorgia.

Roma fu anche la sede dell'Eurovision Song Contest 1991, dopo la vittoria
nell'anno precedente di Toto Cutugno.

Alle origini della cucina romana vi è la cucina dell'antica Roma, descritta nel
Satyricon di Petronio e nelle ricette di Apicio e basata su carni battute,
legumi, ortaggi, pesci e vino.

La cucina romanesca, a partire dal Medioevo, si divise in cucina pontificia,
consumata alla corte dei Papi, e cucina popolare, maturata sino ai nostri
giorni.

Quest'ultima si basa su ingredienti semplici ma saporiti, sull'uso di erbe
aromatiche, di avanzi e frattaglie, di strutto, olio e battuto a base di lardo,
guanciale, ventresca e grasso di prosciutto.

Tra i piatti tipici, vi sono l'abbacchio al forno, la coda alla vaccinara, la
coratella, i rigatoni con la pajata, i saltimbocca, la trippa di bue, i carciofi
alla romana, l'amatriciana, la carbonara, la cacio e pepe, il pangiallo e piatti
della cucina ebraico-romanesca (tra cui i carciofi alla giudia e i calzonicchi).

Ogni anno la Capitale è protagonista di eventi capaci di attirare diverse
centinaia di migliaia di persone, come il Festival Internazionale del Film di
Roma, in autunno, con palcoscenico principale presso l'Auditorium Parco della
Musica; la cerimonia di premiazione dei David di Donatello, presso l'Auditorium
Conciliazione; l'Estate Romana, che prevede numerose iniziative (eventi
artistici, performance teatrali, spettacoli di musica, rassegne di cinema,
rassegne a base di reading, letture e concerti, manifestazioni dedicate ai libri
e altri eventi); di rilevanza nazionale anche il Romaeuropa Festival, la
Biennale d'arte internazionale di Roma e il Quadriennale di Roma. Presso la
Nuova Fiera di Roma, si svolge il Romics, evento legato al fumetto e
all'animazione, annuale fino al 2012 e semestrale a partire dal 2013; nella
capitale si svolgono anche eventi legati alla moda: la Eur Fashion, all'EUR,
presso il Museo della Civiltà Romana, e nell'area dell'Ex Dogana allo Scalo San
Lorenzo, nel quartiere Tiburtino si tiene l'Altaroma Fashion Week.

Re, consoli, imperatori, papi, filosofi, letterati, scrittori, santi, generali,
musicisti, architetti, scultori, pittori, attori, religiosi, archeologi,
scienziati, conduttori televisivi, politici e tante altre personalità hanno
lasciato traccia di sé, materialmente o idealmente, nella plurisecolare storia
di Roma, dal leggendario fondatore, Romolo, a Giulio Cesare, il figlio più
grande di Roma, da Pietro apostolo, primo Papa, a Cola di Rienzo, l'ultimo dei
tribuni, da Vittorio Emanuele II, primo re d'Italia, a Giulio Andreotti,
protagonista della scena politica italiana della seconda metà del XX secolo.

Il territorio di Roma Capitale è suddiviso in 15 Municipi (ex Circoscrizioni)
con autonomia gestionale, finanziaria e contabile, ed organi politici eletti
direttamente.

Nel 1972 furono istituite le 20 Circoscrizioni, ridotte a 19 nel 1992 quando la
XIV è diventata il Comune di Fiumicino, e denominate Municipi dal 2001, quando
acquisirono maggiori competenze in base al processo di decentramento
amministrativo. Lo Statuto di Roma Capitale articola il territorio in 15
Municipi a partire dal 2013, accorpando alcuni dei territori preesistenti.

A fini statistici, i Municipi sono ulteriormente suddivisi in 155 zone
urbanistiche omogenee.

Roma è il primo comune in Italia per prodotto interno lordo complessivo, e una
tra le prime grandi città per reddito pro-capite, e qui si concentra gran parte
delle attività economiche e dell'occupazione del Lazio. In assoluto, Roma è il
95° comune per reddito imponibile medio pro-capite dichiarato nel 2014, con 24
555 euro.

La città metropolitana di Roma ha il maggiore ammontare in Italia di popolazione
attiva (1,98 milioni) e di occupati (1,77 milioni), ma un tasso di attività
inferiore a quello delle città metropolitane del centro-nord (su 100 persone in
età attiva, infatti, a Roma solo 67 lavorano o cercano un'occupazione), e un
tasso di disoccupazione poco al di sotto della media nazionale (10,7%).

La caratteristica settoriale principale dell'area romana è rappresentata
dall'elevata quota di terziario pubblico, dovuta ai ministeri e agli altri enti
pubblici statali e locali. L'87%% degli occupati è addetto al settore dei
servizi (di cui il 19% in commercio, alberghi e ristoranti), e solo il 7%
nell'industria in senso stretto, oltre al 5,4% nelle costruzioni; il 78% degli
occupati era dipendente, anche questo a causa dell'elevata concentrazione di
lavoro pubblico.

Sebbene l'economia romana sia in larga parte costituita da piccole e medie
imprese, nella Capitale hanno la sede anche grandi aziende, tra cui le ex
partecipazioni statali privatizzate o trasformate in SpA: Enel, TotalErg, Api e
GSE nel settore energetico, TIM, Poste Italiane, Finmeccanica, Ferrovie dello
Stato Italiane, Atlantia e Rai.

Roma è il più grande comune agricolo d'Europa, con una superficie agricola di
517 km², circa il 40% della superficie comunale totale.

A Roma è presente una forte realtà industriale costituita di aziende medie e
medio-piccole, che si è sviluppata intorno ad alcuni poli di sviluppo, come la
cosiddetta Tiburtina Valley ovvero la zona poco oltre il Grande Raccordo Anulare
lungo la via Tiburtina, dove sono presenti imprese del settore meccanico e
aerospaziale come Vitrociset e ASTER, e del settore alimentare come Gentilini.

Con l'apertura del mercato delle telecomunicazioni, c'è stato un notevole
sviluppo delle aziende legate direttamente o indirettamente a questo settore che
hanno spesso scelto Roma per l'insediamento delle loro sedi. La presenza di tre
poli universitari pubblici, insieme a decine a carattere privato, ha favorito
negli ultimi anni lo sviluppo di attività legate alla ricerca e ai servizi
tecnologici avanzati.

L'importanza storica, monumentale, artistica e religiosa della città la rende
una delle principali mete turistiche nel mondo e la più visitata d'Italia: ogni
giorno è visitata mediamente da circa 90 000 turisti, per un totale annuo nel
2014 di 13,4 milioni di arrivi e 32,8 milioni di presenze, di cui due terzi
stranieri. Contando i soli turisti stranieri, Roma è la città più visitata in
Italia, la 6a in Europa e la 14a nel mondo, con 7,4 milioni di arrivi. Il
contributo del turismo costituisce circa il 12% del PIL cittadino.

La città è al centro di una struttura radiale di vie di comunicazione che
ricalcano le antiche strade romane che, partendo dal miliarium aureum, il
chilometro zero fisico, congiungevano Roma a tutti gli angoli dell'Impero: le
principali consolari che portavano nel resto d'Italia (Aurelia, Cassia,
Flaminia, Salaria, Tiburtina, Appia, Casilina) e gli altri tracciati di
importanza locale (Nomentana, Prenestina, Anagnina, Ardeatina, Laurentina,
Ostiense, cui nel medioevo si aggiunse la Tuscolana).

Lo spazio urbano, un tempo delimitato dalle mura, a partire dalla seconda metà
del XX secolo è definito dall'anello esterno di raccordo tra le vie di
penetrazione, il Grande Raccordo Anulare, che rappresenta la congiunzione
principale del trasporto su strada tra Roma e il resto d'Italia. Sul Raccordo
convergono le quattro autostrade per Firenze (A1 diramazione Roma nord), Teramo
e Pescara (A24/A25), Napoli (A1 diramazione Roma sud) e l'aeroporto di Fiumicino
(A91, da cui si dirama la A12 per Civitavecchia), oltre alle due superstrade
Cassia Veientana (SR 2 bis) e Pontina (SR 148).

Posta al centro della penisola, Roma è anche il principale nodo ferroviario
dell'Italia centrale, collegata mediante le linee ad alta velocità con Firenze e
Napoli. Le altre principali direttrici di traffico ricalcano - almeno nella
parte iniziale del percorso - il tracciato delle strade consolari: la linea
tirrenica (Roma-Genova, lungo la via Aurelia); la linea verso nord inizialmente
lungo la valle del Tevere (Roma-Firenze-Bologna); le linee verso l'Adriatico
(Roma-Pescara, lungo la via Tiburtina, e Roma-Ancona, lungo la via Flaminia); le
linee verso il meridione (Roma-Formia-Napoli, lungo la via Appia, e
Roma-Cassino-Napoli, lungo la via Casilina).

La stazione principale, e l'unica nel centro storico, è Roma Termini (la più
trafficata stazione d'Italia), ma i treni ad alta velocità di Trenitalia e NTV e
i treni nazionali fermano anche a Roma Tiburtina (destinata a gestire livelli di
servizio pari a Termini) e Roma Ostiense. Le altre stazioni svolgono un ruolo
importante per i servizi metropolitani-regionali; fra di esse le stazioni di
Roma San Pietro, Roma Trastevere, Roma Tuscolana e Roma Prenestina, mentre Roma
Casilina, chiusa al pubblico dal 2003, viene usata come fermata straordinaria in
condizioni di difficoltà.

Il primo porto romano si deve, secondo la tradizione, ad Anco Marzio che fece
costruire alla foce del Tevere l'insediamento di Ostia, cui si aggiunsero in età
imperiale sulla sponda opposta del fiume i due nuovi porti di Claudio e Traiano.
Altri scali romani furono quelli fluviali, costruiti per l'approdo delle
imbarcazioni che anticamente risalivano il Tevere per giungere in città: il
porto dell'Emporio, abbandonato già in epoca medievale; il porto di Ripa,
ricostruito nel 1642 con il nome di Ripa Grande; il porto di Ripetta, costruito
nel 1704 a monte di Castel Sant'Angelo ma distrutto nel 1893; il porto Leonino,
costruito nel 1827 per volere di Leone XII e distrutto nel 1863.

Non è più funzionante l'Aeroporto Francesco Baracca situato dentro la città nel
quadrante est, che fu il primo aeroporto d'Italia inaugurato nel 1909, e di cui
è ancora visibile una pista all'interno del Parco archeologico di Centocelle.

Dell'estesa rete di tranvie extraurbane che un tempo caratterizzava l'area di
Roma, fra cui la tranvia Roma-Tivoli e le tranvie dei Castelli Romani, dopo i
tagli operati nel corso del Novecento non è sopravvissuto alcun impianto.

Il territorio comunale di Roma è amministrato da un ente territoriale speciale,
denominato Roma Capitale, entrato in vigore il 3 ottobre 2010 a seguito della
riforma del titolo V parte II della Costituzione italiana nel 2001 per garantire
alla città maggiore autonomia, sostituendosi al previgente Comune di Roma,
mantenendone invariati i confini e il livello di governo.

Il Sindaco è dal 22 giugno 2016 Virginia Raggi del M5S, la prima donna a
ricoprire questo incarico e la più giovane di sempre.

Roma ospita le ambasciate straniere presso la Repubblica italiana (138
ambasciate) e la Santa Sede (72), compresa, pertanto, anche l'ambasciata
italiana presso la Santa Sede, che ha sede a palazzo Borromeo.

A Roma ha sede il Sovrano Militare Ordine di Malta, un ordine religioso
dipendente dalla Santa Sede riconosciuto da gran parte della comunità
internazionale come soggetto di diritto internazionale: villa del Priorato di
Malta, sull'Aventino, sede storica dell'ordine, ospita le ambasciate presso la
Santa Sede e presso la Repubblica italiana dell'Ordine, e gode del diritto di
extraterritorialità.

Nella capitale, infine, si trovano le missioni diplomatiche permanenti presso la
FAO degli stati membri dell'agenzia delle Nazioni Unite.

Roma ha ospitato le Olimpiadi del 1960 e anche la prima edizione dei Giochi
paralimpici. Nella Capitale si sono disputate le finali dei due campionati del
mondo di calcio organizzati in Italia (1934 e 1990). La città ha ospitato la II
edizione dei campionati del mondo di atletica leggera nel 1987 e per due volte i
campionati mondiali di nuoto (VII edizione nel 1994 e XIII nel 2009). È stata
per tre volte tappa finale del Giro d'Italia (1950, 1989 e 2009), oltre che una
delle sedi delle partite dell'NBA Europe Live Tour (nel 2006 e nel 2007).

Ogni anno, in primavera, ospita la maratona di Roma, con partenza e arrivo in
via dei Fori Imperiali.

Secondo la mappatura degli impianti sportivi siti nel territorio comunale romano
realizzata dal Prisp (Piano Regolatore Impianti Sportivi), a Roma sono presenti
circa 2 500 strutture per lo sport, tra cui 1 700 palestre per giochi di
squadra, 1 100 spazi per il wellness, 231 campi scoperti e numerosi spazi
all'aperto e piccoli impianti. Di seguito ne sono elencati i principali, alcuni
dei quali caratterizzano l'area sportiva del Foro Italico:



https://it.wikipedia.org/wiki/Bruce_Springsteen

Bruce Frederick Joseph Springsteen (pronuncia americana: [bɻuːs ˈfɻɛdəɻɪk
ˈʤoʊzəf ˈspɻɪŋstiːn]; Long Branch, 23 settembre 1949) è un cantautore e
chitarrista statunitense.

«The Boss», come è sempre stato soprannominato, è uno degli artisti più
conosciuti nell'ambito della musica contemporanea ed è considerato uno dei più
rappresentativi fra i musicisti rock. Accompagnato per gran parte della sua
carriera dalla E Street Band, è divenuto famoso soprattutto per le sue
coinvolgenti e lunghissime esibizioni dal vivo, raggiungendo il culmine della
popolarità fra la seconda metà degli anni settanta e il decennio successivo.

Fra i suoi album di maggior successo si annoverano Born to Run, Darkness on the
Edge of Town, The River e Born in the U.S.A., lavori emblematici della sua
poetica volta a raccontare – con l'immediatezza della musica rock – la
quotidianità degli "ultimi" d'America, nel solco della tradizione dei cosiddetti
«storyteller», offrendo uno spaccato della grandezza e delle contraddizioni
della società statunitense; con il disco The Rising è intervenuto anche sulla
tragedia degli attentati dell'11 settembre 2001. Springsteen è noto inoltre per
il suo sostegno a numerose iniziative di carattere sociale e per il suo impegno
a favore dello sviluppo del suo Stato d'origine, il New Jersey. Negli anni
duemila ha partecipato attivamente al dibattito politico negli Stati Uniti,
appoggiando le campagne presidenziali di John Kerry e di Barack Obama.

In più di quarant'anni di carriera ha venduto 65 milioni di dischi nel suo paese
e, secondo alcune stime, circa 120 milioni nel mondo. Il suo lavoro gli è valso
parecchi riconoscimenti, tra cui venti Grammy e un Oscar oltre all'onorificenza
del Kennedy Center Honor, che gli è stata attribuita per il suo contributo alla
diffusione della cultura statunitense nel mondo.

Bruce Springsteen nacque al Monmouth Memorial Hospital della località balneare
di Long Branch, nel New Jersey, ma trascorse l'infanzia e l'adolescenza nella
vicina Freehold, cittadina operaia dell'entroterra. Il padre Douglas Frederick
aveva ascendenze irlandesi e olandesi, da cui il cognome a volte erroneamente
considerato di origine ebrea. La madre, Adele Ann Zirilli (o Zerilli), era
invece di origine italiana, proveniente da una famiglia emigrata negli Stati
Uniti alla fine dell'Ottocento da Vico Equense, nei pressi di Napoli. Gli
Springsteen ebbero altre due figlie, Virginia (detta Ginny, nata nel 1950) e
Pamela (detta Pam, nata nel 1962), poi attrice e fotografa di successo.

Bruce crebbe in una famiglia della cosiddetta working class che si trovava
spesso in condizioni economiche precarie. Il padre, veterano della seconda
guerra mondiale, cambiava spesso lavoro: in tempi diversi fu impiegato come
tassista, conducente di autobus, operaio e guardia carceraria, il tutto
alternato a periodi di disoccupazione; la madre aveva invece un lavoro stabile
come segretaria in uno studio legale. A causa delle difficoltà finanziarie, il
nucleo familiare fu costretto a cambiare spesso alloggio: inizialmente Doug e
Adele Springsteen abitavano in un piccolo appartamento nel quartiere di
Jerseyville, ma alla nascita del figlio si trasferirono al numero 87 di Rundolph
Street nella casa dei nonni paterni; nel 1954 si spostarono poi in Institute
Street e nel 1962, quando nacque la terzogenita Pam, al numero 68 di South
Street in una villetta a due piani in affitto; per qualche tempo furono ospitati
dai nonni materni, gli Zirilli. Il rapporto di Bruce con il padre fu
conflittuale, contraddistinto da lunghi periodi di silenzio alternati ad aspri
litigi, il che andò a detrimento dell'armonia familiare. Nel 1969 Doug
Springsteen emigrò infine in California con la famiglia per cercare lavoro, ma
il figlio maggiore – ormai adulto – restò a vivere nella casa dei genitori
finché non fu sfrattato.

Bruce frequentò la scuola primaria presso l'istituto della sua parrocchia, la
St. Rose of Lima, fra il 1955 e il 1963, per poi trasferirsi alla Freehold High
School dove si diplomò nel 1967. L'approccio del ragazzo con la scuola cattolica
non fu facile: poco propenso ad adeguarsi alla rigida disciplina imposta delle
suore, egli visse quel periodo con sofferenza arrivando a isolarsi dai suoi
coetanei.

Il primo incontro di Springsteen con la musica avvenne all'età di sette anni, il
6 settembre 1956, quando assistette alla prima celebre esibizione di Elvis
Presley all'Ed Sullivan Show, una delle trasmissioni televisive più popolari
dell'epoca. Ancora bambino, Springsteen decise che sarebbe voluto diventare come
Elvis e a Natale ottenne in dono una chitarra giocattolo di plastica. Due anni
più tardi la madre prese in affitto per Bruce uno strumento vero, dietro la
promessa che il ragazzo avrebbe preso lezioni; a quell'età però le sue mani
erano troppo piccole e Springsteen si disinteressò presto della chitarra per
dedicarsi al baseball e ad altre attività. Nel 1963 acquistò una chitarra
acustica usata per la cifra di 18 dollari, guadagnati grazie a piccoli lavoretti
nel quartiere, e iniziò a prendere lezioni da un suo cugino che gli insegnò i
primi rudimenti. Il giovanissimo Springsteen cominciò così a trascorrere
moltissimo tempo chiuso in casa per cercare di migliorare la sua tecnica.
Colpita dall'impegno del figlio, nel Natale del 1964 la madre gli regalò una
chitarra elettrica Kent e un amplificatore: la strumentazione era costata 60
dollari che la madre si era fatta prestare e che restituì con regolari rate
mensili. La chitarra, a cui Springsteen dedicò in seguito la canzone The Wish,
aprì nuovi orizzonti musicali al ragazzo che iniziò a interagire maggiormente
con il mondo esterno.

Da adolescente Springsteen fu influenzato dalla musica trasmessa delle stazioni
radiofoniche di New York e Filadelfia, rimanendo profondamente colpito dal rock
e in particolare dagli esponenti della British invasion, quali gli Animals, i
Beatles, i Rolling Stones e gli Who. Nel 1961 assistette inoltre a un'esibizione
di Chubby Checker ad Atlantic City. Il primo brano rock che Springsteen imparò a
suonare con la sua nuova chitarra fu Twist and Shout degli Isley Brothers: la
canzone fu eseguita dal cantautore per tutta la sua carriera come «bis» alla
fine dei concerti.

Nel 1965 il quindicenne Bruce Springsteen fu ammesso come chitarrista ritmico
nei The Rougues, un gruppo di ragazzi di Freehold con i quali esordì durante una
festa da ballo per adolescenti. Entrò in seguito a far parte dei The Castiles,
un'altra band di giovanissimi capeggiata dal suo compagno di scuola George
Theiss, il cui repertorio era basato sullo stile musicale dei gruppi inglesi che
stavano cominciando ad affermarsi anche negli Stati Uniti. I ragazzi trovarono
un aiuto nel trentaduenne Gordon "Tex" Vinyard, che li accolse nella sua casa e
si propose come loro mentore riuscendo a procurare alla nuova band qualche
ingaggio nelle feste studentesche. I Castiles inoltre presero parte ad alcune
competizioni fra gruppi amatoriali: fu durante una di queste che Springsteen
incontrò Steven Van Zandt, un chitarrista poco più giovane di lui che
successivamente divenne uno dei suoi principali collaboratori e uno dei suoi
migliori amici.

Il batterista Bart Haynes, finita la scuola, si arruolò nei Marines e nel 1967
rimase ucciso in combattimento in Vietnam: questo episodio segnò la vita del
giovane Springsteen e di qui scaturì il suo interesse per la vita dei reduci, ai
quali dedicò poi molto impegno anche sotto il profilo economico. Convocato per
la visita di leva, Springsteen fu scartato evitando così l'arruolamento.
Nell'estate del 1968 i Castiles si sciolsero malgrado fossero riusciti a
conseguire nel frattempo una discreta notorietà: l'anno precedente il gruppo
aveva tenuto alcuni spettacoli al Cafe Wha? di New York e aveva registrato due
brani, That's What You Get e Baby I (entrambi a firma Springsteen-Theiss), per
un 45 giri che tuttavia non fu mai pubblicato. Springsteen intanto intraprese
gli studi universitari presso l'Ocean County Community College, rimanendovi
iscritto per circa un anno e mezzo. Con due ragazzi conosciuti al campus formò
gli Earth, un power trio sul modello dei Cream e degli Experience di Jimi
Hendrix.

Agli inizi del 1969 Springsteen iniziò a frequentare Asbury Park, località di
villeggiatura del Jersey Shore nota per la sua vita notturna: uno dei locali più
rinomati della città era l'Upstage Club che, dopo l'orario di chiusura, rimaneva
a disposizione dei musicisti per improvvisazioni e jam session. Springsteen, che
aveva abbandonato la chitarra Kent per una Gibson Les Paul, strinse presto
amicizia con due frequentatori abituali del locale, il batterista Vini Lopez e
l'organista Danny Federici, fondando insieme a loro un gruppo che prese il nome
di Child. La band, che poco dopo cambiò denominazione in Steel Mill
(«acciaieria»), accrebbe rapidamente la propria popolarità grazie al contributo
di Carl "Tinker" West, un costruttore di tavole da surf che divenne il loro
manager. Nel 1970 gli Steel Mill, di cui Springsteen era il frontman e il
principale compositore, suonarono in California al Matrix di Berkeley, un locale
hippie di proprietà di Marty Balin, il cantante dei Jefferson Airplane;
l'impresario Bill Graham offrì loro anche un contratto discografico, ma
Springsteen e soci rifiutarono. Il gruppo, che nel frattempo aveva aggiunto
all'organico Steven Van Zandt al basso e poi il cantante Robbin Thompson, restò
in attività fino al 1971 allorché Springsteen sciolse il sodalizio.

Il musicista era intenzionato a formare una nuova band, una formazione allargata
che superasse il rock chitarristico degli Steel Mill in favore di un repertorio
incentrato sulle sue composizioni e su di un genere più vicino a Van Morrison,
cantautore irlandese del quale apprezzava lo stile connotato da una sintesi di
rock, blues, jazz e gospel. Frattanto Springsteen e soci continuarono a suonare
nei locali del Jersey Shore e nel marzo del 1971 aprirono un concerto per la
Allman Brothers Band. In quei mesi prese forma un collettivo numeroso noto come
Dr. Zoom and the Sonic Boom, che segnò il passaggio dall'heavy metal degli Steel
Mill alle sonorità che resero celebre Springsteen in seguito; nello stesso
periodo il giovane si esibì anche in altri gruppi di Asbury Park che ebbero vita
breve: tra queste si annovera la Sundance Blues Band, guidata da Van Zandt con
Southside Johnny all'armonica, Garry Tallent al basso, Vini Lopez alla batteria
e Joe Hagstrom alla chitarra, presto sostituito dal medesimo Springsteen.

Con i Sonic Boom come nucleo iniziale, il musicista riuscì a formare un gruppo
più ampio, composto da dieci elementi accompagnati da una sezione di fiati e da
un coro femminile, con "Tinker" West come manager. La formazione, dapprima
piuttosto eterogenea, si stabilizzò poi intorno a un quintetto comprendente il
leader, Tallent, Van Zandt, Lopez e il tastierista David Sancious. Il nuovo
gruppo esordì il 10 luglio 1971 con il nome di Bruce Springsteen Band e rimase
attivo, fra alterne vicende, fino all'aprile successivo senza però eguagliare i
risultati degli Steel Mill.

Il musicista intanto stava migliorando le sue capacità compositive e aveva
iniziato a esibirsi regolarmente anche da solo, accompagnato di norma dalla sua
chitarra acustica. Di conseguenza cominciò a riservare maggiore attenzione ai
testi, che si fecero progressivamente più lunghi e articolati, popolati da
personaggi sempre diversi e pittoreschi che diventarono una caratteristica
peculiare della sua proposta artistica. Fra l'attività poco remunerativa con il
gruppo e quella come cantautore in chiave acustica, che gli offrì la possibilità
di ottenere qualche ingaggio nel locali del Greenwich Village di New York,
Springsteen optò infine per quest'ultima.

Nel novembre del 1971 "Tinker" West organizzò un incontro con Mike Appel e Jim
Cretecos, due parolieri che volevano espandere i loro affari nel settore
discografico. L'audizione fu breve e deludente, ma Springsteen domandò ad Appel
una seconda opportunità. Il nuovo provino ebbe luogo nel febbraio del 1972 e
questa volta il musicista, che nel frattempo aveva composto un gran numero di
nuovi brani, suscitò l'approvazione dei due impresari, i quali gli fecero
firmare un contratto e fondarono la Laurel Canyon, una società interamente
dedicata alla promozione della sua carriera.

Nella primavera successiva Appel cercò di prendere contatti con Clive Davis, il
presidente della Columbia Records. Poiché questi non era disponibile, egli
chiamò John Hammond, considerato il più abile talent scout dell'industria
discografica, colui che aveva scoperto Bob Dylan e in precedenza aveva
ingaggiato artisti del calibro di Billie Holiday, Count Basie, Pete Seeger e
ancor prima Bessie Smith e Benny Goodman. L'insistenza di Appel fu tale che alla
fine riuscì a ottenere un appuntamento con il produttore nei primi giorni del
maggio 1972: l'audizione di Springsteen, il quale si esibì accompagnato solo
dalla sua chitarra acustica, convinse Hammond che fece registrare al musicista
alcune demo. Davis, dopo aver ascoltato i nastri, decise di mettere sotto
contratto il giovane cantautore, ma in realtà l'accordo fu siglato con la Laurel
Canyon, dal momento che Springsteen aveva concesso alla società di Appel i
diritti sulle sue canzoni e il controllo pressoché completo della sua carriera.

Sostenuto dai vertici della Columbia, che credevano di dover lanciare la
carriera di una sorta di «nuovo Dylan», il musicista si preparò alla
registrazione del suo primo album e per l'occasione chiamò a raccolta i
componenti della Bruce Springsteen Band. La decisione di lavorare con il suo
gruppo era per l'artista un fatto naturale che tuttavia colse di sorpresa Appel
e gli esponenti della Columbia: il manager si aspettava infatti di produrre un
disco in stile folk, dominato dalla chitarra e dalla voce roca e sofferta di
Springsteen; allo stesso modo i discografici intendevano affiancare al musicista
un manipolo di rodati turnisti per realizzare un album acustico sul modello
vincente dei cantautori allora in voga, come James Taylor o lo stesso Bob Dylan.
Anche grazie all'appoggio di Davis e contro il parere di Hammond, Springsteen fu
autorizzato a impiegare la sua band; il solo Steve Van Zandt fu escluso e
partecipò esclusivamente alle prime fasi delle registrazioni.

Il disco fu completato in poche sedute presso i 914 Sound Studios a Blauvelt
nello Stato di New York, studi di registrazione economici scelti appositamente
per contenere al minimo le spese. La band incise una decina di brani compresi
alcuni fra quelli che Springsteen aveva suonato nei suoi provini acustici, come
It's Hard to Be a Saint in the City e For You. Davis si dichiarò insoddisfatto
del risultato, in quanto a suo dire nessuna canzone aveva il potenziale
commerciale per affermarsi come un singolo di successo: Springsteen allora
compose rapidamente due nuovi pezzi, Blinded by the Light e Spirit in the Night,
che furono registrati dopo che la band era stata congedata. Il cantante dovette
quindi suonare tutti gli strumenti richiamando Lopez solo per le parti di
batteria; per questi due brani volle però la presenza di Clarence Clemons, un
sassofonista che aveva conosciuto l'anno precedente.

L'album fu pubblicato nel gennaio 1973 con il titolo di Greetings from Asbury
Park, N.J., un omaggio alla città dove il cantante sentiva di avere le sue
radici. Malgrado parte della critica avesse accolto l'opera con favore, i
riscontri di vendita furono nettamente inferiori alle aspettative, con circa
25 000 copie vendute nei primi mesi. Gli scarsi risultati del disco dipesero
dall'equivoco iniziale secondo cui Springsteen era stato presentato come un
nuovo artista folk: l'album invece appariva troppo grezzo e movimentato rispetto
ai canoni del soft rock di matrice cantautorale e al contempo non riusciva a
esprimere compiutamente la vena rock del musicista. A dispetto dell'insuccesso
discografico, Springsteen stava iniziando a farsi conoscere grazie alle sue
esibizioni dal vivo, vera fonte di sostentamento per la band.

Il secondo lavoro del cantante, The Wild, the Innocent & the E Street Shuffle,
fu distribuito nel novembre dello stesso anno. Pur ricevendo recensioni molto
positive, il disco conseguì una popolarità modesta anche perché la casa
discografica, che frattanto aveva allontanato Davis, non investì molte risorse
nella sua promozione. Le canzoni dell'album contribuirono tuttavia ad ampliare
il repertorio della band che seguitava a veder crescere il proprio pubblico: i
pezzi più energici, come E Street Shuffe e Rosalita, divennero presto molto
acclamati nei concerti. Per il suo secondo disco Springsteen compose e registrò
un gran numero di canzoni che poi rimasero escluse dalla scaletta finale, una
pratica che divenne piuttosto comune in seguito: tra queste si annovera The
Fever, brano incluso in un raro 45 giri promozionale e che fu poi inciso da
Southside Johnny nel 1976, primo dei tanti pezzi di successo "donati" da
Springsteen ad altri artisti.

Nel gennaio del 1974 la band si mise all'opera sulle prime canzoni di un nuovo
album. A febbraio Vini Lopez fu licenziato per un litigio con Steve Appel,
fratello di Mike, e fu sostituito da Ernest Carter, un batterista amico di David
Sancious. Poco dopo questi ultimi lasciarono il gruppo, che nel frattempo
iniziava a farsi chiamare E Street Band, e furono rimpiazzati dal batterista Max
Weinberg e dal pianista Roy Bittan, ingaggiati mediante un'inserzione pubblicata
su di un giornale.

Per Springsteen la terza prova discografica si prospettava decisiva: un
ulteriore insuccesso avrebbe infatti rischiato di compromettere definitivamente
la sua carriera. Il lavoro procedeva a rilento e con risultati frustranti: la
band riuscì a portare a termine un solo brano, Born to Run, che poi avrebbe dato
il titolo all'album. Più volte l'artista fu sul punto di annullare tutto e
propose di registrare tutte le canzoni dal vivo in studio o in concerto, dal
momento che l'attività live si era dimostrata la dimensione più congeniale al
gruppo.

Uno degli eventi più significativi nella carriera del musicista avvenne il 9
maggio 1974: a Cambridge, nel Massachusetts, durante un concerto di Bonnie Raitt
cui Springsteen e la sua band facevano da gruppo spalla, il pubblico decretò un
capovolgimento dei ruoli, richiamando sul palco l'artista del New Jersey alla
fine dello spettacolo e chiedendogli di esibirsi nuovamente. Alcuni giorni dopo
Jon Landau, critico musicale di Rolling Stone, scrisse sul settimanale The Real
Paper di Boston:

L'articolo di Landau, benché pubblicato in una rivista locale, colpì la critica
e i discografici, contribuendo inoltre a risollevare le vendite di The Wild, the
Innocent and the E Street Shuffle, che nell'agosto del 1974 si approssimarono
alle 100 000 copie. Dopo aver scritto una delle frasi più celebri della storia
del rock, il giornalista divenne amico di Springsteen e suo più fidato
collaboratore, dapprima come produttore discografico e poi – a partire dal 1978
– come manager. La preparazione del nuovo album riprese dunque sotto la guida di
Landau, che portò un metodo di lavoro più professionale: la band si trasferì
negli studi Record Plant di New York dove tutte le canzoni furono registrate da
capo. Nel complesso la lavorazione del disco durò circa 18 mesi e Born to Run
uscì infine nell'agosto 1975.

La pubblicazione fu preceduta da un'imponente campagna promozionale, basata
sullo slogan «il futuro del rock and roll». Springsteen tenne a New York dieci
spettacoli da «tutto esaurito» che suscitarono l'interesse dei mezzi di
comunicazione di massa, a tal punto che Born to Run – ancor prima della sua
uscita – divenne uno degli album più attesi dell'anno e la canzone omonima fu
una delle più trasmesse dalle radio.

L'attenzione concentrata su Springsteen fu enorme: il 27 ottobre Time e
Newsweek, i due settimanali statunitensi più diffusi, dedicarono in
contemporanea le rispettive copertine al nuovo protagonista del panorama
musicale, ma i due articoli presentavano un approccio diametralmente opposto.
Sulla copertina di Time campeggiava la frase «Rock's New Sensation» («la
rivelazione del rock») e l'articolo era piuttosto favorevole a Springsteen
sebbene l'autore Jay Crocks stigmatizzasse l'enfasi eccessiva che gli era stata
dedicata. La copertina del rivale Newsweek recava invece un titolo più critico,
«Making of a Rock Star» («la costruzione di una stella del rock»): il pezzo
scritto da Maureen Orth si concentrava sulle tecniche con cui l'industria
discografica plasmava i propri eroi; a suo dire il musicista era la creazione di
un gruppo di manipolatori intenzionati a imporre un prodotto privo di contenuti.
Molto si discusse all'epoca sulla figura di Springsteen e, a fronte di molti
osservatori entusiasti, vi fu chi parlò apertamente di montatura.

Nel frattempo l'album raggiunse in poche settimane la terza posizione nella
classifica di Billboard. Le canzoni del disco divennero momenti irrinunciabili
della tournée che si protrasse sino alla fine dell'anno; in autunno la band, che
aveva assunto la sua configurazione più stabile grazie all'inserimento di Steve
Van Zandt come chitarrista ritmico, partì per un breve tour europeo con due
concerti all'Hammersmith Odeon di Londra e due spettacoli a Stoccolma e
Amsterdam.

Intanto i contratti quinquennali stipulati da Springsteen con Mike Appel si
avvicinavano alla scadenza: i due si accinsero quindi a trattare l'eventuale
rinnovo. Fu in questa circostanza che il cantante si rese conto del fatto che
Appel esercitava un controllo pressoché totale sulla sua attività artistica; si
arrivò presto a una rottura e Springsteen intentò una causa nei confronti
dell'impresario, il quale reagì a sua volta con una controcitazione. Il
contenzioso, che coinvolse anche la Columbia, si trascinò per un anno e in quel
periodo l'attività discografica si bloccò completamente. Nella primavera del
1977 si raggiunse infine un accordo stragiudiziale che liberava il cantautore da
ogni vincolo; Appel avrebbe contestualmente ricevuto 800 000 dollari e la metà
dei diritti della canzoni pubblicate per la Laurel Canyon.

Fra il 1976 e il 1977, essendo interrotto il lavoro in studio, Springsteen
svolse con successo un'intensa attività dal vivo: il musicista si convinse anche
a suonare in ambienti più grandi delle sale da concerto in cui si esibiva di
solito e accettò di tenere concerti nelle grandi arene sportive che aveva sempre
rifiutato, iniziando a Phoenix in settembre e proseguendo poi in ottobre allo
Spectrum di Filadelfia, la città in cui aveva il maggior seguito. Tuttavia, a
causa del contenzioso legale in corso, il denaro faticava ad arrivare nelle
tasche dei musicisti: pertanto alcuni membri della E Street Band si misero alla
ricerca di ingaggi con altri artisti. Roy Bittan e Max Weinberg, ad esempio,
presero parte all'incisione di Bat Out of Hell di Meat Loaf, un disco che
conseguì grande popolarità.

Pochi giorni dopo la stipula dell'accordo, Springsteen entrò in studio con Jon
Landau e la E Street Band per dare inizio alla lavorazione del suo quarto album.
In precedenza il cantante aveva preso in affitto una fattoria a Holmdel, nella
campagna del New Jersey, dove per tutta la durata della causa aveva continuato
in semiclandestinità a provare e a incidere nuove canzoni.

Quando iniziarono le registrazioni ufficiali del nuovo disco, nei primi giorni
di giugno del 1977, Springsteen aveva dunque già composto, provato o solo
abbozzato decine di brani. Il suo approccio compositivo, infatti, era
radicalmente mutato: dalla manciata di canzoni scritte per Born to Run, sulle
quali aveva lavorato a lungo in studio, Springsteen era passato a comporre di
getto abbozzi che poi cuciva e rielaborava senza sosta; frammenti di musica e di
testo passavano continuamente da una canzone all'altra fino al raggiungimento
del risultato finale, costituito da brani dotati di una struttura più semplice,
con arrangiamenti meno articolati rispetto ai dischi precedenti. Nel complesso i
pezzi registrati in forma più o meno completa furono una settantina: solo dieci
di essi vennero poi prescelti per comporre la scaletta finale dell'album, che
peraltro fu cambiata diverse volte in corso d'opera. Al contempo non diminuì la
cura per i dettagli e il contributo di Jon Landau fu decisivo per aiutare
Springsteen ad arginare la sua esuberanza.

La fase di post-produzione risultò critica, giacché i tecnici del suono Jimmy
Iovine e Toby Scott non riuscivano a effettuare il missaggio secondo i desideri
del cantautore. Landau allora chiese aiuto a Chuck Plotkin, un produttore di Los
Angeles, che decise di aumentare il volume del basso elettrico e della
grancassa, conferendo al disco il suono deciso e oscuro che ne rappresenta una
delle caratteristiche principali. L'album, intitolato Darkness on the Edge of
Town, fu pubblicato nel giugno del 1978 e raggiunse la quinta posizione della
classifica di Billboard.

La tournée promozionale del disco, considerata una delle più importanti nella
storia del rock, prese avvio ancor prima della pubblicazione dell'opera e si
concluse il 1º gennaio 1979 dopo 115 esibizioni. La scaletta fu resa più robusta
anche dall'innesto delle numerose canzoni escluse dall'album, che divennero
parte integrante del repertorio di Springsteen insieme a decine di cover e
classici del rock and roll: i concerti dunque si dilatarono in misura
considerevole fino a sfiorare spesso le tre ore, al punto che lo spettacolo fu
diviso in due parti con l'inserimento di un breve intervallo.

Nel settembre del 1979 l'artista prese parte a due delle quattro esibizioni
organizzate al Madison Square Garden di New York dal collettivo MUSE (Musicians
United for Safe Energy, «musicisti uniti per l'energia sicura»). L'evento,
ideato dopo l'incidente di Three Mile Island avvenuto il 28 marzo dello stesso
anno, intendeva sensibilizzare l'opinione pubblica sui pericoli dell'energia
nucleare. Gli spettacoli furono documentati da un film e da un triplo LP che
rappresenta la prima apparizione di Bruce Springsteen e della E Street Band in
un album dal vivo.

Il disco seguente del cantautore, The River, fu edito nell'ottobre del 1980 dopo
una lunga lavorazione che aveva avuto inizio nel maggio del 1979. Inizialmente
il progetto era basato sui brani estromessi dal lavoro precedente, con il veloce
pezzo rock The Ties that Bind che avrebbe dovuto dare il titolo all'opera;
nondimeno Springsteen seguitava a comporre nuove canzoni e convinse la casa
discografica a dare alle stampe un album doppio. Il brano scelto come nuova
title track era stato presentato in anteprima durante i concerti del MUSE ed era
dedicato alla sorella Ginny, rimasta incinta a 17 anni come la protagonista
della canzone. Dal punto di vista stilistico, il disco proseguiva il percorso
intrapreso negli album precedenti, distinguendosi tuttavia da Darkness on the
Edge of Town per la presenza di incalzanti pezzi rockabilly alternati a brani di
sapore country.

The River fu il primo LP di Springsteen a raggiungere la vetta della classifica
statunitense; Hungry Heart, definito da John Lennon «il miglior singolo di rock
'n' roll dai tempi dei Beatles», fu inoltre il primo 45 giri del cantautore a
entrare nella top ten. Il 3 ottobre 1980 iniziò un'altra tournée che durò quasi
un anno per un totale di 140 concerti; tra l'aprile e il giugno del 1981 il
musicista si esibì anche all'estero, nel suo primo vero tour europeo. Nonostante
la presenza dei nuovi brani, il cantante continuava a inserire in scaletta
numerose cover di canzoni da lui amate, come per esempio alcuni pezzi dei
Creedence Clearwater Revival e il classico del folk This Land Is Your Land di
Woody Guthrie.

Terminata la tournée di The River, Springsteen incise da solo – servendosi di un
registratore semiprofessionale a quattro piste Tascam – alcuni provini in
versione acustica, accompagnato esclusivamente dalla chitarra e dall'armonica a
bocca. Dopo alcuni infruttuosi tentativi di registrare le nuove canzoni con la
band, le tracce acustiche furono pubblicate pressoché senza ritocchi con il
titolo di Nebraska: il disco, distribuito nel settembre del 1982, sorprese la
critica e il pubblico anche per il tono cupo, a tratti dolente, delle sue
canzoni.

Il pezzo Born in the U.S.A., composto per un film di Paul Schrader mai
realizzato ed estromesso anche da Nebraska, fu il punto di partenza dell'album
successivo, il settimo della produzione di Springsteen. La lavorazione del
disco, iniziata già nel gennaio 1982, si svolse in modo frammentario: negli
stessi mesi Van Zandt realizzò il suo primo album da solista con lo pseudonimo
di Little Steven, lasciando il gruppo poco dopo; anche Clemons registrò un disco
in proprio e nel frattempo tutta la E Street Band fu coinvolta nel rilancio
della carriera di Gary U.S. Bonds, un artista rock and roll ammirato da
Springsteen. Intanto anche in questa circostanza le canzoni incise – oltre
sessanta – avrebbero potuto riempire più di un disco, tant'è che alla fine del
1983 non era ancora stata stabilita la scaletta definitiva dell'album. Fu allora
che il musicista scrisse Dancing in the Dark: dominato dai sintetizzatori di Roy
Bittan, una delle novità dell'intero disco, il brano presentava un approccio più
commerciale rispetto ai lavori precedenti di Springsteen e divenne uno dei suoi
pezzi più acclamati, grazie anche a un videoclip diretto da Brian De Palma che
fu trasmesso massicciamente dalle televisioni specializzate.

L'album, intitolato Born in the U.S.A., fu pubblicato nel giugno del 1984 e
suscitò un ampio favore popolare, vendendo 30 milioni di copie nel mondo di cui
15 nei soli Stati Uniti: il disco accrebbe notevolmente la fama del cantautore e
gli permise di affermarsi come uno dei più importanti esponenti del panorama
musicale mainstream degli anni ottanta. La copertina del disco, che riporta una
fotografia del musicista ripreso di schiena con lo sfondo della bandiera a
stelle e strisce, è annoverata fra le icone più distintive di quegli anni.
Sebbene Born in the U.S.A., come il precedente Nebraska, sia un'esplorazione del
lato oscuro del «sogno americano», parte del pubblico lo percepì come un
vigoroso inno patriottico. In tale contesto il presidente degli Stati Uniti, il
repubblicano Ronald Reagan, tentò di coinvolgere Springsteen nella propaganda
politica per la sua rielezione, ma il cantante reagì con durezza respingendo
anche le sollecitazioni che gli provenivano da parte democratica.

La traccia che dà il titolo all'album, in particolare, si connota come un'amara
riflessione sul destino dei veterani della guerra del Vietnam; tuttavia il
ritornello orecchiabile, il titolo e la copertina del disco indussero molti a
leggerla come una canzone gingoista anziché come un'esplicita denuncia, malgrado
il testo piuttosto esplicito in tal senso. Anni dopo, per contrastare
l'interpretazione diffusa ed errata che era stata data al brano, Springsteen
tornò a eseguirlo in una versione acustica del tutto simile a come il pezzo era
stato inizialmente concepito ai tempi dei provini di Nebraska.

Il successivo tour mondiale con la E Street Band, nella quale erano entrati nel
frattempo la corista Patti Scialfa e il chitarrista Nils Lofgren in sostituzione
di Steven Van Zandt, riscosse ovunque un grande successo; in alcuni casi, come
in Giappone e in Australia, si raggiunsero livelli di fanatismo che erano stati
riservati solo ai Beatles negli anni sessanta. Nel 1985, insieme ad altri
eminenti musicisti, il cantautore prese parte al progetto Artists United Against
Apartheid e all'iniziativa USA for Africa, dando il proprio apporto alla
registrazione del singolo benefico We Are the World. Nel maggio dello stesso
anno, durante una pausa della tournée, sposò in segreto l'attrice e modella
Julianne Phillips, conosciuta pochi mesi prima.

Nel novembre del 1986 fu distribuito Live/1975-85, il primo album dal vivo del
cantante, un cofanetto costituito da cinque dischi in vinile – disponibile anche
in tre CD – che documenta dieci anni di concerti con la E Street Band, per la
prima volta menzionata espressamente sulla copertina di una pubblicazione
discografica dell'artista statunitense. L'opera esordì in prima posizione nella
classifica Billboard 200, contribuendo a incrementare ulteriormente la
reputazione di Springsteen come «performer» e la sua visibilità nei mezzi di
comunicazione di massa.

Nel febbraio seguente il musicista iniziò a preparare un album da solo, senza la
sua band di supporto. Le nuove canzoni erano molto più intime e vertevano
prevalentemente sul rapporto di coppia, esplorando in tutti i suoi aspetti la
vita matrimoniale e le sue difficoltà. L'attrezzatura dello studio personale di
Springsteen era nel frattempo migliorata e ora il cantante disponeva di
sintetizzatori e drum machine, il che gli consentì di registrare tutti i brani
in breve tempo. Soltanto in un secondo momento egli chiamò, ad uno ad uno, i
musicisti della E Street Band per qualche sovraincisione: le parti suonate dai
membri del gruppo sarebbero state inserite nel disco se si fossero rivelate
migliori di quelle registrate in proprio, ma dei loro contributi si salvò poco e
Tunnel of Love uscì nell'ottobre del 1987 debuttando in vetta alle classifiche
di vendita. Quattro mesi più tardi, Springsteen e la band al completo partirono
per un'altra tournée, più breve delle precedenti e caratterizzata da un
approccio più formale; l'evento più significativo fu il concerto tenuto a
Berlino Est il 19 luglio 1988, quando il cantautore suonò davanti a una folla
stimata in oltre 100 000 persone.

Nello stesso periodo il musicista, insieme ad altri artisti affermati come
Sting, Peter Gabriel, Tracy Chapman e Youssou N'Dour, partecipò alla
manifestazione Human Rights Now! per Amnesty International: in venti tappe il
tour di beneficenza coinvolse l'Europa e il Nord America, ma anche il Sud
America, l'Africa e l'Asia. Un anno dopo Springsteen sciolse inopinatamente la E
Street Band, lasciando liberi i suoi componenti.

Naufragato il matrimonio con la prima moglie, nel gennaio del 1989 il cantante
si trasferì a Los Angeles con Patti Scialfa. I due si sposarono l'8 giugno 1991
dopo la nascita del loro primo figlio Evan James, avvenuta nel luglio dell'anno
antecedente; la figlia Jessica Rae e il terzogenito Sam Ryan vennero alla luce
rispettivamente nel dicembre del 1991 e nel gennaio del 1994.

La fase che seguì Tunnel of Love fu contrassegnata da grandi cambiamenti nella
vita di Springsteen, ma anche da un inaridimento creativo. Tuttavia nel dicembre
del 1989, subito dopo lo scioglimento della E Street Band, il cantautore si
incontrò con Roy Bittan tornando all'opera al fine di incidere qualche canzone
per un nuovo album. Ebbe così inizio un lungo periodo di prove e registrazioni
che si protrasse fino al 1992: Springsteen e Bittan lavorarono su un numero
cospicuo di brani, tra cui alcuni pezzi composti dal tastierista. Nel progetto
furono coinvolti anche alcuni noti turnisti, fra i quali Randy Jackson, Jeff
Porcaro e David Sancious. L'album Human Touch fu pubblicato nel marzo 1992
insieme a un secondo disco, intitolato Lucky Town, che il musicista aveva
realizzato quasi da solo, in poche settimane, nel suo studio personale di Los
Angeles. I due lavori, che ricevettero entrambi un'accoglienza critica piuttosto
tiepida, differiscono notevolmente per approccio espressivo: se il primo è un
album contraddistinto da sonorità moderne e levigate, appetibile a un'ampia
fascia di ascoltatori, l'altro disco presenta invece uno stile più grezzo e
spontaneo.

Nel giugno del 1992 fu inaugurata una tournée mondiale che durò un anno. Per
l'occasione Springsteen e Bittan aggregarono un nuovo complesso, spesso
identificato informalmente come «The Other Band» («l'altro gruppo») per
distinguerlo dalla E Street Band, costituito in gran parte da musicisti
sconosciuti ai più: oltre a Bittan e a Patti Scialfa, ne facevano parte Shane
Fontayne alla chitarra, Crystal Taliafero ai cori e poi al sassofono, il
bassista Tommy Sims, il batterista Zachary Alford e un nutrito gruppo di
coriste. Malgrado un avvio molto favorevole in Europa e gli undici concerti da
«tutto esaurito» organizzati nel New Jersey, il tour non fu altrettanto seguìto
nel resto degli Stati Uniti. Nel dicembre del medesimo anno uscì l'album video
In Concert, contenente un'esibizione tenuta da Springsteen nell'ambito della
serie MTV Unplugged; lo stesso spettacolo fu successivamente edito anche in
formato CD ottenendo risultati deludenti.

Fra il 1993 e il 1994, il cantautore iniziò a sperimentare un nuovo metodo
compositivo e incise alcune canzoni facendo ricorso prevalentemente a loop e a
campionatori. Il progettò sfociò nella registrazione del brano Streets of
Philadelphia per il film Philadelphia di Jonathan Demme, che valse a Springsteen
l'Oscar alla migliore canzone e fu il primo di molti pezzi scritti appositamente
per il cinema. Il brano, pubblicato dapprima nella colonna sonora della
pellicola e poi come singolo nel febbraio del 1994, riscosse un largo successo e
contribuì a rilanciare la carriera dell'artista. In questa fase, su insistenza
dell'etichetta discografica, il cantante concentrò la propria attenzione sulla
sua prima antologia: a tal scopo riunì dopo sei anni di inattività i musicisti
della E Street Band, compreso Steven Van Zandt, per incidere alcuni pezzi
inediti da includere nel disco, distribuito poi nel febbraio 1995 con il titolo
di Greatest Hits. A testimonianza di questa esperienza fu realizzato il
documentario Blood Brothers diretto da Ernie Fritz, a cui fece seguito un EP con
altri nuovi brani.

Benché i tempi sembrassero maturi per una riunione stabile della E Street Band,
Springsteen completò un disco solista e sostanzialmente acustico, The Ghost of
Tom Joad, che fu distribuito nel novembre del 1995. Le composizioni dell'album,
incentrate sulle vicissitudini delle fasce più deboli della società, prendono
spunto dai personaggi del romanzo Furore di John Steinbeck, mediato – nel caso
di Springsteen – dalla visione del film omonimo di John Ford e dall'ascolto
della canzone Tom Joad di Woody Guthrie, a sua volta ispirata al libro dello
scrittore statunitense. Il lavoro era stato condotto a termine con l'ausilio di
un ristretto gruppo di musicisti, tra i quali Danny Federici, Garry Tallent, il
batterista Gary Mallabar, Marty Rifkin alla pedal steel guitar e Patti Scialfa
con le amiche Lisa Lowell e Soozie Tyrell ai cori; tuttavia molti dei brani del
disco sono di sapore essenzialmente folk, dominati dalla chitarra acustica e
dalla voce di Springsteen. Nel tour seguente l'artista si esibì da solo in
piccoli teatri, accompagnato dalla sua chitarra, in un'atmosfera diametralmente
opposta a quella delle tournée degli anni ottanta.

Nel 1996 il cantante fece ritorno con la famiglia nel New Jersey, in una tenuta
di campagna a Colts Neck – a pochi chilometri da Freehold – dove aveva costruito
anche uno studio di registrazione personale. Due anni più tardi fu dato alle
stampe un cofanetto di quattro CD intitolato Tracks, contenente 66 dei circa 350
brani inediti registrati e poi accantonati dal musicista nell'arco della sua
carriera; nel 1999 fu edita una versione ridotta a un solo disco, 18 Tracks,
nella quale furono però inserite tre composizioni assenti nella pubblicazione
precedente. In contemporanea a Tracks fu distribuito il volume Songs, con i
testi delle canzoni di Springsteen da lui stesso commentati.

Nel marzo del 1999 l'artista fu iscritto nella Rock and Roll Hall of Fame;
sebbene l'assegnazione del riconoscimento non comprendesse la E Street Band, il
cantante si presentò alla cerimonia di premiazione con il gruppo al completo,
interpretando Tenth Avenue Freeze-Out. La band tornò ad affiancare il cantautore
anche in tournée dopo oltre undici anni: il Reunion Tour, acclamato dal pubblico
e dalla critica, ebbe inizio il 9 aprile 1999 e si concluse il 1º luglio 2000.
L'iniziativa fu immortalata nel film Bruce Springsteen & The E Street Band: Live
in New York City, da cui poi furono tratti un doppio album dal vivo e un doppio
DVD.

Il 21 settembre 2001, eseguendo la nuova canzone My City of Ruins, Springsteen
aprì il programma televisivo America: A Tribute to Heroes, trasmesso dalle
principali emittenti statunitensi a reti unificate e destinato a raccogliere
fondi per le famiglie delle vittime degli attacchi dell'11 settembre; poco dopo
il musicista prese parte a un concerto benefico con analoghe finalità. La
principale reazione di Springsteen agli attentati fu l'album The Rising, il
primo inciso con la E Street Band dai tempi di Born in the U.S.A.; dopo molti
anni il cantautore decise inoltre di affidarsi a un produttore esterno al fine
di essere sgravato da alcune responsabilità e potersi così concentrare meglio
sulla musica: l'incarico fu assegnato a Brendan O'Brien, noto per il suo lavoro
con i Pearl Jam. Il disco, edito nel luglio del 2002, conseguì una popolarità
ragguardevole come pure la successiva tournée mondiale, documentata da un DVD
con la registrazione dello spettacolo tenuto a Barcellona. Il cantante si spese
molto per la promozione di The Rising, ritenendo che l'opinione pubblica si
attendesse da lui una risposta all'11 settembre.

Durante la presidenza del repubblicano George W. Bush, Springsteen si schierò
pubblicamente contro l'amministrazione federale: pur ritenendo inevitabile la
reazione militare che portò all'invasione dell'Afghanistan, disapprovò invece
con fermezza il conflitto contro l'Iraq iniziato nel 2003. Cominciò quindi un
periodo del tutto inedito di impegno politico, che si concretizzò nella
partecipazione ad alcuni concerti del Vote for Change Tour, manifestazione
musicale a sostegno del candidato democratico John Kerry alle elezioni del 2004.
Alla tournée parteciparono numerosi altri artisti, tra cui Jackson Browne,
Bonnie Raitt, i Pearl Jam, i R.E.M., John Legend, James Taylor e John Fogerty.

Dopo oltre quattro anni di grande esposizione mediatica, il cantante si prese un
breve periodo di pausa per poi tornare nell'aprile del 2005 con Devils & Dust,
un album in gran parte acustico e affine allo stile di The Ghost of Tom Joad. Il
disco risulta fortemente influenzato dal coinvolgimento politico dell'autore,
tant'è che la title track fu scritta dalla prospettiva di un soldato americano
impegnato in uno scontro armato nel deserto, un chiaro riferimento alla guerra
contro Saddam Hussein. Successivamente Springsteen intraprese un tour durante il
quale si esibì da solo, come aveva fatto nove anni prima.

Nell'aprile del 2006 fu distribuito We Shall Overcome: The Seeger Sessions, un
album realizzato con un gruppo eterogeneo di musicisti e totalmente incentrato
sul repertorio di canzoni popolari e tradizionali del cantautore e attivista
Pete Seeger. Il progetto traeva le sue origini dagli anni novanta, quando
Springsteen registrò un'interpretazione dell'inno We Shall Overcome per un disco
tributo a Seeger: in quella circostanza l'artista del New Jersey conobbe i
Gotham Playboys, un collettivo zydeco/cajun con cui incise alcuni brani di
Seeger in presa diretta nel suo studio di Colts Neck; in seguito, fra il 2005 e
il 2006, il cantante riunì gli stessi musicisti con l'aggiunta di una sezione di
fiati per dare una veste definitiva a quelle vecchie registrazioni. Springsteen
e la nuova formazione, ribattezzata «The Sessions Band», partirono per un breve
tour da cui fu tratto un disco dal vivo.

L'ottobre del 2007 vide la pubblicazione di Magic, un nuovo lavoro con la E
Street Band. L'album fu accompagnato da una tournée mondiale di successo, in
occasione della quale Danny Federici – malato e poi scomparso nell'aprile del
2008 – fu sostituito da Charles Giordano, tastierista della Sessions Band. Il
cantautore continuò a occuparsi di politica dando il suo appoggio a Barack
Obama, candidato democratico alle elezioni del 2008 e futuro presidente:
Springsteen prese parte ad alcuni incontri pubblici e al concerto tenuto dopo
l'insediamento di Obama, esibendosi insieme a Pete Seeger in This Land Is Your
Land. Nel gennaio del 2009 fu presentato il disco successivo dell'artista,
Working on a Dream, preparato ancora con la collaborazione della E Street Band;
il tour mondiale che seguì portò alcune novità nel gruppo: oltre alla violinista
Soozie Tyrell e a Charles Giordano, entrarono stabilmente nell'organico altri
musicisti già in forza alla Sessions Band, tra cui un gruppo di coristi e il
trombettista Curt Ramm. Lo spettacolo del 28 giugno 2009 a Londra fu documentato
nel DVD London Calling: Live in Hyde Park. Il 18 giugno 2011, a causa delle
complicanze derivate da un infarto cardiaco, morì il sassofonista Clarence
Clemons.

Springsteen tornò col suo diciassettesimo album nel marzo del 2012: Wrecking
Ball fu inciso con l'ausilio di musicisti esterni alla E Street Band, tra cui il
nuovo produttore Ron Aniello, il batterista Matt Chamberlain e il chitarrista
Tom Morello dei Rage Against the Machine, il quale inaugurò una duratura
collaborazione con il cantante. In due brani è presente il sassofono di Clemons,
registrato precedentemente alla sua scomparsa. In occasione della lunga tournée
mondiale iniziata dopo la pubblicazione dell'album, l'artista riunì nuovamente
la E Street Band, affiancata da una sezione di fiati (denominata «E Street
Horns») e da un gruppo di coristi («E Street Choir»); in questa formazione
allargata le parti di sassofono di Clarence Clemons furono affidate al nipote
Jake e a Eddie Manion.

Nel gennaio del 2014 uscì High Hopes, quarto disco di Springsteen consecutivo –
e undicesimo in totale – a guadagnare il primo posto nella classifica degli
album più venduti negli Stati Uniti. Oltre a cover di altri artisti, l'opera
comprende perlopiù materiale inciso nel decennio passato e reinterpretazioni di
brani già pubblicati, come una riedizione elettrica di The Ghost of Tom Joad;
anche la title track, un pezzo di Tim Scott, era già apparsa in un'altra
versione nell'EP Blood Brothers del 1996. Il disco, prodotto da Aniello, fu
realizzato con la partecipazione di Tom Morello e di tutti i membri della E
Street Band. Fra il gennaio e il maggio del 2014 si svolse un nuovo tour di 34
spettacoli. Dopo l'uscita dell'edizione celebrativa di The River, nel 2016
Springsteen ha intrapreso con la E Street Band una tournée interamente dedicata
alla riproposizione delle canzoni di quell'album.

Bruce Springsteen è conosciuto con il soprannome «The Boss» («il capo»), la cui
origine non è del tutto certa e si spiegherebbe solo parzialmente con il suo
ruolo di leader nella E Street Band. Secondo alcuni il soprannome discenderebbe
dal fatto che, nei primi tempi, il cantautore era colui che dopo ogni concerto
distribuiva il compenso della serata fra i musicisti; secondo altri invece
deriverebbe dalla sua abilità nel gioco del Monopoli. Nei primi anni il
soprannome era rimasto circoscritto fra i suoi collaboratori più stretti, ma nel
1974 venne alle orecchie di qualche giornalista che lo sentì usare probabilmente
da un membro della band o dello staff e iniziò a diffonderlo pubblicamente. Il
cantautore ha più volte dichiarato di non gradire l'appellativo, ma in realtà ha
anche giocato molto su questa sua presunta riluttanza.

Il 6 dicembre 2009 alla Casa Bianca, durante la cerimonia di assegnazione dei
Kennedy Center Honors, premio attribuito dal governo statunitense agli artisti
che si sono distinti nella diffusione della cultura americana, Barack Obama
presentò scherzosamente Springsteen utilizzando il noto soprannome:

Il nome dei Dr. Zoom and the Sonic Boom, uno dei gruppi che hanno dato origine
alla E Street Band, deriverebbe dal soprannome con cui Springsteen era
conosciuto in precedenza, cioè «The Doctor» («il dottore»).

Il nucleo originario del gruppo di supporto di Bruce Springsteen si formò nel
1972, ai tempi della lavorazione del suo primo album, ma soltanto due anni più
tardi si iniziò ad adottare la denominazione «E Street Band». Benché i dischi
del cantautore siano stati quasi sempre firmati solo con il suo nome, la maggior
parte di essi è stata realizzata con il contributo pressoché esclusivo del
gruppo, la cui formazione storica si delineò nel 1974 durante le fasi di
registrazione di Born to Run e soprattutto nei concerti di quel periodo.

Springsteen liquidò il complesso nel 1989 e per un decennio operò da solo o in
collaborazione con altri musicisti, la cosiddetta «Other Band» («l'altro
gruppo»). Solo nel 1999, dopo una breve parentesi nel 1995 per registrare alcuni
pezzi aggiuntivi da inserire nella raccolta Greatest Hits, l'artista riunì il
gruppo per una nuova tournée. Da quell'anno, fatte salve la parentesi solitaria
del Devils & Dust Tour e la presenza di una formazione completamente diversa per
l'attività legata all'album We Shall Overcome (la «Sessions Band»), il
cantautore è sempre stato accompagnato dalla E Street Band.

Riconosciuto come uno dei più grandi interpreti del rock, Springsteen è
considerato una sintesi fra Elvis Presley e Bob Dylan, due delle figure più
eminenti del genere.

Fra le sue influenze giovanili, il musicista ha spesso menzionato gli stessi
Presley e Dylan, oltre a tutto il pop e il rock ascoltati da ragazzo tramite la
radio, dal rock and roll alla musica arrivata dall'Inghilterra negli anni
sessanta, in particolare gli Animals di Eric Burdon. Le sue principali fonti
d'ispirazione includono anche Chuck Berry, i Beatles, i Rolling Stones, i
Manfred Mann, Van Morrison, gli Who, il folk rock dei Byrds e in egual misura il
soul della Motown e della Stax. Tra i preferiti di Springsteen si annoverano
inoltre John Fogerty e i suoi Creedence Clearwater Revival, a cui ha dedicato
molte cover nei suoi concerti. Di Roy Orbison, citato nel testo di Thunder Road,
egli cercò di imitare la voce nella realizzazione di Born to Run; lo stesso
album era stato concepito prendendo a modello la tecnica del «Wall of Sound» che
aveva reso famoso il produttore Phil Spector negli anni sessanta.

All'epoca di Darkness on the Edge of Town, grazie a Robert Gordon che incise la
sua Fire, il cantautore si appassionò al rockabilly e registrò molti pezzi di
rock and roll ballabile che però non entrarono nella scaletta del disco e furono
recuperati solo nel 2010 nell'antologia di inediti The Promise. Tra la fine
degli anni settanta e i primi anni del decennio seguente, il musicista incontrò
il folk di Woody Guthrie, un influsso che lasciò tracce significative nella sua
produzione successiva a partire da The River e Nebraska. Anche gli stilemi del
country della scuola tradizionale, con particolare riferimento a Jimmie Rodgers,
Hank Williams, Carl Perkins, Johnny Cash e Merle Haggard, rientrano fra i
principali paradigmi espressivi di Springsteen; nell'opera dell'artista
statunitense non mancano inoltre elementi riconducibili all'hard rock e al blues
rock degli anni sessanta e settanta, retaggio delle sue prime esperienze
musicali.

Gli anni novanta e duemila, oltre a far segnare un'evoluzione nell'approccio
compositivo del cantautore, furono caratterizzati da un suo deciso
riavvicinamento al folk e alle sonorità acustiche, esemplificato dagli album The
Ghost of Tom Joad, Devils & Dust e We Shall Overcome, quest'ultimo interamente
dedicato alla rivisitazione del repertorio di Pete Seeger.

In termini generali, Springsteen è ritenuto uno degli esponenti più autorevoli
del cosiddetto «heartland rock», uno stile musicale contraddistinto da una
spiccata immediatezza comunicativa e fortemente permeato dai diversi generi
della musica folclorica statunitense nonché dal garage rock degli anni sessanta.

Per la carica evocativa delle sue canzoni, Bruce Springsteen è stato accostato
agli storici «storyteller» («narratori») americani come Woody Guthrie, Pete
Seeger e Bob Dylan. Le storie che racconta sono state lette come paradigmatiche
delle dinamiche sociali statunitensi, con un forte risvolto collettivo che ha
contribuito ad aumentare la sua reputazione di osservatore privilegiato della
realtà del suo paese, al punto che col tempo il cantante ha potuto spendere la
sua autorevolezza anche in campo politico. Considerando la specificità della
cultura americana dove musica popolare e colta coabitano in armonia, Springsteen
è stato avvicinato anche alla grande letteratura: il corpus delle sue canzoni è
ritenuto in tal senso «una sorta di Grande Romanzo Americano». I suoi brani, pur
essendo ambientati in luoghi a lui familiari o tratti direttamente dalla sua
esperienza, presentano vicende non necessariamente autobiografiche, in cui il
musicista assume spesso la funzione di voce narrante.

A partire dagli anni ottanta, e in particolar modo dopo il disco The Rising del
2002, il cantautore è stato oggetto di studio per la sua incidenza nella
letteratura americana, per la sua visione politica e sociale, nonché per il suo
ruolo di ispiratore di un movimento di rinascita dopo gli eventi dell'11
settembre. L'artista del New Jersey è uno degli esponenti della musica popolare
a cui sono stati dedicati più libri biografici, saggi di critica e tesi
universitarie, superando in questo tanto Dylan quanto Presley.

La scrittura di Springsteen è stata definita «cinematografica». Nella sua
produzione hanno esercitato una considerevole influenza alcuni film come
Badlands di Terrence Malick (La rabbia giovane in italiano), da cui è tratto il
titolo di una sua celebre canzone, e libri come Furore di Steinbeck, mediato
però dalla visione dell'omonimo lungometraggio di John Ford. Molte storie
narrate nelle sue canzoni ricalcano quelle della scrittrice Flannery O'Connor,
che Springsteen conobbe attraverso il film La saggezza nel sangue (Wise Blood in
originale) ispirato all'omonimo romanzo dell'autrice della Georgia. I pezzi The
River e A Good Man Is Hard to Find, in particolare, prendono il titolo da due
racconti della O'Connor.

Springsteen visse un approccio conflittuale con l'educazione cattolica che gli
fu imposta a scuola e al catechismo, al punto che nell'adolescenza si allontanò
dalla religione e in alcune delle sue primissime canzoni – quasi tutte rimaste
inedite – rappresentò in modo dissacrante e caricaturale le figure del Vangelo.
Nei suoi dischi, tuttavia, il cantautore ha fatto ricorso di frequente a
immagini bibliche tratte dal cattolicesimo e più spesso dalla cultura
protestante americana, impiegate per la loro carica emozionale più che per i
contenuti teologici. Il fiume, presente in numerosi suoi testi, è per esempio un
elemento salvifico che rimanda al battesimo per immersione tipico delle chiese
evangeliche; la «terra promessa» è la destinazione, spesso irraggiungibile, di
molti viaggi descritti nelle sue canzoni, ma è anche sinonimo della «terra delle
possibilità» a cui si riferisce il concetto del «sogno americano». Così la
«promessa infranta» e il «prezzo da pagare», altre figure molto utilizzate,
rappresentano l'esito disilluso di questa ricerca. Il musicista si è sovente
soffermato anche sul suo rapporto tormentato con il padre, che ha costituito lo
spunto per numerosi brani e monologhi dal vivo.

I personaggi pittoreschi e improbabili che popolavano le ambientazioni urbane
dei primi dischi hanno subìto una rapida evoluzione verso un maggiore realismo,
lasciando progressivamente spazio a persone comuni afflitte dai medesimi
problemi economici o familiari che Springsteen aveva conosciuto attraverso i
suoi genitori e i suoi amici d'infanzia. A partire da Darkness on the Edge of
Town, la precarietà e la mancanza di lavoro si sono affermate come soggetti
ricorrenti nei suoi testi, al punto che Springsteen – anche con riferimenti
politici espliciti, seppur non del tutto pertinenti – iniziò a essere definito
«l'eroe della classe lavoratrice» («working-class hero»), essendo identificato
come l'artista che dava voce a quella grossa fetta della società americana nota
come «blue collars» (i «colletti blu», ovvero gli operai con la tuta da lavoro,
in contrapposizione alla categoria dei cosiddetti «colletti bianchi»). Dopo
l'apice della popolarità raggiunto con Born in the U.S.A., Springsteen diede
alle stampe tre album più introspettivi, anche se non completamente
autobiografici (Tunnel of Love, Human Touch e Lucky Town), focalizzati sul tema
delle relazioni interpersonali.

Il tòpos della fuga, soggetto centrale in Born to Run, fu in seguito declinato
come volontà di lasciare l'insicurezza finanziaria e l'iniquità sociale alla
ricerca di migliori condizioni di vita, collegandosi all'idea originaria del
«sogno americano» che secondo Springsteen consiste essenzialmente nella speranza
di «vivere qui come una famiglia, dove i forti possono aiutare i deboli e i
ricchi possono aiutare i poveri», non solo nella ricerca del mero successo
economico. La mancata concretizzazione di questa prospettiva è divenuta
l'argomento di molte canzoni a sfondo sociale a partire dagli anni ottanta:
nell'album The Ghost of Tom Joad, in particolare, il cantautore descrive la
condizione di coloro che hanno sofferto le conseguenze della grande depressione
degli anni trenta (con echi di Steinbeck e Guthrie) e la sorte del tutto analoga
dei disoccupati e degli immigrati clandestini messicani degli anni novanta. Dopo
l'ottimismo di Working on a Dream del 2009, in cui il musicista esorta gli
ascoltatori a spendersi per la realizzazione del «sogno» incarnato nella figura
del presidente Barack Obama, il tema della promessa non mantenuta tornò a essere
centrale tre anni dopo nel disco Wrecking Ball.

Nel complesso, i testi di Springsteen mostrano «diverse facce dell'America,
compresi i suoi aspetti maledetti, la sua parte di sconfitta». Tuttavia le sue
canzoni sono sempre pervase da un messaggio di speranza, da una fede venata di
religiosità nella possibilità di avverare i desideri individuali e collettivi.

Nei primi anni della sua carriera, Bruce Springsteen non manifestò mai
apertamente le sue preferenze politiche né affrontò nelle sue canzoni
particolari tematiche legate all'attualità o alla cronaca. La prima circostanza
in cui l'artista si espose pubblicamente affrontando un tema controverso fu con
la canzone Roulette, scritta come reazione all'incidente alla centrale nucleare
di Three Mile Island; Springsteen rimase molto colpito dal fatto, anche perché
avvenne in Pennsylvania a poca distanza dal suo New Jersey, e prese parte a due
dei concerti dell'evento No Nukes nel settembre del 1979, quando si schierò in
modo esplicito contro l'energia nucleare aderendo al collettivo Musicians United
for Safe Energy.

Fino agli anni ottanta l'attivismo del musicista si era limitato alla causa dei
reduci del Vietnam e al sostegno alle food bank che recuperavano cibo per gli
indigenti. Nel 1985 Springsteen affiancò Steven Van Zandt nella realizzazione
dell'album collettivo Sun City contro l'apartheid in Sudafrica e nello stesso
anno partecipò alla registrazione di We Are the World, appoggiando la campagna
di beneficenza USA for Africa con il gotha della musica statunitense dell'epoca.
Sempre più attento ai temi sociali, nel 1988 prese parte alla tournée Human
Rights Now! promossa da Amnesty International; successivamente iniziò a
devolvere parte dei proventi dei suoi concerti ad associazioni caritatevoli,
cominciando inoltre a organizzare spettacoli di beneficenza nella sua Freehold.

Con il successo di Streets of Philadelphia per il film Philadelphia del 1993, il
cantante intervenne nell'emergente dibattito sull'AIDS con un testo che mette a
tema la sofferenza e il pregiudizio. Solo nel 2000 Springsteen affrontò
nuovamente un argomento controverso firmando il pezzo American Skin (41 Shots),
una canzone dedicata allo studente africano Amadou Diallo, ucciso dalla polizia
di New York con 41 colpi di pistola. Il brano fu suonato durante le date
newyorkesi del Reunion Tour, provocando aspre polemiche e il risentimento di
parte dell'amministrazione cittadina nonché del sindacato di polizia locale.
Dopo gli attentati dell'11 settembre 2001 e l'album The Rising, il musicista
continuò a scrivere canzoni che – pur potendo essere lette come risposte a
eventi di stretta attualità – si configurano soprattutto come una riflessione
personale sull'America e sulle promesse non mantenute del cosiddetto «sogno
americano».

Ai tempi dell'iniziativa No Nukes del 1979, Springsteen era considerato
l'artista più apolitico fra quelli presenti alla manifestazione antinuclearista.
In realtà nel 1972, prima del suo esordio su disco, si era esibito in alcuni
spettacoli acustici nel New Jersey per sostenere il candidato democratico George
McGovern, poi sconfitto dal presidente uscente Richard Nixon. Nel novembre del
1980, durante un proprio concerto tenutosi subito dopo l'elezione di Ronald
Reagan alla presidenza, il cantautore per la prima volta si espose pubblicamente
con una dichiarazione smaccatamente politica:

In occasione della successiva campagna elettorale, Reagan stesso –
fraintendendone il significato – tentò di utilizzare Born in the U.S.A. come
inno politico; l'artista rifiutò categoricamente di essere associato al
presidente repubblicano, ma respinse altresì qualsiasi impiego della sua musica
da parte democratica. La posizione di Springsteen divenne più palese quando nel
1990 prese parte ad alcuni spettacoli finalizzati a raccogliere fondi a favore
del Christic Institute, un'organizzazione di sinistra, e poi prestò la propria
immagine per contrastare un progetto di legge californiano volto a limitare i
diritti degli immigrati clandestini in ambito sanitario.

Il cantante tornò a impegnarsi in prima persona solo molti anni dopo, come
reazione alla politica dell'amministrazione Bush e alla guerra d'Iraq. In
occasione delle elezioni del 2004, aderì al Vote for Change Tour, organizzato a
sostegno del candidato democratico John Kerry in opposizione al presidente in
carica George W. Bush. In previsione della successiva tornata elettorale del
2008, l'artista si schierò apertamente a favore di Barack Obama, poi eletto
presidente, con un messaggio di sostegno sul suo sito web e partecipando
attivamente alla campagna; la canzone The Rising fu utilizzata come colonna
sonora per i comizi del candidato insieme a City of Blinding Lights degli U2.
Nel 2009, inoltre, l'artista manifestò il proprio appoggio a favore del
riconoscimento dei matrimoni fra persone dello stesso sesso.

Bruce Springsteen è stato uno degli artisti rock più interessati dal fenomeno
dei dischi pirata (o bootleg) sin dalla fine degli anni settanta: il successo
ottenuto dai suoi lunghi concerti favorì la distribuzione di dischi non
ufficiali contenenti le registrazioni delle sue esibizioni dal vivo. I bootleg
furono inoltre per anni l'unico mezzo attraverso il quale venivano diffuse le
numerosissime canzoni dell'artista che, dopo essere state scartate dagli album
in studio, continuavano a essere riproposte regolarmente in concerto.

Le lunghe esibizioni dal vivo hanno sempre costituito uno dei principali tratti
peculiari dell'attività di Bruce Springsteen, contribuendo allo stesso tempo a
incrementare in misura significativa la sua popolarità.

Bruce Springsteen ha venduto, fino a tutto il 2010, più di 27 milioni di
biglietti incassando oltre un miliardo di dollari; meglio hanno fatto solo i
Rolling Stones e gli U2. La sua tournée di maggior successo è stata quella di
Born in the U.S.A. del biennio 1984-1985 con 4 796 683 biglietti venduti. Quella
che ha fatto registrare i maggiori intrioiti fino al 2010 è stata quella di
Magic che ha incassato 243 milioni di dollari, seguita dal The Rising Tour con
221 milioni di dollari. Il tour di Wrecking Ball ha superato i precedenti,
incassando più di 355 milioni di dollari tra il 2012 e il 2013.

Come nel caso di altri artisti di successo, le canzoni di Springsteen sono state
utilizzate nella colonna sonora di molti film, in alcuni casi scritte e
registrate appositamente. La prima canzone inedita concessa al mondo del cinema
fu Light of Day per il film omonimo di Paul Schrader del 1987, cantata però da
Joan Jett e dal protagonista Michael J. Fox. Per Streets of Philadelphia, dal
film di Jonathan Demme Philadelphia, il cantautore ha vinto l'Oscar alla
migliore canzone. Ha in seguito ottenuto una nomination allo stesso premio per
Dead Man Walkin' dal film omonimo di Tim Robbins.

Nel 2000 Springsteen esordì come attore in un cameo del film Alta fedeltà di
Stephen Frears tratto dal romanzo omonimo di Nick Hornby, apparendo in sogno al
protagonista mentre imbraccia la sua Telecaster.

Nel luglio del 2013 è stato distribuito nelle sale cinematografiche il
film-documentario Springsteen & I, prodotto da Ridley Scott, che documenta la
vita e la carriera di Bruce Springsteen attraverso gli occhi e il racconto dei
suoi fan in tutto il mondo.

Springsteen ha pubblicato nel luglio del 2014 sul suo sito web un cortometraggio
intitolato Hunter of Invisible Game, basato sull'omonima canzone presente
nell'album High Hopes. Si è trattato del suo esordio come regista (coadiuvato
dal suo documentarista storico Thom Zimny).

Springsteen ha ottenuto nella sua carriera svariati premi e riconoscimenti, tra
i quali il Polar Music Prize nel 1997, un premio Oscar per la canzone Streets of
Philadelphia nel 1994, due Golden Globe (nel 1994, sempre per Streets of
Philadelphia, e nel 2009, per The Wrestler), due Emmy Award per lo speciale
televisivo Live in New York City e venti Grammy Award in varie categorie. Otto
dei suoi album sono stati inclusi nella lista dei 500 migliori album secondo
Rolling Stone e tre dei suoi brani nella lista delle 500 migliori canzoni
redatta dalla medesima rivista. Nel 1999 è antrato a far parte della Rock and
Roll Hall of Fame e nello stesso anno l'asteroide 23990 è stato battezzato in
suo onore. È stato insignito del Kennedy Center Honors nel 2009 e della Medaglia
presidenziale della libertà, massima onorificenza civile statunitense, nel 2016.



https://it.wikipedia.org/wiki/Emanuele_Giaccherini

Emanuele Giaccherini (Talla, 5 maggio 1985) è un calciatore italiano,
centrocampista del Napoli e della nazionale italiana, con cui si è classificato
secondo agli Europei 2012 e terzo alla Confederations Cup 2013.

Nato a Talla, nella provincia aretina, dall'età di sedici anni è cresciuto
stabilmente a Cesena. A causa di uno scontro con un portiere avversario durante
la militanza nel Bibbiena, ha subìto l'asportazione della milza. Sposato con
Dania, la coppia ha due figlie.

Tra i vari soprannomi affibbiatigli nel corso della carriera, il più famoso è
diventato Giaccherinho, nomignolo nato ai tempi di Cesena e divenuto popolare
quando ripreso dall'allenatore Antonio Conte durante la militanza nella
Juventus: «[...] se si chiamasse Giaccherinho sarebbe molto più considerato».

Molto duttile, nel corso della sua carriera ha ricoperto diversi ruoli offensivi
(seconda punta, esterno, rifinitore), ma può essere schierato con buoni
risultati anche in mediana (come centrocampista centrale o mezzala).

Dotato di resistenza, tecnica e rapidità, con cui compensa un fisico minuto, è
abile ad inserirsi negli spazi e vanta buone capacità realizzative.

Il Cesena preleva Giaccherini nel 2002 da una società affiliata, il Bibbiena.
Nel 2004 viene mandato in prestito in Serie C2 al Forlì. Nei successivi due anni
Giaccherini va in prestito nella medesima serie al Bellaria Igea Marina. Durante
la seconda stagione di permanenza rimedia un infortunio che gli fa chiudere la
stagione in anticipo; in quest'occasione Giaccherini medita anche il ritiro
dall'attività agonistica per ritornare a casa e andare a lavorare come operaio.

L'anno dopo viene prestato nuovamente in C2, al Pavia. In quest'annata evita la
retrocessione ai play-out con la squadra lombarda, segnando 9 reti. A fine
stagione ritorna a Cesena, dov'è inizialmente messo fuori rosa, ma il nuovo
allenatore Pierpaolo Bisoli decide di puntare su di lui; la stagione seguente
ottiene un posto da titolare, contribuendo con 5 reti alla promozione della
squadra in Serie B. Mantiene il ruolo da titolare anche la stagione successiva,
segnando il suo primo gol in cadetteria il 29 agosto 2009 allo Stadio Via del
Mare contro il Gallipoli. Termina la stagione raggiungendo la promozione in
Serie A con i romagnoli e chiudendo con 9 centri personali, di cui 8 in
campionato e 1 in Coppa Italia.

Esordisce nella massima serie il 28 agosto 2010, alla prima di campionato contro
la Roma, nel pareggio per 0-0 allo Stadio Olimpico. La sua prima marcatura in A
arriva l'11 settembre, alla seconda giornata, realizzando in contropiede la rete
del 2-0 finale sul Milan. Il 6 marzo 2011 segna la sua prima doppietta in Serie
A nella vittoria per 2-3 contro la Sampdoria, realizzando 2 gol in 2 minuti. Il
15 maggio timbra infine la rete-partita contro il Brescia, che sancisce
l'aritmetica salvezza dei romagnoli; è questo il suo ultimo centro in maglia
cesenate.

Il 25 agosto 2011 il giocatore viene ceduto in comproprietà alla Juventus per 3
milioni di euro. L'11 settembre successivo fa il suo esordio ufficiale coi
bianconeri, nella vittoria casalinga 4-1 sul Parma. Pur non facendo parte
dell'undici titolare, Giaccherini ha modo di mettersi in luce durante la
stagione, conquistandosi la fiducia dell'allenatore Conte e ritagliandosi un
proprio spazio nell'organico juventino. L'8 dicembre sigla il suo primo gol in
maglia bianconera nell'incontro di Coppa Italia contro il Bologna, poi finito
2-1 ai tempi supplementari a favore dei torinesi. All'inizio dell'anno
successivo, il 21 gennaio mette invece a segno la sua prima rete in campionato
con la formazione piemontese, quella del definitivo 2-0 all'Atalanta, che
permette alla sua squadra di laurearsi simbolicamente campione d'inverno. Il 6
maggio 2012, dopo la vittoria della Juventus contro il Cagliari, vince il suo
primo scudetto.

Il 19 giugno seguente viene riscattato dalla società bianconera per 4 milioni e
250 mila euro. L'11 agosto 2012 gioca gli ultimi minuti della Supercoppa
italiana vinta dalla Juventus per 4-2 ai supplementari contro il Napoli; il
successivo 23 ottobre fa il suo esordio assoluto in Champions League,
subentrando negli ultimi minuti della sfida di Copenaghen con il Nordsjælland,
pareggiata 1-1. Il 5 maggio 2013, grazie alla vittoria interna allo Juventus
Stadium sul Palermo per 1-0, vince con tre giornate d'anticipo il secondo
tricolore consecutivo. Giaccherini chiude il suo ultimo campionato in bianconero
con 17 presenze e 3 gol: decisiva si rivela la rete siglata il 10 marzo al
Catania, al 1' di recupero, che permette ai piemontesi di vincere la partita e
dare il via all'allungo decisivo per il titolo italiano.

Il 16 luglio 2013 viene ufficializzato il suo passaggio al club inglese del
Sunderland per 7,5 milioni di euro. Esordisce in biancorosso il 17 agosto, nella
prima giornata di Premier League, nella sconfitta casalinga per 0-1 contro il
Fulham; la prima rete coi Black Cats arriva invece sette giorni dopo, aprendo le
marcature nel pareggio per 1-1 sul campo del Southampton. Il 24 settembre
successivo debutta in Football League Cup, siglando il primo gol del Sunderland
nel 2-0 finale al Peterborough Utd, nel terzo turno della competizione; coi
biancorossi raggiunge poi la finale della Coppa di Lega, la seconda nella storia
dei gatti neri, tuttavia sconfitti a Wembley dal Manchester City. In campionato,
con 24 presenze e 4 reti, contribuisce alla salvezza del club a fine stagione.

Alla positiva stagione d'esordio a Sunderland, ne segue tuttavia una seconda
abbastanza deludente. Il 20 settembre 2014 rimedia un infortunio alla caviglia
nella trasferta sul campo del Burnley, che lo tiene lontano dai campi per
diversi mesi. Il 26 dicembre torna a giocare, subentrando a Jordi Gómez nel
corso del secondo tempo del match di campionato contro l'Hull City. Tuttavia a
febbraio 2015 un riacutizzarsi del problema alla caviglia lo costringe a saltare
tutto il resto della stagione; i numerosi stop portano la società inglese a
perdere fiducia nel giocatore, e lo stesso Giaccherini, demotivato anche dalla
lontananza da casa, decide di tornare nel campionato italiano.

Nell'estate seguente, dopo due anni in Inghilterra, il 31 agosto il calciatore
fa ritorno in Serie A, prelevato in prestito dal neopromosso Bologna. Il 1º
novembre seguente trova la sua prima rete in maglia rossoblù, in campionato,
aprendo le marcature nel 3-0 casalingo all'Atalanta. Dopo un avvio negativo
sotto la guida di Delio Rossi, l'arrivo del tecnico Roberto Donadoni coincide
con un cambio di marcia della squadra petroniana nonché di un ritrovato
Giaccherini, il quale chiude la stagione con 7 reti in 28 presenze che
contribuiscono alla salvezza anticipata dei felsinei.

Tornato a Sunderland dopo la fine del prestito bolognese, il 16 luglio 2016
viene acquistato dal Napoli. Esordisce con la maglia azzurra il successivo 28
settembre, subentrando a Dries Mertens nella partita di Champions League contro
il Benfica vinta per 4-2; non trova tuttavia molto spazio nel suo primo semestre
sotto al Vesuvio, siglando il primo gol napoletano solo con l'anno nuovo, il 10
gennaio 2017, nell'incontro valevole per gli ottavi di finale di Coppa Italia
contro lo Spezia. La prima realizzazione in campionato in maglia azzurra arriva
invece il successivo 10 febbraio, siglando il gol del definitivo 2-0 con cui il
Napoli s'impone sul Genoa.

Nel maggio del 2012 viene chiamato per la prima volta in nazionale dal
commissario tecnico Cesare Prandelli, inserito nella rosa dei 23 convocati per
il campionato d'Europa 2012 in Polonia e Ucraina. Il successivo 10 giugno, a 27
anni, esordisce in azzurro scendendo in campo da titolare nella partita
d'esordio della competizione europea, pareggiata 1-1 contro la Spagna. Conquista
con l'Italia la medaglia d'argento dell'Europeo, dopo la sconfitta 0-4 in finale
ancora contro le Furie Rosse.

Utilizzato con regolarità nei mesi seguenti dal CT, l'anno dopo Prandelli lo
conferma nella lista dei 23 convocati alla Confederations Cup in Brasile. L'11
giugno 2013, nella partita amichevole di Rio de Janeiro contro Haiti terminata
2-2, segna la sua prima rete in azzurro dopo 19 secondi di gioco, diventando il
marcatore più veloce della storia della nazionale italiana (battendo di un
secondo il precedente record del 1984 di Bagni). Il 22 dello stesso mese,
realizza il suo primo gol azzurro in una sfida ufficiale, nella sconfitta 2-4 in
Confederations Cup contro il Brasile, siglando il momentaneo 1-1. A fine
competizione vince con l'Italia la medaglia di bronzo, dopo il successo ai
rigori contro l'Uruguay nella finale per il terzo posto; Giaccherini realizza
uno dei tiri dal dischetto che valgono il podio agli Azzurri.

Non inserito da Prandelli nella lista dei convocati al campionato del mondo
2014, dopo la rassegna iridata viene richiamato in maglia azzurra dal nuovo
commissario tecnico Antonio Conte, già suo allenatore alla Juventus, in
occasione del debutto nelle qualificazioni a Euro 2016. Rimane tuttavia lontano
dalla nazionale per il successivo anno e mezzo, prima di essere richiamato da
Conte per le ultime amichevoli precedenti il campionato d'Europa 2016, e
inserito poi il 31 maggio nella rosa dei 23 azzurri per la fase finale della
manifestazione continentale.

Il 13 giugno 2016 è protagonista nel vittorioso esordio dell'Italia nell'Europeo
di Francia, aprendo le marcature nel 2-0 sul Belgio (tornando nell'occasione al
gol in azzurro dopo quasi tre anni) e venendo nominato uomo-partita dall'UEFA.
Il cammino azzurro nella competizione si conclude ai quarti di finale, contro la
Germania ai rigori, durante i quali Giaccherini mette a segno il proprio
tentativo.



https://it.wikipedia.org/wiki/Zlatan_Ibrahimovi%C4%87

Zlatan Ibrahimović (IPA: [ˈzlatan ibraˈxiːmɔʋitɕ]; Malmö, 3 ottobre 1981) è un
calciatore svedese, attaccante del Manchester Utd.

In carriera si è aggiudicato due campionati olandesi (2001-2002 e 2003-2004),
una Coppa d'Olanda (2001-2002) e una Supercoppa olandese (2002) con l'Ajax, tre
campionati italiani (2006-2007, 2007-2008 e 2008-2009) con l'Inter e uno
(2010-2011) con il Milan, due Supercoppe italiane (2006 e 2008) con l'Inter e
una (2011) con il Milan, un campionato spagnolo (2009-2010), due Supercoppe
spagnole (2009 e 2010), una Supercoppa UEFA (2009) e un Mondiale per club (2009)
con il Barcellona, quattro campionati francesi (2012-2013, 2013-2014, 2014-2015
e 2015-2016), tre Coppe di Lega francesi (2013-2014, 2014-2015 e 2015-2016), due
Coppe di Francia (2014-2015 e 2015-2016) e tre Supercoppe francesi (2013, 2014 e
2015) con il Paris-Saint Germain, una Community Shield (2016) e una Coppa di
Lega inglese (2016-2017) con il Manchester Utd.

Con la nazionale svedese ha invece preso parte ai Mondiali di Corea del
Sud-Giappone 2002 e Germania 2006, e agli Europei di Portogallo 2004,
Austria-Svizzera 2008, Polonia-Ucraina 2012 e Francia 2016, risultando il
miglior marcatore della storia con 62 reti in 116 presenze.

Considerato uno dei calciatori più forti e completi al mondo, è il miglior
marcatore nella storia anche del PSG, con 156 gol complessivi. Tra il luglio del
2012 e l'agosto del 2015 è stato il giocatore complessivamente più pagato nella
storia del calciomercato, con un totale di circa 163 milioni di euro suddivisi
in sei trasferimenti. Occupa il 9º posto della classifica dei marcatori della
UEFA Champions League con 49 reti (a pari merito con Alfredo Di Stéfano); nella
stessa competizione è l'unico ad aver segnato con le maglie di sei squadre
diverse e uno dei dieci calciatori ad aver realizzato 4 gol in una sola partita,
oltre a essere stato il miglior uomo assist dell'edizione 2012-2013.
Considerando invece tutte le competizioni UEFA per club, il totale sale a 56
(10º posto). Si trova inoltre al 4º posto della classifica marcatori della fase
finale degli Europei (con 6 reti) e al 3º (con 25 reti) nel conteggio che
include anche le gare di qualificazione.

È l'unico calciatore ad aver vinto undici campionati in quattro leghe differenti
e le cinque supercoppe d'Olanda, Italia, Spagna, Francia e Inghilterra; inoltre
è stato il primo a essersi laureato capocannoniere della Serie A con due squadre
diverse (Inter nel 2008-2009 e Milan nel 2011-2012); in seguito ha vinto altri
tre titoli in Francia come miglior marcatore della Ligue 1 (nel 2012-2013,
2013-2014 e 2015-2016) per un totale di cinque complessivi.

Più volte candidato al FIFA World Player of the Year (5, tra cui l'edizione 2016
rinominata in The Best FIFA Men's Player), al Pallone d'oro (7), al Pallone
d'oro FIFA (4) e all'UEFA Best Player in Europe Award (2); si è aggiudicato il
Golden Foot nel 2012 e il FIFA Puskás Award nel 2013 (grazie all'ultima delle
quattro reti segnate contro l'Inghilterra il 14 novembre 2012). È stato anche
inserito nel FIFA FIFPro World XI nel 2013, quattro volte nella squadra
dell'anno UEFA (2007, 2009, 2013 e 2014), quattro volte nell'ESM Team Of The
Year (2007, 2008, 2013, 2014), nella squadra della stagione della UEFA Champions
League 2013-2014 e nella Top 11 del campionato europeo in Polonia e Ucraina
2012. Undici volte vincitore del Guldbollen (record) ed eletto quattro volte
"sportivo svedese dell'anno" (2008, 2010, 2013 e 2015), ha inoltre vinto il
Jerringpriset 2007 e nel 2014 è stato eletto il secondo "miglior sportivo
svedese di sempre", preceduto dal tennista Björn Borg.

Ibrahimović nasce a Malmö, nella Svezia meridionale, il 3 ottobre del 1981,
figlio di immigrati jugoslavi: il padre, Šefik Ibrahimović, è un bosgnacco
originario di Bijeljina (nell'odierna Bosnia ed Erzegovina), mentre la madre,
Jurka Gravić, è una croata di religione cattolica originaria di Prkos, frazione
del comune di Škabrnja (nell'odierna Croazia). Cresce a Rosengård, sobborgo di
Malmö densamente popolato da immigrati.

La sua autobiografia, dal titolo Io, Ibra (in svedese Jag är Zlatan
Ibrahimović), ha venduto mezzo milione di copie in Svezia e 200.000 in Italia
(alla data di Natale 2011), diventando un grande successo commerciale e venendo
nominata nel 2012 al Premio August.

Ai tempi dell'Inter, con un ingaggio da 12 milioni di euro a stagione, è stato
il calciatore più pagato al mondo; secondo quanto riportato dalla rivista France
Football, al 2016 risulta al 4º posto, con 28,5 milioni incassati tra stipendio
da calciatore e vari sponsor.

Nel febbraio 2015 ha aderito con il Paris Saint-Germain a una campagna del
Programma alimentare mondiale (World Food Program) finalizzata a sensibilizzare
i tifosi sul problema della fame nel mondo, che affligge circa 805 milioni di
persone, e, per dare evidenza al progetto, si è riempito tutto il corpo con
cinquanta tatuaggi temporanei rappresentanti i nomi di altrettante persone
assistite dall'Agenzia della Nazioni Unite. Nello stesso anno, la sua
interpretazione dell'inno svedese, in una versione realizzata per uno spot della
casa automobilistica Volvo, gli è valsa il disco d'oro, ottenendo un gran numero
di visualizzazioni su YouTube.

Nel novembre 2016 è stata inoltre eretta una statua a lui dedicata presso lo
stadio Friends Arena di Stoccolma.

Soprannominato Ibracadabra, è un attaccante completo, di talento e fantasia.
Molto potente fisicamente (dote che gli permette una perfetta protezione della
palla e facilità nel gioco di sponda), è abile con entrambi i piedi, resistente,
agile e dotato di un'eccellente tecnica individuale. Paragonato a Marco van
Basten nella prima parte della sua carriera, per l'analoga eleganza nei
movimenti, i suoi punti di forza sono il dribbling, lo scatto e la grande
potenza e precisione nel tiro. Ciò lo rende un pericoloso finalizzatore sia su
azione che su punizione, ed un ottimo rigorista, con 68 penalty realizzati su 77
(88%). Grazie a queste qualità, alla visione di gioco, alla sua abilità nel
fraseggio e nel servire assist ai compagni, ha giocato da seconda punta nella
prima metà della carriera e successivamente da centravanti, ricoprendo spesso il
ruolo di regista offensivo. Giocando come prima punta ha inoltre mostrato una
buona capacità nel gioco aereo.

Poiché da giovane ha praticato taekwondo (arte marziale di cui è cintura nera),
è particolarmente dotato nel gioco acrobatico, e alcuni suoi movimenti nel
colpire il pallone sono stati paragonati alle tecniche proprie delle arti
marziali.

Da giovanissimo entra a far parte della squadra del Balkan, aggregato alla
formazione dei ragazzi di due anni più grandi di lui. Tra le sue prestazioni da
bambino spicca quella nella partita contro il Vellinge quando, entrato nella
ripresa sul risultato di 4-0 per la squadra avversaria, capovolge le sorti
dell'incontro segnando gli 8 gol che fissano il risultato finale sull'8-5 per la
sua squadra.

Nel 1995, all'età di 13 anni, viene acquistato dalla squadra della sua città, il
Malmö. Il 19 settembre 1999 fa il suo esordio nella Allsvenskan, subentrando
contro l'Halmstad, e il 30 ottobre dello stesso anno segna il primo gol contro
il Västra Frölunda. Nella stagione successiva, dopo la retrocessione in
Superettan, diventa titolare della squadra con cui conquista la promozione in
Allsvenskan e di cui risulta il miglior marcatore stagionale con 12 reti in 26
partite. Nella prima partita dell'Allsvenskan 2001, il 9 aprile 2001 contro
l'AIK, segna un doppietta, la prima nella massima serie svedese. Fino al 2001
colleziona complessivamente 40 partite e 16 gol tra Allsvenskan e Superettan con
il Malmö FF; nel corso dello stesso anno viene inserito nella lista dei 100
migliori giovani calciatori stilata da Don Balón.

Nel 2001 viene ceduto all'Ajax di Beenhakker per 19,2 milioni di fiorini (7,8
milioni di euro), diventando l'acquisto più costoso nella storia del club di
Amsterdam. Tuttavia l'affermazione del calciatore avviene sotto la guida tecnica
di Koeman. Con l'Ajax debutta nelle competizioni UEFA per club l'8 agosto 2001
nella gara valevole per l'andata del terzo turno preliminare della Champions
League 2001-2002 contro il Celtic (1-3), che elimina l'Ajax relegandolo in Coppa
UEFA. Nel corso della stagione Ibrahimović gioca 33 partite e segna 8 gol, tra
cui il golden goal contro l'Utrecht che vale la vittoria della Coppa d'Olanda
2001-2002. Nella stagione successiva disputa per la prima volta la fase a gironi
della Champions League, segnando una doppietta nella prima giornata contro l'O.
Lione. In totale nei Paesi Bassi gioca 106 partite segnando 46 gol e con l'Ajax
vince due campionati olandesi (2001-2002 e 2003-2004), una KNVB beker
(2001-2002) e una Supercoppa d'Olanda (2002).

Nel primo anno in bianconero è decisivo per la conquista del 28º scudetto
(titolo poi revocato in seguito a Calciopoli). Diventa ben presto
insostituibile, segnando all'esordio in campionato in Brescia-Juventus 0-3, e
ripetendosi con marcature importanti, come la doppietta alla Fiorentina o la
tripletta al Lecce. L'annata è, però, segnata da alcune intemperanze, come il
pestone a Córdoba e la testata a Mihajlović in Juventus-Inter 0-1 del 20 aprile
2005. In campionato colleziona 35 presenze e in totale segna 16 gol, ma non
realizza nemmeno una rete in Champions League.

Il suo secondo anno alla Juventus è meno brillante. Segna 10 gol (7 in
campionato e 3 in Champions League). In Champions League segna 3 gol, tutti
durante la prima fase a gironi. La squadra torinese, superato il Werder Brema
negli ottavi di finale, verrà eliminata dall'Arsenal nei quarti di finale della
manifestazione.

Disputa la sua ultima partita con la Juventus il 14 maggio 2006 contro la
Reggina sul neutro di Bari, conquistando lo scudetto, secondo consecutivo. In
totale, in due stagioni con la Juventus, colleziona 92 presenze, 26 gol e 17
assist, vincendo due scudetti (successivamente revocati a causa dello scoppio di
Calciopoli).

Il 10 agosto 2006, in seguito alle vicende dello scandalo del calcio italiano,
lascia la Juventus e approda all'Inter, che si aggiudica l'attaccante per 24,8
milioni di euro. Qualche anno più tardi Secco, all'epoca del trasferimento
direttore sportivo della Juventus, ha rivelato che quell'estate l'Inter fu
l'unica società ad aver presentato un'offerta ufficiale per il cartellino dello
svedese.

Dopo aver vinto la Supercoppa italiana con l'Inter, è uno dei protagonisti della
stagione 2006-2007, conclusasi con la vittoria dello scudetto con cinque
giornate di anticipo rispetto alla fine del campionato, terminato con 97 punti.
Segna al debutto contro la Fiorentina allo Stadio Artemio Franchi. Titolare del
reparto avanzato di Mancini, continua a segnare con una certa regolarità
comprese le due vittorie stagionali dell'Inter nel derby di Milano. In totale
colleziona 27 presenze, 15 gol e 8 assist. Appena conquistato lo scudetto,
nell'aprile 2007, si fa operare a Rotterdam per un'infiammazione all'adduttore
destro. Viene inoltre incluso nella squadra ideale del 2007 dalla UEFA, tramite
un sondaggio indetto sul proprio sito.

Anche nella stagione successiva si conferma punto di forza dei nerazzurri. Oltre
a segnare con regolarità in campionato, si sblocca e realizza il primo gol in
Champions League con i colori nerazzurri nella partita col PSV, contro cui è
autore di una doppietta. Dopo un'assenza di un mese e mezzo (dal 29 marzo 2008),
torna a giocare nel secondo tempo della gara dell'ultima giornata di campionato
con il Parma, contro cui realizza i due gol decisivi per la vittoria dell'ultima
giornata di campionato, che sancisce la vittoria del sedicesimo scudetto
interista e la retrocessione in Serie B dei ducali; risulta inoltre il miglior
rigorista del torneo, con 8 realizzazioni dal dischetto su altrettanti
tentativi.

Durante la stagione 2008-2009 riceve l'Oscar del calcio AIC come miglior
giocatore e miglior straniero del campionato della Serie A 2007-2008 e anche il
premio per il miglior gol dell'anno 2008. Viene inoltre inserito dai giornalisti
de L'Équipe nella squadra ideale del 2008. Al termine del campionato di Serie A
conquista lo scudetto, laureandosi capocannoniere del torneo grazie alle 25 reti
messe a segno in 35 partite.

Sebbene nel 2008 avesse dichiarato di voler diventare capitano dell'Inter dopo
Zanetti, il 23 luglio 2009 Ibrahimović lascia il ritiro statunitense dei
nerazzurri per ritornare in Europa a causa dell'imminente passaggio al
Barcellona, club campione d'Europa in carica.

Il trasferimento è ufficiale il 27 luglio 2009, quando Ibrahimović appone la
propria firma su un contratto quinquennale; la società spagnola paga 46 milioni
di euro all'Inter più la cessione del camerunense Eto'o, valutato 20 milioni.
Inizialmente era previsto anche il prestito per un anno del bielorusso Hleb, con
diritto di acquisto da parte dei nerazzurri per 10 milioni, ma è saltato, e
quindi il Barcellona versa altri 3 milioni circa per concludere l'affare per una
valutazione totale di quasi 70 milioni di euro. Sul contratto dello svedese, che
va a vestire la maglia numero 9, lasciata libera proprio da Eto'o, viene fissata
una clausola rescissoria di 250 milioni di euro.

Esordisce ufficialmente con il Barcellona il 23 agosto contro l'Athletic Bilbao
in occasione della partita di ritorno di Supercoppa di Spagna, vinta dai
catalani per 3-0.

Al termine del anno solare 2009 si aggiudica 3 trofei (Supercoppa di Spagna,
Supercoppa UEFA e Mondiale per club), terminando il girone d'andata di
campionato in testa alla classifica e con la qualificazione agli ottavi di
finale di Champions League. Il 19 gennaio 2010 viene premiato dall'AIC come
miglior calciatore straniero e assoluto del campionato italiano 2008-2009 e il
20 gennaio seguente viene inserito per la seconda volta nella Squadra dell'anno
UEFA.

Il 31 marzo 2010, nell'andata dei quarti di finale di Champions League, realizza
una doppietta a Londra contro l'Arsenal (partita terminata 2-2) riprendendosi
dal leggero calo di rendimento di inizio anno e risultando per la prima volta
decisivo anche in campo internazionale. Nella doppia sfida in semifinale contro
l'Inter non incide e il Barcellona viene eliminato dal torneo. Nonostante
l'annata non del tutto positiva termina comunque la stagione vincendo la Primera
División (trofeo che si aggiunge ai precedenti tre) e con lo score di 21 gol (16
in campionato, 4 in Champions League e uno negli ottavi di Coppa del Re) e 10
assist (7 in campionato, 2 in Champions League e uno nella semifinale della
Coppa del mondo per club) all'attivo. Gioca la sua ultima partita in blaugrana
in occasione dell'andata della Supercoppa di Spagna 2010 contro il Siviglia,
partita nella quale segna l'unico gol del Barcellona nel 3-1 finale.

Il 28 agosto 2010 Ibrahimović viene ceduto al Milan in prestito con diritto di
riscatto fissato a 24 milioni di euro esercitabile alla fine della stagione da
parte della società rossonera. Il calciatore svedese, dopo le visite mediche,
firma un contratto quadriennale con la società milanese.

Esordisce con la maglia rossonera l'11 settembre 2010 in occasione della seconda
giornata di campionato nella partita persa per 2-0 in casa del neopromosso
Cesena, fallendo un rigore. Il 15 settembre 2010, alla sua prima partita con il
Milan in Champions League contro l'Auxerre (2-0), segna le sue prime reti in
maglia rossonera.

Nella seconda parte della stagione salta 5 partite per squalifica. Il 7 maggio
2011, nella gara che il Milan pareggia 0-0 all'Olimpico contro la Roma, vince lo
scudetto con i rossoneri a due giornate dal termine del campionato. Questo è il
suo ottavo campionato consecutivo vinto sul campo dopo quelli conquistati con
Ajax (2003-2004), Juventus (2004-2005 e 2005-2006), Inter (2006-2007, 2007-2008
e 2008-2009) e Barcellona (2009-2010). Conclude la prima stagione in rossonero
con un totale di 41 presenze e 21 gol, risultando il miglior marcatore
stagionale del Milan in assoluto e anche nelle tre competizioni disputate e il
miglior uomo-assist della squadra in campionato con 11 passaggi vincenti, terzo
in assoluto dopo Cossu e Lavezzi.

Nel giugno 2011 vengono confermati i precedenti accordi fra Milan e Barcellona e
il cartellino del giocatore viene quindi riscattato dalla società milanese. Il 6
agosto 2011, nella prima partita ufficiale della stagione 2011-2012, Ibrahimović
vince la Supercoppa italiana col Milan battendo per 2-1 l'Inter a Pechino, gara
nella quale segna la rete del pareggio rossonero; questo gol è, inoltre, il suo
200º da professionista in squadre di club. Il 27 novembre seguente, grazie alla
prima delle due reti realizzate a San Siro contro il Chievo, segna il 100º gol
personale in Serie A. Come nella stagione precedente, alla fine del girone
d'andata del campionato Ibrahimović risulta il miglior marcatore del Milan con
14 gol, record personale al giro di boa della Serie A. Il 6 febbraio 2012 viene
squalificato per tre giornate a causa di uno schiaffo rifilato a Aronica durante
la partita di campionato del giorno precedente contro il Napoli. A fine stagione
le reti sono 35 in 44 partite di cui 28 in campionato, che gli valgono il titolo
di capocannoniere della Serie A, secondo personale dopo quello del 2009 con
l'Inter. Diventa inoltre il primo giocatore a vincere la classifica marcatori
del massimo campionato italiano con due squadre diverse (l'unico straniero,
risultato poi eguagliato da Toni nel 2014-2015) nonché della stessa città.
Inoltre risulta, così come nel 2008 con i nerazzurri, ancora il miglior
rigorista del torneo, realizzando tutti i dieci rigori accordati alla propria
squadra.

Il 18 luglio 2012 si trasferisce ai francesi del Paris Saint-Germain e, firmando
un contratto triennale a circa 14 milioni di euro a stagione, diventa il
calciatore più pagato della Ligue 1 e, in quella stagione, il secondo giocatore
più pagato al mondo, alle spalle di Eto'o (20,5 milioni di euro annui). I 21
milioni di euro versati dalla squadra francese al Milan per acquistarlo, lo
hanno inoltre fatto diventare il giocatore complessivamente più pagato
nell'ambito dei suoi trasferimenti (record detenuto in precedenza da Anelka):
dal Malmö al Paris Saint-Germain, passando per Ajax, Juventus, Inter, Barcellona
e Milan, il cartellino dell'attaccante svedese è costato complessivamente circa
163 milioni di euro. Essendo la maglia numero 10 già assegnata al brasiliano
Nenê, sceglie di indossare la 18.

Fa il suo esordio con la squadra francese l'11 agosto seguente, in occasione
della partita pareggiata per 2-2 al Parco dei Principi contro il Lorient: in
questo match mette a segno due gol. Il 18 settembre 2012, all'esordio in
Champions League con la maglia dei parigini, mette a segno la prima delle
quattro reti con cui i francesi battono la Dinamo Kiev, nel 4-1 finale. Con
questo gol lo svedese diventa il primo giocatore nella storia della competizione
ad avere segnato con sei squadre diverse (in ordine cronologico: Ajax, Juventus,
Inter, Barcellona, Milan e Paris Saint-Germain). Termina la stagione con 35 gol
segnati di cui 30 in campionato, vinto dal Paris Saint-Germain, che gli valgono
il titolo di capocannoniere della Ligue 1. Risulta inoltre anche il miglior
assist-man della Champions League 2012-2013 con 7 assist e ottiene il premio
come miglior giocatore della Ligue 1 nell'ambito dei Trophées UNFP du football.

Inizia la stagione 2013-2014 vincendo la Supercoppa di Francia grazie al 2-1
ottenuto il 3 agosto 2013 a Libreville contro il Bordeaux; in questa partita
Ibrahimović è autore dell'assist per il gol del pareggio di Ongenda. Il 23
ottobre 2013, nella partita della terza giornata della fase a gironi della
Champions League 2013-2014 vinta dal Paris Saint-Germain per 5-0 in casa
dell'Anderlecht, realizza una quaterna, diventando così il decimo giocatore a
segnare 4 gol in una sola partita di Champions League. Il 27 novembre seguente,
scendendo in campo contro l'Olympiakos, diventa il diciottesimo calciatore a
raggiungere le 100 presenze in Champions League. Conclude la stagione vincendo
la Coupe de la Ligue (decisivo il suo contributo), non disputandone però la
finale per infortunio, e bissando la vittoria della Ligue 1. A livello personale
chiude con 41 reti in 46 partite (massimo personale in carriera), delle quali 26
in campionato che gli valgono il secondo titolo di capocannoniere. Inoltre, ai
Trophées UNFP du football, ottiene il titolo di miglior giocatore della Ligue 1
per la seconda volta e il premio per il gol più bello, grazie alla rete
realizzata di tacco nella decima giornata contro il Bastia. Comincia la stagione
2014-2015 con la vittoria della Supercoppa di Francia, risultando decisivo con
una doppietta nel 2-0 ai danni del Guingamp.

L'8 aprile 2015, grazie a una tripletta nella semifinale di Coppa di Francia
vinta per 4-1 sul Saint-Étienne, raggiunge e supera il prestigioso traguardo dei
100 gol segnati in gare ufficiali col Paris Saint-Germain, attestandosi a quota
102 marcature in 124 partite. L'11 aprile segna una doppietta nella finale di
Coupe de la Ligue vinta per 4-0 ai danni del Bastia, conquistando così il suo
secondo trofeo consecutivo. Il 16 maggio il Paris Saint-Germain vince il terzo
campionato di fila, grazie alla vittoria esterna per 2-1 sul Montpellier. Il 30
dello stesso mese arriva anche la conquista della Coppa di Francia, grazie alla
vittoria per 0-1 in finale contro l'Auxerre.

La quarta stagione a Parigi si apre con la vittoria, terza consecutiva, della
Supercoppa di Francia grazie al 2-0 ai danni del Lione. Il 4 ottobre seguente,
grazie alla doppietta realizzata contro l'O. Marsiglia, arriva a quota 110 reti
con il Paris Saint-Germain superando il portoghese Pauleta (fermo a 109) e
diventando così il migliore marcatore della storia del club. Il 4 dicembre
successivo, grazie alla prima delle due reti messe a segno nello 0-3 esterno ai
danni del Nizza, diventa il miglior marcatore di sempre in campionato con la
maglia dei parigini, attestandosi, dopo la seconda realizzazione, a 87 gol e
superando il precedente record di Dahleb, fermo a 85. Quattro giorni più tardi,
grazie al gol messo a segno nella vittoria di Champions League contro lo Šachtar
per 2-0, diviene il miglior marcatore del PSG anche in ambito europeo con 17
reti, superando di una lunghezza il precedente primato di Weah. Il 9 marzo 2016,
a seguito del gol realizzato durante il ritorno degli ottavi di finale contro il
Chelsea, con cui contribuisce al passaggio del turno della propria squadra,
diventa il quattordicesimo calciatore a tagliare il traguardo delle 50 reti in
competizioni europee. Quattro giorni più tardi, la roboante vittoria di
campionato per 0-9 ai danni del Troyes, nella quale mette peraltro a segno una
quaterna, assegna matematicamente con otto giornate di anticipo il titolo al PSG
– nuovo record dei cinque principali campionati europei –, il quarto consecutivo
sia per la squadra sia per lo svedese. Riesce inoltre, grazie alla seconda rete,
a conseguire il traguardo dei 100 gol in Ligue 1; la terza marcatura gli
permette invece di realizzare, con nove minuti, la tripletta più veloce nella
storia del massimo campionato francese. Il 23 aprile si aggiudica la terza Coupe
de la Ligue consecutiva, grazie alla vittoria per 2-1 in finale sul Lilla. Il 13
maggio annuncia il suo addio alla società transalpina al termine della stagione.
Nell'ultima partita di campionato segna una doppietta al Nantes, chiudendo in
testa alla classifica marcatori per la terza volta e fissando con 38 gol il
nuovo record di segnature con la maglia del PSG nel massimo campionato francese
in una singola stagione, superando di una lunghezza l'allora primato di Bianchi
stabilito nel 1977-1978. Il 21 maggio si aggiudica la Coupe de France, ultimo
trofeo in maglia parigina, contribuendo con una doppietta al 4-2 ai danni
dell'Olympique Marsiglia.

Il 1º luglio 2016 viene ingaggiato a costo zero dal Manchester Utd di Mourinho,
firmando un contratto per una singola stagione da 15 milioni di euro. Il 7
agosto gioca la sua prima partita ufficiale con la maglia dei Red Devils nella
Community Shield, risultando decisivo siglando la rete del definitivo 2-1 ai
danni del Leicester City. L'attaccante svedese va a segno anche all'esordio in
campionato del 14 agosto, mettendo a referto la terza rete degli ospiti nella
vittoria per 3-1 contro il Bournemouth. Il 29 settembre è sua l'unica rete
dell'incontro di Europa League che assegna allo United la vittoria contro lo
Zorja: questa marcatura porta Ibrahimović ad aver segnato in campo europeo con
ben sette maglie diverse, record condiviso con Mutu e Carew. Il 6 novembre
successivo sigla una doppietta nell'1-3 esterno sullo Swansea City: la prima
rete risulta essere la numero 25.000 nella storia della Premier League, mentre
la seconda la quattrocentesima in carriera con maglie di club. Il 26 febbraio
2017 mette in bacheca il secondo trofeo stagionale, la Coppa di Lega: nella
finale col Southampton sigla una doppietta, compresa la rete del decisivo 3-2.

Dopo aver disputato 4 partite con la nazionale svedese Under-19, esordisce con
la nazionale maggiore il 31 gennaio 2001 contro le Fær Øer. Nel corso del 2001
con la Svezia Under-21 prende parte alle qualificazioni all'Europeo di categoria
dell'anno seguente durante le quali disputa 7 partite segnando 6 gol.

A 20 anni viene convocato per la fase finale del Mondiale 2002 dove disputa 2
gare, una nella fase a gironi contro l'Argentina e l'altra negli ottavi di
finale contro il Senegal, che elimina la Svezia ai supplementari con un golden
goal di Camara.

Si guadagna un posto da titolare accanto a Larsson in vista del campionato
europeo 2004, dando un fondamentale apporto alla qualificazione della Svezia ai
quarti di finale con un gol alla Bulgaria e uno (di tacco) all'Italia. Nei
quarti di finale sbaglia uno dei tiri di rigore che condannano la Svezia
all'eliminazione in favore dei Paesi Bassi.

Più negativo per lui risulta il Mondiale di Germania 2006, pur avendo
contribuito alla qualificazione. La Svezia verrà eliminata dalla Germania agli
ottavi, dove Ibrahimović esce acciaccato prima del termine, e il Mondiale si
chiuderà per lui senza gol.

Il suo rapporto con la nazionale si incrina negli ultimi mesi del 2006. In
ottobre, dopo essere stato allontanato dal ritiro dal commissario tecnico
Lagerbäck a causa di una "evasione" notturna assieme ad altri due giocatori per
festeggiare il compleanno del compagno Mellberg, decide di rinunciare
temporaneamente alle convocazioni.

Fa ritorno in rosa solo a fine marzo 2007, per la partita contro l'Irlanda del
Nord a Belfast valida per le qualificazioni al Campionato europeo 2008. Nelle
successive dodici partite di qualificazione agli Europei non riesce a segnare e
tornerà al gol con la maglia della nazionale soltanto il 10 giugno 2008 in
Svezia-Grecia 2-0, primo turno del gruppo D; la sua ultima marcatura con la
Svezia risaliva all'ottobre 2005. Nella successiva partita contro la Spagna,
persa per 2-1, segna il gol del momentaneo pareggio.

L'11 ottobre 2008 indossa per la prima volta la fascia di capitano della
nazionale svedese, sostituendo l'infortunato Larsson in occasione della gara di
qualificazioni ai Mondiali 2010 contro il Portogallo. Torna al gol durante le
qualificazioni ai Mondiali 2010 contro Malta, nel match finito 4-0 per la Svezia
e anche nella partita successiva contro l'Ungheria regalando alla Svezia la
vittoria al 94º, successo che però non porterà la qualificazione ai Mondiali
agli scandinavi, che si classificano terzi nel loro girone.

Dopo la mancata qualificazione al Mondiale 2010 Ibrahimović annuncia il ritiro
dalla nazionale, salvo poi ripensarci nel luglio successivo facendo il suo
ritorno e venendo anche nominato capitano. Torna a indossare nuovamente la
maglia della Svezia l'11 agosto 2010 in occasione dell'amichevole contro la
Scozia, andando tra l'altro in rete.

Nel corso delle qualificazioni all'Europeo 2012 Ibrahimović è il miglior
marcatore della squadra con 5 gol in 8 partite. Il 14 maggio 2012 viene
convocato dal CT Hamrén per la fase finale dell'Europeo 2012 in Polonia e
Ucraina. Nella gara d'esordio dell'11 giugno successivo, persa per 2-1 contro
l'Ucraina, Ibrahimović segna la rete del momentaneo vantaggio della propria
squadra. Il 15 giugno 2012, causa la sconfitta per 3-2 contro l'Inghilterra, la
Svezia è aritmeticamente eliminata al primo turno. Il 19 giugno seguente,
durante l'ultima partita della fase a gironi giocata contro la Francia e vinta
per 2-0, Ibrahimović segna il gol del momentaneo 1-0 con una sforbiciata al volo
dal limite dell'area.

Nel corso di un'amichevole contro l'Inghilterra svoltasi a Solna il 14 novembre
2012 per inaugurare la Friends Arena e terminata 4-2 per la Svezia, Ibrahimović
segna tutte e 4 le reti della propria squadra, l'ultima delle quali con una
rovesciata da 30 metri di distanza dalla porta, rimasta sguarnita a seguito
dell'uscita del portiere inglese Hart. Per questo gol, nell'ambito delle
premiazioni del Pallone d'oro FIFA 2013, vince il FIFA Puskás Award per il gol
più bello dell'anno.

Il 4 settembre 2014, grazie alla doppietta messa a segno contro l'Estonia,
diventa con 50 reti il bomber più prolifico della storia della nazionale
svedese, mentre l'8 seguente in occasione del pareggio per 1-1 contro l'Austria,
valido per le qualificazioni all'Europeo 2016, raggiunge il traguardo di cento
presenze con la sua nazionale. Il 14 novembre 2015 sigla una rete nel 2-1
interno contro la Danimarca, valido per l'andata dei play-off, ripetendosi anche
tre giorni più tardi con una doppietta nel 2-2 esterno. Grazie alle undici reti
messe a segno durante le qualificazioni la Svezia approda agli Europei,
risultando inoltre essere il secondo miglior realizzatore, dietro al polacco
Lewandowski, primo con tredici gol.

All'Europeo di Francia la Svezia raccoglie un solo punto nelle tre partite del
girone: un pareggio per 1-1 contro l'Irlanda e due sconfitte contro Italia e
Belgio, entrambe per 1-0, con quest'ultima che gli preclude la qualificazione.
Al termine dell'incontro con il Belgio, Ibrahimović, a secco di reti nel torneo,
annuncia l'addio alla nazionale gialloblu.



https://it.wikipedia.org/wiki/John_Cazale

John Holland Cazale (Revere, Massachusetts, 12 agosto 1935 – New York, 12 marzo
1978) è stato un attore statunitense.

Ha recitato solamente in pellicole di successo candidate all'Oscar come miglior
film; sebbene ne abbia interpretate solo cinque prima della prematura scomparsa,
è ricordato per la caratterizzazione di personaggi eccentrici e malinconici.

Di origine italiana, figlio di John Cazale e Cecilia Holland, studiò teatro alla
Boston University, ed era, da ragazzo, amico di Al Pacino. Si trasferì a New
York nell'intento di partecipare a spettacoli teatrali e programmi per la
televisione, nel contempo si manteneva lavorando per una compagnia petrolifera.
Dopo alcune performance teatrali, Cazale fece il suo esordio al cinema e
conquistò pubblico e critica nella parte di Fredo Corleone in Il padrino e Il
padrino - Parte II di Francis Ford Coppola, che lo volle anche in La
conversazione, insieme a Gene Hackman.

Nel 1975 recitò per la prima volta in un film non diretto da Coppola: Sidney
Lumet, sotto imposizione di Al Pacino, lo inserì nel cast di Quel pomeriggio di
un giorno da cani (Dog Day Afternoon). L'interpretazione gli consentì di
ricevere la sua prima nomination ad un premio cinematografico: fu tra i papabili
vincitori del Golden Globe per il miglior attore non protagonista ai Golden
Globe 1976 (il premio andò poi a Richard Benjamin).

Benché al corrente di avere un cancro ai polmoni (di cui si parla nel
cortometraggio I Knew It Was You), Cazale continuò a lavorare per poter
terminare il suo ultimo film, Il cacciatore, a fianco della sua compagna Meryl
Streep. Quando la Universal Studios venne a sapere della malattia di John, si
dimostrò contraria ad assicurarlo, perché la sua eventuale morte prima della
fine delle riprese sarebbe costata troppo alla produzione, ma la stessa Streep,
Robert De Niro ed il regista Michael Cimino riuscirono a convincere la
produzione. E grazie ad alcune modifiche del piano di lavorazione del film fatte
da Cimino, l'attore fu in grado di terminare tutte le sue scene, ma non vide mai
il film finito, poiché morì prima che le riprese avessero termine.

Alla Festa del Cinema di Roma 2009 viene presentato il cortometraggio
documentaristico di Richard Shepard I Knew It Was You, che lo ricorda a più di
trent'anni dalla scomparsa.



https://it.wikipedia.org/wiki/Joachim_L%C3%B6w

Joachim Löw (Schönau im Schwarzwald, 3 febbraio 1960) è un allenatore di calcio
ed ex calciatore tedesco, di ruolo attaccante, attuale commissario tecnico della
Nazionale tedesca campione del mondo nel 2014. È, insieme all'uruguaiano Óscar
Tabárez, il commissario tecnico in carica da più tempo, entrambi alla guida
delle loro nazionali dal 2006.

Nel 1978 Löw iniziò la sua carriera di calciatore con il Friburgo, squadra di
seconda divisione. Nel 1980 fu acquistato dallo Stoccarda che militava nella
massima serie ma ebbe delle difficoltà di ambientamento e giocò solo 4 partite
senza segnare alcun gol.

Nella stagione 1981-1982 giocò con l'Eintracht Francoforte (24 partite e 5 gol),
e ritornò al Friburgo l'anno seguente. Nella stagione 1982-1983 segnò 8 reti in
34 partite e nel 1983-1984 17 in 31 presenze in Zweite Bundesliga. L'anno
seguente ritornò in Bundesliga, passando al Karlsruhe, ma ancora una volta non
riuscì ad emergere, realizzando solo un gol in 24 partite. Così la stagione
seguente tornò nuovamente al Friburgo dove restò per quattro anni nei quali
disputò un totale di 116 partite realizzando 38 reti.

Concluse la sua carriera agonistica in Svizzera, dove giocò con lo Sciaffusa
(1989-1992), il Winterthur (1992-1994) e il Frauenfeld, dove fu
giocatore-allenatore.

Löw segue il consiglio del suo amico Giovanni Casella e inizia allenando le
giovanili del Winterthur dal 1º luglio 1992 al 30 giugno 1994, prima ancora di
ritirarsi come giocatore, per poi diventare giocatore-allenatore del Frauenfeld
dal 1º luglio 1994 al 30 giugno 1995.

Il 1º luglio 1995 divenne vice di Rolf Fringer allo Stoccarda e il 14 agosto
1996, quando Fringer ebbe l'opportunità di diventare CT della Svizzera, ne prese
il posto. Con quello che fu definito il Triangolo magico composto dagli
attaccanti Krasimir Balakov, Giovane Élber e Fredi Bobic lo Stoccarda disputò
una stagione in cui vinse la Coppa di Germania. La stagione seguente la squadra
raggiunse la finale di Coppa delle Coppe perdendola 1-0 contro il Chelsea e
chiuse al quarto posto in Bundesliga.

Löw lasciò lo Stoccarda il 20 maggio 1998 per passare il 1º luglio al
Fenerbahçe. Lascia la squadra di Istanbul il 30 maggio 1999.

Il 25 ottobre 1999 firmò per il Karlsruhe, ma non riuscì ad evitare la
retrocessione della squadra in Terza divisione e fu così esonerato il 19 aprile
2000. Dal 20 dicembre 2000 al 4 marzo 2001 ritornò in Turchia come allenatore
dell'Adanaspor, venendo esonerato a stagione in corso.

Il 10 ottobre 2001 divenne allenatore del Tirol Innsbruck, conducendolo alla
vittoria del campionato austriaco nel 2002. Lo stesso anno il club dovette
dichiarare la bancarotta e scomparve, così Löw rimase ancora senza panchina.

Il 1º luglio 2003 fu chiamato dall'Austria Vienna, che guidò fino al 24 marzo
2004, quando fu designato da Jürgen Klinsmann come suo vice nella Nazionale
tedesca a partire dal 1º agosto.

Fu il secondo di Klinsmann nel biennio 2005-06, in cui la Germania ottenne il
terzo posto in Confederations Cup ed ai Mondiali. Il 12 luglio 2006, venne
nominato commissario tecnico per le dimissioni del predecessore.

Nelle qualificazioni per l'Europeo 2008 guidò la squadra a battere San Marino
per 13-0. Il torneo vide arrivare i tedeschi in finale, perdendo 1-0 contro la
Spagna. Ai Mondiali sudafricani conquistò un altro terzo posto, sconfiggendo
l'Uruguay. Nel 2011 rinnovò il proprio contratto, oltre a vincere il girone
eliminatorio per gli Europei a punteggio pieno. Nella fase finale, la Germania
venne battuta dall'Italia in semifinale.

Vinse la Coppa del mondo 2014, imponendosi in ogni incontro. Nel 2015 allungò
ulteriormente l'accordo, poi confermato un anno più tardi nonostante un'altra
eliminazione dagli Europei in semifinale.



https://it.wikipedia.org/wiki/%C3%89der_(calciatore_1986)

Éder Citadin Martins, conosciuto semplicemente come Éder (Lauro Müller, 15
novembre 1986), è un calciatore brasiliano naturalizzato italiano, attaccante
dell'Inter e della nazionale italiana.

Éder è nato in Brasile ma ha la doppia nazionalità, brasiliana e italiana,
poiché il suo bisnonno paterno Giovanni Battista Righetto era di Nove, in
provincia di Vicenza, da dove appena tredicenne era emigrato in Brasile nel
1891.

L'origine del suo nome è un tributo del padre a Éder Aleixo de Assis, attaccante
della Nazionale brasiliana durante i Mondiali del 1982.

Punta centrale, veloce e brevilineo, è dotato di fiuto del gol, buona tecnica,
forza fisica, senso della posizione, intelligenza tattica, corsa e spirito di
sacrificio, che lo rendono utile anche in fase di non possesso. Calciatore
polivalente, grazie alla sua duttilità tattica, alla visione di gioco e ai suoi
ottimi movimenti offensivi senza palla, è inoltre abile nel ruolo di seconda
punta, a confezionare assist o a partecipare alla fase di costruzione del gioco;
può giocare anche come ala sinistra oppure dietro le punte.

L'Empoli lo acquista dal Criciúma nel novembre 2005 per 550.000 euro. Esordisce
in Serie A il 18 marzo 2007, in una sconfitta contro la Lazio. Nella stagione
seguente fa il proprio debutto in Coppa UEFA, con una presenza nel primo turno.
Nel gennaio 2008 è ceduto, in comproprietà, al Frosinone con cui segna 20 reti
sino al 2009. Nel campionato cadetto 2009-10, rientrato ai toscani, si laurea
capocannoniere con 27 reti: spicca la quaterna alla Salernitana, realizzata il
13 aprile 2010. Dopo le esperienze con Brescia (squadra con la quale segna il
primo gol in A) e Cesena, passa alla Sampdoria. In blucerchiato contribuisce al
ritorno in massima serie (con anche una rete nei play-off), nonché alle salvezze
dei 2 campionati successivi e alla qualificazione in Europa League del 2014-15.
Il 6 agosto 2015 segna, per la prima volta, in tale competizione non riuscendo
però ad evitare l'eliminazione nei preliminari. Meno di 3 mesi più tardi, è
autore del centesimo gol nel campionato italiano: l'avversario a cui realizza la
rete è l'Empoli, il club che lo lanciò.

Durante il mercato invernale nel 2016, firma un accordo di 5 anni con l'Inter.
In maglia nerazzurra, nel dicembre dello stesso anno, marca la sua prima
doppietta nella seconda competizione continentale.

Il 28 gennaio 2017, subentrando nel secondo tempo della partita contro il
Pescara, raggiunge quota 200 presenza in Serie A. Nell'occasione realizza anche
il gol del 3-0 per i nerazzurri.

Nel marzo 2015 viene convocato nella nazionale italiana dal CT Antonio Conte,
risultando il 43º oriundo nella storia della nazionale. Esordisce il 28 marzo
2015, a 28 anni, nella partita contro la Bulgaria, valida per le qualificazioni
all'Europeo 2016, nella quale realizza il gol del definitivo 2 a 2, dopo essere
sostituito al posto di Zaza.

Convocato per l'Europeo 2016 in Francia, dove viene schierato come titolare in
attacco al fianco di Pellè. Nella seconda partita del girone realizza la rete
che consente all'Italia di battere la Svezia per 1-0 e qualificarsi agli ottavi
di finale con un turno di anticipo come prima nel girone. La rassegna
continentale si conclude ai quarti contro la Germania, che sconfigge gli azzurri
ai calci di rigore.



https://it.wikipedia.org/wiki/Plinio_Fernando

È diventato noto presso il grande pubblico come interprete del personaggio di
Mariangela Fantozzi, nella saga cinematografica di Fantozzi.

Nato a Tunisi nel 1947 da genitori italiani, si trasferisce a Roma all'età di
cinque anni.

Si diploma come perito meccanico ma poi si interessa di teatro e si iscrive
all'Accademia di Recitazione Stanislavskij al Teatro Anfitrione, debuttando con
due commedie dirette da Sergio Ammirata: Allegro... con cadavere e Pupi e pupe
della malavita, in cui interpreta rispettivamente il comandante di un plotone di
esecuzione e poi un gangster. In tale circostanza, all'età di 27 anni, viene
avvistato per caso da persone che lo vogliono presentare a Luciano Salce. A tal
proposito Fernando dirà:

Inizia così la carriera da caratterista che lo vede diventare famoso per
l'interpretazione di Mariangela, figlia brutta e imbranata del ragionier Ugo
Fantozzi, il personaggio creato da Paolo Villaggio. Il motivo per cui tale
personaggio è stato interpretato da un uomo e non da una donna è proprio perché
doveva avere un aspetto grottesco, sgraziato, scimmiesco.

I film della serie Fantozzi sono dieci e Fernando prende parte ai primi otto. In
tre di essi interpreta anche Uga, la nipote di Fantozzi, che Mariangela ha avuto
da Loris Batacchi, adottata poi dal nuovo compagno Bongo.

Nel 1993 in occasione dell'uscita nelle sale di Fantozzi in paradiso (ultimo
film da lui interpretato) prende parte, insieme agli altri protagonisti, a una
puntata speciale del Maurizio Costanzo Show dedicata a Fantozzi.

Al di fuori della serie di Fantozzi ha recitato in altri tre film: Sturmtruppen,
Sballato, gasato, completamente fuso e un breve cameo in Fracchia contro
Dracula.

Nel 1994, abbandonato il cinema, inizia a cimentarsi nella pittura e scultura,
formandosi coi maestri Roberto Cussino, Marina Gozzi e Luigi Diotallevi.

Appassionato di Medioevo, nelle proprie sculture rappresenta teste di guerrieri,
scene di combattimento e cavalli. Ha scolpito inoltre una raffigurazione della
Sinagoga di Roma, in oro zecchino, offerta poi al museo del Tempio Maggiore.

Nel dicembre 2008 espone alcune delle sue opere in una mostra alla galleria
Fitel, in maggioranza nature morte e sculture di teste in terracotta, ricevendo
critiche positive dalla storica e ceramista Giuliana Gardelli.



https://it.wikipedia.org/wiki/Penny_Dreadful_(serie_televisiva)

Penny Dreadful è una serie televisiva statunitense e britannica di genere horror
fantasy creata ed interamente scritta da John Logan, trasmessa dall'11 maggio
2014 al 19 giugno 2016 sul canale via cavo Showtime.

Prendendo il nome dalle omonime pubblicazioni del XIX secolo, i penny dreadful,
e ispirandosi a La Lega degli Straordinari Gentlemen di Alan Moore, la serie
intreccia le origini di personaggi della letteratura horror come Victor
Frankenstein, Dorian Gray, Dr. Jekyll, il conte Dracula, licantropi, streghe e
vampiri, i quali sono alle prese con la loro alienazione mostruosa nella Londra
vittoriana.

Londra, 1891. L'americano Ethan Chandler si esibisce in uno spettacolo circense
durante il quale dimostra una grande abilità con le armi da fuoco. A necessitare
dei suoi servigi è la signorina Vanessa Ives, che lo avvicina e gli propone un
lavoro notturno. I due si avventurano insieme a Sir Malcolm Murray a caccia dei
vampiri che hanno rapito Mina, figlia di Murray e amica d'infanzia di Vanessa.
Collaboratore di Sir Malcolm e Vanessa è anche il dottor Victor Frankenstein,
segretamente impegnato a portare in vita corpi morti. Il primo esperimento del
dottore torna a Londra segnato dalla sofferenza subita a causa dell'abbandono
del suo creatore. La Creatura trova impiego al teatro Grand Guignol e intima
Frankenstein di non dedicarsi ad altro che alla creazione di una compagna
immortale. Nel frattempo, Ethan conosce la prostituta Brona Croft con cui
stringe un legame d'amicizia e poi d'amore. La donna ha bisogno di medicinali
costosi contro la tubercolosi ed Ethan accetta di unirsi stabilmente a Malcolm e
Vanessa per pagare le spese. Nella storia si inserisce anche Dorian Gray, il
quale intrattiene rapporti sessuali, tra gli altri, con Brona, Ethan e Vanessa.
Quest'ultima era legata a Mina da una profonda amicizia che venne interrotta
bruscamente da un rapporto sessuale tra lei e il promesso sposo di Mina. Questo
fatto provocò un tormento demoniaco che iniziò a perseguitare Vanessa. Da allora
una serie di disgrazie si abbatterono sulle famiglie Ives e Murray: morirono la
madre di Vanessa e il figlio di Sir Malcolm, Peter, e Mina venne rapita da un
vampiro al servizio del Padrone. Il rapporto con Dorian Gray scatena in Vanessa
una nuova possessione attraverso la quale il Padrone (o Amon-Ra) cerca di
conquistare Vanessa con l'oscurità, al fine di renderla la Madre del Male
(Amonet). A fermare i progetti del demonio è Ethan, che riesce ad esorcizzare lo
spirito. Mina viene intanto ritrovata e quando Sir Malcolm comprende la figlia è
ormai persa, la uccide e promette a Vanessa di proteggerla e di amarla come sua
figlia. Nel frattempo, Brona Croft, già morente, viene visitata e uccisa da
Frankenstein, il quale la utilizza per creare l'immortale compagna della sua
creatura. Ethan, raggiunto dagli scagnozzi del padre, rifiuta di tornare da lui
in America e li uccide rivelando di essere un lupo mannaro.

Vanessa intrattiene anche amichevoli discussioni con la Creatura, che ora si fa
chiamare John Clare, conosciuto in un rifugio per malati di colera. Egli,
cacciato dal Grand Guignol, trova impiego in un museo delle cere. Vista la sua
bruttezza, il proprietario cerca di trasformarlo in un'attrazione e per questo
viene ucciso da Clare. La Creatura, senza un posto dove andare, fugge verso il
polo nord.

Sir Malcolm mentre si trova a Zanzibar incontra un uomo, Kaetenay, che dice di
essere il padre Apache di Ethan e convince Malcom ad andare in America per
salvare il ragazzo.

Vanessa, su consiglio della dottoressa, si era dedicata a nuove attività per
combattere la depressione, così incontra in un museo e incomincia a frequentare
il Dr Alexander Sweet. Questo si rivelerà essere in realtà Dracula che proverà e
riuscirà a sedurre Vanessa facendo calare una notte perenne su tutta Londra.

Lily è diventata nel frattempo una spietata assassina, che aiutata da Dorian
Gray sempre in cerca di nuove emozioni forti, incita le donne oppresse, le
prostitute e le ragazze violentate a farsi vendetta con la violenza. Il dottor
Victor Frankenstein con l'aiuto del suo amico il dottor Harry Jekyll cercano un
modo per far dimenticare a Lily il suo passato e quindi renderla una creature
docile e buona.

La prima stagione della serie è stata trasmessa in prima visione assoluta sul
canale Showtime dall'11 maggio al 29 giugno 2014, la seconda dal 3 maggio al 5
luglio 2015, la terza dal 1º maggio al 19 giugno 2016.

In Italia la prima stagione è andata in onda in prima visione assoluta su Rai 4
dal 7 al 28 settembre 2015 in versione censurata, dall'11 settembre al 3 ottobre
2015 in versione non censurata. La seconda stagione è interamente disponibile su
Netflix dal 22 ottobre 2015, mentre gli episodi della terza ed ultima stagione
sono stati pubblicati su Netflix dal 2 maggio al 21 giugno 2016.

Nel gennaio 2013 è stato annunciato che Showtime aveva commissionato una serie
televisiva per il progetto. Poco tempo prima, Logan e Mendes avevano
rispettivamente scritto e diretto Skyfall. La produzione era programmata per la
seconda metà del 2013, con Londra come location principale. Il presidente di
Showtime David Nevins ha affermato che il tono della serie sarà «molto
realistico e terra-terra, niente Bela Lugosi. Sono tutti in forma umana, in una
Londra al volgere del secolo». Logan, un fan accanito dei mostri nella
letteratura, aveva scritto uno spec script sul progetto e sceneggerà ogni
episodio della serie. Era previsto che Mendes dirigesse alcuni episodi, ma la
programmazione lo ha impedito.

Nel maggio 2013, Juan Antonio Bayona ha dichiarato che avrebbe partecipato al
progetto come regista e che la produzione sarebbe cominciata nel settembre 2013.
Bayona ha diretto i primi due episodi della prima stagione, composta in tutto da
otto parti.

A marzo 2013 è stato annunciato che la serie sarebbe stata girata nel Regno
Unito, grazie soprattutto alle agevolazioni inglesi che offrono uno sconto del
25% sul credito fiscale per le produzioni televisive di fascia alta. Tuttavia,
in agosto, è stato riportato che la produzione si sarebbe invece tenuta agli
Ardmore Studios di Bray e in altre location intorno a Dublino, in Irlanda, a
causa degli incentivi fiscali dell'art. 481. Le riprese della prima stagione
sono iniziate il 7 ottobre e sono durate cinque mesi. I rapporti indicano come
causa del trasferimento l'assenza di spazi scenici di un calibro sufficiente,
dovuta alle riprese di film dalla produzione notevole a Londra.

Nel dicembre 2013, con il lancio di The Penny Dreadful Production Blog, Showtime
ha presentato il suo primo blog di produzione per una serie. Il sito darà agli
spettatori uno sguardo dietro le quinte della produzione della serie dalle prime
fasi delle riprese in Irlanda fino alla fine della prima stagione, con
interviste al cast e alla troupe. Il blog ha un proprio dominio e i video
vengono pubblicati su YouTube.

Il 4 giugno 2014, la serie è stata rinnovata per una seconda stagione dalla
durata di 10 episodi.

Il 16 giugno 2015 viene rinnovata per una terza stagione dalla durata di 9
episodi.

Il 20 giugno 2016 viene comunicato che la serie termina dopo tre stagioni
concludendo la serie con il nono episodio della terza stagione.

Sin dalla prima stagione la serie ha riscontrato un ottimo successo di critica,
il sito Metacritic vi ha assegnato un punteggio di 70 su 100 con solo recensioni
positive, mentre un punteggio di 77 su 100 è stato assegnato alla seconda
stagione. L'Internet Movie Database registra un voto medio da parte degli utenti
di 8,2 su 10. La serie è risultata apprezzata anche dal pubblico registrando sia
in Italia che negli Stati uniti un discreto numero di ascolti.

Il 19 agosto 2014 venne pubblicata la colonna sonora della prima stagione della
serie televisiva.

Edizioni musicali Showtime Networks Inc., sotto licenza esclusiva a Varese
Sarabande Records e Colosseum Music Entertainment GmbH.

Il 16 dicembre 2016 venne pubblicata la colonna sonora della seconda e della
terza stagione della serie televisiva.

Edizioni musicali Showtime Networks Inc., sotto licenza esclusiva a Varese
Sarabande Records e Colosseum Music Entertainment GmbH.

In occasione del debutto statunitense della terza stagione (il primo maggio
2016) la casa editrice Titan Comics inizia la pubblicazione di una miniserie a
fumetti ispirata alla serie televisiva. Il titolo è Penny Dreadful, composta da
cinque numeri, scritta da Krysty Wilson-Cairns, Andrew Hinderaker, Chris King, e
disegnata da Louie De Martinis. La storia è in continuity con la serie
televisiva e ne rappresenta il prequel ufficiale. Le vicende sono quindi
antecedenti a quelle narrate nella prima stagione e raccontano di come Vanessa
Ives abbia deciso di cercare l'amica d'infanzia Mina Harker, rivelando al
contempo la vera natura dei vampiri che infestano la Londra vittoriana. Il primo
albo viene distribuito a partire dal 5 maggio 2016 e presenta 4 copertine
alternative (o variant cover), quella standard è di Guillem March mentre le
variant sono di Ben Templesmith, Louie De Martinis, e due presentano una foto
dello show (denominate photo cover).

L'interesse della Titan per la serie Showtime si inserisce in un piano di
sviluppo della casa editrice attraverso l'acquisizione dei diritti per produrre
su licenza fumetti ispirati da serie televisive di successo. La casa editrice
già pubblica da un paio d'anni serie a fumetti su Doctor Who con serie regolari
aventi come protagonisti il nono, decimo, undicesimo e dodicesimo dottore al
quale si aggiungono varie miniserie su altre delle sue incarnazioni. A queste si
aggiungono la serie su Blacklist e il dramma storico Vikings.



https://it.wikipedia.org/wiki/Giove_(astronomia)

Giove (dal latino Iovem, accusativo di Iuppiter) è il quinto pianeta del sistema
solare in ordine di distanza dal Sole ed il più grande di tutto il sistema
planetario: la sua massa corrisponde a 2,468 volte la somma di quelle di tutti
gli altri pianeti messi insieme. È classificato, al pari di Saturno, Urano e
Nettuno, come gigante gassoso.

Giove ha una composizione simile a quella del Sole: infatti è costituito
principalmente da idrogeno ed elio con piccole quantità di altri composti, quali
ammoniaca, metano ed acqua. Si ritiene che il pianeta possegga una struttura
pluristratificata, con un nucleo solido, presumibilmente di natura rocciosa e
costituito da carbonio e silicati di ferro, sopra il quale gravano un mantello
di idrogeno metallico ed una vasta copertura atmosferica che esercitano su di
esso altissime pressioni.

L'atmosfera esterna è caratterizzata da numerose bande e zone di tonalità
variabili dal color crema al marrone, costellate da formazioni cicloniche ed
anticicloniche, tra le quali spicca la Grande Macchia Rossa. La rapida rotazione
del pianeta gli conferisce l'aspetto di uno sferoide schiacciato ai poli e
genera un intenso campo magnetico che dà origine ad un'estesa magnetosfera;
inoltre, a causa del meccanismo di Kelvin-Helmholtz, Giove (come tutti gli altri
giganti gassosi) emette una quantità di energia superiore a quella che riceve
dal Sole.

A causa delle sue dimensioni e della composizione simile a quella solare, Giove
è stato considerato per lungo tempo una "stella fallita": in realtà solamente se
avesse avuto l'opportunità di accrescere la propria massa sino a 75-80 volte
quella attuale[N 3] il suo nucleo avrebbe ospitato le condizioni di temperatura
e pressione favorevoli all'innesco delle reazioni di fusione dell'idrogeno in
elio, il che avrebbe reso il sistema solare un sistema stellare binario.

L'intenso campo gravitazionale di Giove influenza il sistema solare nella sua
struttura perturbando le orbite degli altri pianeti e lo "ripulisce" da detriti
che altrimenti rischierebbero di colpire i pianeti più interni. Intorno a Giove
orbitano numerosi satelliti e un sistema di anelli scarsamente visibili;
l'azione combinata dei campi gravitazionali di Giove e del Sole, inoltre,
stabilizza le orbite di due gruppi di asteroidi troiani.

Il pianeta, conosciuto sin dall'antichità, ha rivestito un ruolo preponderante
nel credo religioso di numerose culture, tra cui i Babilonesi, i Greci e i
Romani, che lo hanno identificato con il sovrano degli dei. Il simbolo
astronomico del pianeta (♃) è una rappresentazione stilizzata del fulmine,
principale attributo di quella divinità.

Giove appare ad occhio nudo come un astro biancastro molto brillante a causa
della sua elevata albedo. È il quarto oggetto più brillante nel cielo, dopo il
Sole, la Luna e Venere con cui, quando quest'ultimo risulta inosservabile, si
spartisce il ruolo di "stella del mattino" o "stella della sera". La sua
magnitudine apparente varia, a seconda della posizione durante il suo moto di
rivoluzione, da −1,6 a −2,8, mentre il suo diametro apparente varia da 29,8 a
50,1 secondi d'arco.

Il periodo sinodico del pianeta è di 398,88 giorni, al termine dei quali il
corpo celeste inizia una fase di moto retrogrado apparente, in cui sembra
spostarsi all'indietro nel cielo notturno rispetto allo sfondo delle stelle
"fisse" eseguendo una traiettoria sigmoide. Giove, nei 12 anni circa della
propria rivoluzione, attraversa tutte le costellazioni dello zodiaco.

Il pianeta è interessante da un punto di vista osservativo in quanto già con
piccoli strumenti è possibile apprezzarne alcuni caratteristici dettagli
superficiali. I periodi più propizi per osservare il pianeta corrispondono alle
opposizioni e in particolare alle "grandi opposizioni", che si verificano ogni
qual volta Giove transita al perielio. Queste circostanze, in cui l'astro
raggiunge le dimensioni apparenti massime, consentono all'osservatore
amatoriale, munito delle adeguate attrezzature, di scorgere più facilmente gran
parte delle caratteristiche del pianeta.

Un binocolo 10×50 o un piccolo telescopio rifrattore consentono già di osservare
attorno al pianeta quattro piccoli punti luminosi, disposti lungo il
prolungamento dell'equatore del pianeta: si tratta dei satelliti medicei. Poiché
essi orbitano abbastanza velocemente intorno al pianeta, è possibile notarne i
movimenti già tra una notte e l'altra: il più interno, Io, arriva a compiere tra
una notte e la successiva quasi un'orbita completa.

Un telescopio da 60 mm permette già di osservare le caratteristiche bande
nuvolose e, qualora le condizioni atmosferiche siano perfette, anche la
caratteristica più nota del pianeta, la Grande Macchia Rossa che però è
maggiormente visibile con un telescopio di 25 cm di apertura che consente di
osservare meglio le nubi e le formazioni più fini del pianeta.

Il pianeta risulta osservabile non solo nel visibile, ma anche ad altre
lunghezze d'onda dello spettro elettromagnetico, principalmente nell'infrarosso.
L'osservazione a più lunghezze d'onda si rivela utile soprattutto nell'analisi
della struttura e della composizione dell'atmosfera e nello studio delle
componenti del sistema di Giove.

Una delle prime civiltà a studiare i moti di Giove e degli altri pianeti
visibili ad occhio nudo (Mercurio, Venere, Marte e Saturno) fu quella
assiro-babilonese. Gli astronomi di corte dei re babilonesi riuscirono a
determinare con precisione il periodo sinodico del pianeta; inoltre, si
servirono del suo moto attraverso la sfera celeste per delineare le
costellazioni zodiacali. La scoperta negli archivi reali di Ninive di tavolette
recanti precisi resoconti di osservazioni astronomiche e il frequente
rinvenimento di parti di strumentazioni a probabile destinazione astronomica,
come lenti di cristallo di rocca e tubi d'oro (datati al I millennio a.C.),
indussero alcuni archeoastronomi ad ipotizzare che la civiltà assira fosse già
in possesso di un "prototipo" di cannocchiale, con il quale si ritiene sia stato
possibile osservare anche Giove.

Anche i cinesi, noti per la raffinatezza delle loro tecniche astronomiche,
riuscirono a ricavare in maniera precisa i periodi sinodici ed orbitali dei
pianeti visibili ad occhio nudo. Nel 1980 lo storico cinese Xi Zezong ha
annunciato che Gan De, astronomo contemporaneo di Shi Shen, sarebbe riuscito ad
osservare almeno uno dei satelliti di Giove già nel 362 a.C. a occhio nudo,
presumibilmente Ganimede, schermando la vista del pianeta con un albero o
qualcosa di analogo. Bisognerà però attendere il XVII secolo prima che
l'esistenza dei satelliti di Giove sia appurata da Galileo Galilei, che, nel
1610, scoprì i quattro satelliti medicei: Io, Europa, Ganimede e Callisto; fu
però Simon Marius, che si attribuì la paternità della scoperta dei satelliti,
alimentando in questo modo una fiera diatriba con Galileo, a conferire nel 1614
i nomi mitologici attualmente in uso a ciascuno di essi.

Nell'autunno del 1639 l'ottico napoletano Francesco Fontana, diffusore del
telescopio a oculare convergente (kepleriano), testando un telescopio di 22
palmi di sua produzione scoprì le caratteristiche bande dell'atmosfera del
pianeta.

Negli anni sessanta del XVII secolo l'astronomo Gian Domenico Cassini, scoprì la
presenza di macchie sulla superficie di Giove e che il pianeta stesso ha la
forma di uno sferoide oblato. L'astronomo riuscì poi a determinarne il periodo
di rotazione, e nel 1690 scoprì che l'atmosfera è soggetta a una rotazione
differenziale; egli è inoltre accreditato come lo scopritore, assieme, ma
indipendentemente, a Robert Hooke, della Grande Macchia Rossa. Lo stesso
Cassini, assieme a Giovanni Alfonso Borelli, stese precise relazioni sul
movimento dei quattro satelliti galileiani, formulando dei modelli matematici
che consentissero di prevederne le posizioni. Tuttavia nel trentennio 1670-1700,
si osservò che, quando Giove si trova in un punto dell'orbita prossimo alla
congiunzione col Sole, si registra nel transito dei satelliti un ritardo di
circa 17 minuti rispetto al previsto. L'astronomo danese Ole Rømer ipotizzò che
la visione di Giove non fosse istantanea (conclusione che Cassini aveva
precedentemente respinto) e che dunque la luce avesse una velocità finita
(indicata con c).

Dopo due secoli privi di significative scoperte, il farmacista Heinrich Schwabe
disegnò la prima carta completa di Giove, comprendente anche la Grande Macchia
Rossa, e la pubblicò nel 1831. Le osservazioni della tempesta hanno permesso di
registrare dei momenti in cui essa appariva più debole (come tra il 1665 e il
1708, nel 1883 ed all'inizio del XX secolo), ed altri in cui appariva
rinforzata, tanto da risultare molto ben evidente all'osservazione telescopica
(come nel 1878).

Nel 1892 Edward Emerson Barnard scoprì, grazie al telescopio rifrattore da
910 mm dell'Osservatorio Lick, la presenza attorno al pianeta di un quinto
satellite, ribattezzato Amaltea.

Nel 1932 Rupert Wildt identificò, analizzando lo spettro del pianeta, delle
bande di assorbimento proprie dell'ammoniaca e del metano. Sei anni dopo furono
osservate, a sud della Grande Macchia Rossa, tre tempeste anticicloniche che
apparivano come dei particolari ovali biancastri. Per diversi decenni le tre
tempeste sono rimaste delle entità distinte, non riuscendo mai a fondersi pur
avvicinandosi periodicamente; tuttavia, nel 1998, due di questi ovali si sono
fusi, assorbendo infine anche il terzo nel 2000 e dando origine a quella
tempesta che oggi è nota come Ovale BA.

Nel 1955 Bernard Burke e Kenneth Franklin individuarono dei lampi radio
provenienti da Giove alla frequenza di 22,2 MHz; si trattava della prima prova
dell'esistenza della magnetosfera gioviana. La conferma giunse quattro anni
dopo, quando Frank Drake ed Hein Hvatum scoprirono le emissioni radio
decimetriche.

Nel periodo compreso tra il 16 e il 22 luglio 1994 oltre 20 frammenti
provenienti dalla cometa Shoemaker-Levy 9 collisero con Giove in corrispondenza
del suo emisfero australe; fu la prima osservazione diretta della collisione tra
due oggetti del sistema solare. L'impatto permise di ottenere importanti dati
sulla composizione dell'atmosfera gioviana.

Sin dal 1973 numerose sonde automatiche hanno visitato il pianeta, sia come
obiettivo di studio, sia come tappa intermedia, per sfruttarne il potente
effetto fionda gravitazionale per dirigersi nelle regioni più distanti del
sistema solare. I viaggi in direzione di altri pianeti all'interno del sistema
solare richiedono un grande dispendio energetico, impiegato per provocare una
netta variazione della velocità della sonda nota come delta-v (Δv). Il
raggiungimento di Giove dalla Terra richiede un Δv di 9,2 km/s, molto simile ai
9,7 km/s di Δv necessari per raggiungere l'orbita terrestre bassa. L'effetto
fionda gravitazionale consente di incrementare il Δv senza consumare eccessivo
combustibile, consentendo un notevole risparmio energetico ed un significativo
prolungamento della durata del volo.

Dal 1973 diverse sonde hanno compiuto sorvoli ravvicinati (fly-by) del pianeta.
La prima fu la Pioneer 10, che eseguì un fly-by di Giove nel dicembre del 1973,
seguita dalla Pioneer 11 un anno più tardi. Le due sonde ottennero le prime
immagini ravvicinate dell'atmosfera, delle nubi gioviane e di alcuni suoi
satelliti, la prima misura precisa del suo campo magnetico; scoprirono inoltre
che la quantità di radiazioni in prossimità del pianeta era assai superiore a
quella attesa. Le traiettorie delle sonde furono utilizzate per raffinare la
stima della massa del sistema gioviano, mentre l'occultazione delle sonde dietro
il disco del pianeta migliorò le stime del valore del diametro equatoriale e
dello schiacciamento polare.

Sei anni dopo fu la volta delle missioni Voyager (1 e 2), programmate per
l'esplorazione del sistema solare esterno. Le due sonde hanno migliorato
enormemente la comprensione di alcune dinamiche dei satelliti galileiani e
dell'atmosfera di Giove, tra cui la conferma della natura anticiclonica della
Grande Macchia Rossa e l'individuazione di lampi e formazioni temporalesche; le
sonde permisero inoltre di scoprire gli anelli di Giove e otto satelliti
naturali sconosciuti. Le Voyager rintracciarono la presenza di un toroide di
plasma ed atomi ionizzati in corrispondenza dell'orbita di Io, sulla cui
superficie furono scoperti numerosi edifici vulcanici, alcuni dei quali
nell'atto di eruttare. Voyager 1 permise inoltre di scoprire altri otto
satelliti, che si andarono ad aggiungere ai cinque noti.

La successiva missione, nel febbraio del 1992, fu la sonda solare Ulysses, che
raggiunse una distanza minima dal pianeta di 450 000 km (6,3 raggi gioviani). Il
fly-by era necessario per raggiungere l'orbita polare attorno al Sole, e fu
sfruttato per condurre studi sulla magnetosfera di Giove. La sonda non aveva
telecamere e non è stata ripresa alcuna immagine. Nel febbraio 2004 si avvicinò
nuovamente a Giove, a una distanza molto maggiore, circa 240 milioni di
chilometri.

Nel 2000 la sonda Cassini, durante la sua rotta verso Saturno, sorvolò Giove e
fornì alcune delle immagini più dettagliate mai scattate del pianeta.

L'ultima sonda a raggiungere Giove è stata la New Horizons, che, diretta verso
Plutone e gli oggetti della fascia di Kuiper, ha eseguito un fly-by del pianeta
per sfruttarne la gravità; l'approccio più vicino fu il 28 febbraio 2007. I
sensori della sonda all'uscita dall'orbita di Giove hanno misurato l'energia del
plasma emesso dai vulcani di Io ed hanno studiato brevemente ma in dettaglio i
quattro satelliti medicei, conducendo anche indagini a distanza dei satelliti
più esterni Imalia ed Elara.

Sino ad oggi, l'unica sonda progettata per lo studio del pianeta è stata la
Galileo, entrata in orbita attorno a Giove il 7 dicembre del 1995 e rimastavi
oltre 7 anni, compiendo sorvoli ravvicinati di tutti i satelliti galileiani e di
Amaltea. Nel 1994, mentre giungeva verso il pianeta gigante, la sonda ha
registrato l'impatto della cometa Shoemaker-Levy 9.

Nel luglio del 1995 è stato sganciato dalla sonda madre un piccolo modulo-sonda,
entrato nell'atmosfera del pianeta il 7 dicembre; il modulo ha raccolto dati per
75 minuti, penetrando per 159 km prima di essere distrutto dalle alte pressioni
e temperature dell'atmosfera inferiore (circa 28 atmosfere – ~2,8 × 106 Pa, e
185 °C – 458 K). La stessa sorte è toccata alla sonda madre quando, il 21
settembre 2003, fu deliberatamente spinta verso il pianeta a una velocità di
oltre 50 km/s, per evitare qualsiasi possibilità che in futuro potesse collidere
con il satellite Europa e contaminarlo.

La NASA ha progettato una sonda per lo studio di Giove da un'orbita polare;
battezzata Juno, fu lanciata nell'agosto 2011 ed è arrivata nei pressi del
pianeta a luglio 2016.

La possibile presenza di un oceano di acqua liquida sui satelliti Europa,
Ganimede e Callisto ha portato ad un crescente interesse per uno studio
ravvicinato dei satelliti ghiacciati del sistema solare esterno. L'ESA ha
studiato una missione per lo studio di Europa denominata Jovian Europa Orbiter
(JEO); il progetto della missione è stato però implementato da quello della
Europa Jupiter System Mission (EJSM), frutto della collaborazione con la NASA e
studiato per l'esplorazione di Giove e dei satelliti, il cui lancio è previsto
attorno al 2020. La EJSM è costituita da due unità, la Jupiter Europa Orbiter,
gestita e sviluppata dalla NASA, e la Jupiter Ganymede Orbiter, gestita
dall'ESA.

Giove orbita ad una distanza media dal Sole di 778,33 milioni di chilometri
(5,202 UA)[N 1] e completa la sua rivoluzione attorno alla stella ogni 11,86
anni; questo periodo corrisponde esattamente ai due quinti del periodo orbitale
di Saturno, con cui si trova dunque in una risonanza di 5:2. L'orbita di Giove è
inclinata di 1,31º rispetto al piano dell'eclittica; per via della sua
eccentricità pari a 0,048, la distanza tra il pianeta e il Sole varia di circa
75 milioni di chilometri tra i due apsidi, il perielio (740 742 598 km) e
l'afelio (816 081 455 km).[N 1] La velocità orbitale media di Giove è di 13 056
m/s (47 001 km/h), mentre la circonferenza orbitale misura complessivamente
4 774 000 000 km.

L'inclinazione dell'asse di rotazione è relativamente piccola, solamente 3,13º,
e precede ogni 12 000 anni; di conseguenza, il pianeta non sperimenta
significative variazioni stagionali, contrariamente a quanto accade sulla Terra
e su Marte.

Poiché Giove non è un corpo solido, la sua atmosfera superiore è soggetta ad una
rotazione differenziale: infatti, la rotazione delle regioni polari del pianeta
è più lunga di circa 5 minuti rispetto a quella all'equatore. Sono stati
adottati tre sistemi di riferimento per monitorare la rotazione delle strutture
atmosferiche permanenti. Il sistema I si applica alle latitudini comprese tra
10º N e 10º S; il suo periodo di rotazione è il più breve del pianeta, pari a 9
h 50 min 30,0 s. Il sistema II si applica a tutte le latitudini a nord e a sud
di quelle del sistema I; il suo periodo è pari a 9 h 55 min 40,6 s. Il sistema
III fu originariamente definito tramite osservazioni radio e corrisponde alla
rotazione della magnetosfera del pianeta; la sua durata è presa come il periodo
di rotazione "ufficiale" del pianeta (9 h 55 min 29,685 s); Giove quindi
presenta la rotazione più rapida di tutti i pianeti del sistema solare.

L'alta velocità di rotazione è all'origine di un marcato rigonfiamento
equatoriale, facilmente visibile anche tramite un telescopio amatoriale; questo
rigonfiamento è causato dall'alta accelerazione centripeta all'equatore, pari a
circa 1,67 m/s², che, combinata con l'accelerazione di gravità media del pianeta
(24,79 m/s²), dà un'accelerazione risultante pari a 23,12 m/s²: di conseguenza,
un ipotetico oggetto posto all'equatore del pianeta peserebbe meno rispetto ad
un corpo di identica massa posto alle medie latitudini. Queste caratteristiche
conferiscono quindi al pianeta l'aspetto di uno sferoide oblato, il cui diametro
equatoriale è maggiore rispetto al diametro polare: il diametro misurato
all'equatore supera infatti di 9 275 km il diametro misurato ai poli.

Dopo la formazione del Sole, avvenuta circa 4,6 miliardi di anni fa, il
materiale residuato dal processo, ricco in polveri metalliche, si è disposto in
un disco circumstellare da cui hanno avuto origine dapprima i planetesimi,
quindi, per aggregazione di questi ultimi, i protopianeti.

La formazione di Giove ha avuto inizio a partire dalla coalescenza di
planetesimi di natura ghiacciata poco al di là della cosiddetta frost line, una
linea oltre la quale si addensarono i planetesimi costituiti in prevalenza da
materiale a basso punto di fusione; la frost line ha agito da barriera,
provocando un rapido accumulo di materia a circa 5 UA dal Sole. L'embrione
planetario così formato, di massa pari ad almeno 10 masse terrestri (M⊕), ha
iniziato ad accrescere materia gassosa a partire dall'idrogeno e dall'elio
avanzati dalla formazione del Sole e confinati nelle regioni periferiche del
sistema dal vento della stella neoformata. Il tasso di accrescimento dei
planetesimi, inizialmente più intenso di quello dei gas, proseguì sino a quando
il numero di planetesimi nella fascia orbitale del proto-Giove non andò incontro
a una netta diminuzione; a questo punto il tasso di accrescimento dei
planetesimi e quello dei gas dapprima raggiunsero valori simili, quindi
quest'ultimo iniziò a predominare sul primo, favorito dalla rapida contrazione
dell'involucro gassoso in accrescimento e dalla rapida espansione del confine
esterno del sistema, proporzionale all'incremento della massa dal pianeta. Il
proto-Giove cresce a ritmo serrato sottraendo idrogeno dalla nebulosa solare e
raggiungendo in circa mille anni le 150 M⊕ e, dopo qualche migliaio di anni, le
definitive 318 M⊕.

Il processo di accrescimento del pianeta è stato mediato dalla formazione di un
disco circumplanetario all'interno del disco circumsolare; terminato il processo
di accrescimento per esaurimento dei materiali volatili, ormai andati a
costituire il pianeta, i materiali residui, in prevalenza rocciosi, sono andati
a costituire il sistema di satelliti del pianeta, che si è infoltito a seguito
della cattura, da parte della grande forza di gravità di Giove, di numerosi
altri corpi minori.

Conclusa la sua formazione, il pianeta ha subito un processo di migrazione
orbitale: il pianeta infatti si sarebbe formato a circa 5,65 UA, circa 0,45 UA
(70 milioni di chilometri) più esternamente rispetto ad oggi, e nei 100 000 anni
successivi, a causa della perdita del momento angolare dovuta all'attrito con il
debole disco di polveri residuato dalla formazione della stella e dei pianeti,
sarebbe man mano scivolato verso l'attuale orbita, stabilizzandosi ed entrando
in risonanza 5:2 con Saturno. Durante questa fase Giove avrebbe catturato i suoi
asteroidi troiani, originariamente oggetti della fascia principale o della
fascia di Kuiper destabilizzati dalle loro orbite originarie e vincolati in
corrispondenza dei punti lagrangiani L4 ed L5.

L'atmosfera superiore di Giove è composta in volume da un 88-92% di idrogeno
molecolare e da un 8-12% di elio. Queste percentuali cambiano se si tiene in
considerazione la proporzione delle masse dei singoli elementi e composti, dal
momento che l'atomo di elio è circa quattro volte più massiccio dell'atomo di
idrogeno; l'atmosfera gioviana è quindi costituita da un 75% in massa di
idrogeno e da un 24% di elio, mentre il restante 1% è costituito da altri
elementi e composti presenti in quantità molto più esigue. La composizione varia
leggermente man mano che si procede verso le regioni interne del pianeta, date
le alte densità in gioco; alla base dell'atmosfera si ha quindi un 71% in massa
di idrogeno, un 24% di elio e il restante 5% di elementi più pesanti e composti:
vapore acqueo, ammoniaca, composti del silicio, carbonio e idrocarburi
(soprattutto metano ed etano), acido solfidrico, neon, ossigeno, fosforo e
zolfo. Nelle regioni più esterne dell'atmosfera sono inoltre presenti dei
consistenti strati di cristalli di ammoniaca solida.

Le proporzioni atmosferiche di idrogeno ed elio sono molto vicine a quelle
riscontrate nel Sole e teoricamente predette per la nebulosa solare primordiale;
tuttavia le abbondanze dell'ossigeno, dell'azoto, dello zolfo e dei gas nobili
sono superiori di un fattore tre rispetto ai valori misurati nel Sole; invece la
quantità di neon nell'alta atmosfera è pari in massa solamente a 20 parti per
milione, circa un decimo rispetto alla sua quantità nella stella. Anche la
quantità di elio appare decisamente inferiore, presumibilmente a causa di
precipitazioni che, secondo le simulazioni, interessano una porzione abbastanza
profonda dell'atmosfera gioviana in cui il gas condensa in goccioline anziché
mescolarsi in modo omogeneo con l'idrogeno. Le quantità dei gas nobili di peso
atomico maggiore (argon, kripton, xeno, radon) sono circa due o tre volte quelle
della nostra stella.

Giove è il pianeta più massiccio del sistema solare, 2,468 volte più massiccio
di tutti gli altri pianeti messi insieme; la sua massa è tale che il baricentro
del sistema Sole-Giove cade esternamente alla stella, precisamente a 47 500 km
(0,068 R☉) dalla sua superficie. Il valore della massa gioviana (indicata con
MJ) è utilizzato come raffronto per le masse degli altri pianeti gassosi ed in
particolare dei pianeti extrasolari.

In raffronto alla Terra, Giove è 317,938 volte più massiccio, ha un volume 1 319
volte superiore ma una densità più bassa, appena superiore a quella dell'acqua:
1,319 × 10³ kg/m³ contro i 5,5153 × 10³ kg/m³ della Terra. Il diametro è 11,2008
volte maggiore di quello terrestre.

Giove si comprime di circa 2 cm all'anno. Probabilmente alla base di questo
fenomeno sta il meccanismo di Kelvin-Helmholtz: il pianeta compensa,
comprimendosi in maniera adiabatica, la dispersione nello spazio del calore
endogeno. Questa compressione riscalda il nucleo, incrementando la quantità di
calore emessa; il risultato è che il pianeta irradia nello spazio una quantità
di energia superiore a quella che riceve per insolazione, con un rapporto
emissione/insolazione stimato in 1,67 ± 0,09. Per queste ragioni, si ritiene
che, appena formato, il pianeta dovesse essere più caldo e grande di circa il
doppio rispetto ad ora.

Giove ha il maggior volume possibile per una massa fredda. Tuttavia i modelli
teorici indicano che se Giove fosse più massiccio avrebbe un diametro inferiore
a quello che possiede attualmente (si veda il box al lato). Questo comportamento
varrebbe fino a masse comprese tra 10 e 50 volte la massa di Giove; oltre questo
limite, infatti, ulteriori aumenti di massa determinerebbero aumenti effettivi
di volume e causerebbero il raggiungimento di temperature, nel nucleo, tali da
innescare la fusione del deuterio (13MJ) e del litio (65MJ): si forma così una
nana bruna. Qualora l'oggetto raggiungesse una massa pari a circa 75-80 volte
quella di Giove si raggiungerebbe la massa critica per l'innesco di reazioni
termonucleari di fusione dell'idrogeno in elio, che porterebbe alla formazione
di una stella, nella fattispecie una nana rossa. Anche se Giove dovrebbe essere
circa 75 volte più massiccio per essere una stella, il diametro della più
piccola stella sinora scoperta, AB Doradus C, è solamente il 40% più grande
rispetto al diametro del pianeta.

La struttura interna del pianeta è oggetto di studi da parte degli astrofisici e
dei planetologi; si ritiene che il pianeta sia costituito da più strati,
ciascuno con caratteristiche chimico-fisiche ben precise. Partendo dall'interno
verso l'esterno si incontrano, in sequenza: un nucleo, un mantello di idrogeno
metallico liquido, uno strato di idrogeno molecolare liquido, elio ed altri
elementi, ed una turbolenta atmosfera. Secondo i modelli astrofisici più moderni
e ormai accettati da tutta la comunità scientifica, Giove non possiede una
crosta solida; il gas atmosferico diventa sempre più denso procedendo verso
l'interno e gradualmente si converte in liquido, al quale si aggiunge una
piccola percentuale di elio, ammoniaca, metano, zolfo, acido solfidrico ed altri
composti in percentuale minore. La temperatura e la pressione all'interno di
Giove aumentano costantemente man mano che si procede verso il nucleo.

Al nucleo del pianeta è spesso attribuita una natura rocciosa, ma la sua
composizione dettagliata, così come le proprietà dei materiali che lo
costituiscono e le temperature e le pressioni cui sono soggetti, e persino la
sua stessa esistenza, sono ancora in gran parte oggetto di speculazione. Secondo
i modelli, il nucleo, con una massa stimata in 14-18 M⊕, sarebbe costituito in
prevalenza da carbonio e silicati, con temperature stimate sui 36 000 K e
pressioni dell'ordine dei 4500 gigapascal (GPa).

La regione nucleare è circondata da un denso mantello di idrogeno liquido
metallico, che si estende sino al 78% (circa i 2/3) del raggio del pianeta ed è
sottoposto a temperature dell'ordine dei 10 000 K e pressioni dell'ordine dei
200 GPa. Al di sopra di esso si trova un cospicuo strato di idrogeno liquido e
gassoso, che si estende sino a 1000 km dalla superficie e si fonde con le parti
più interne dell'atmosfera del pianeta.

L'atmosfera di Giove è la più estesa atmosfera planetaria del sistema solare;
manca di un netto confine inferiore, ma gradualmente transisce negli strati
interni del pianeta.

Dal più basso al più alto, gli stati dell'atmosfera sono: troposfera,
stratosfera, termosfera ed esosfera; ogni strato è caratterizzato da un
gradiente di temperatura specifico. Al confine tra la troposfera e la
stratosfera, ovvero la tropopausa, è collocato un sistema complicato di nubi e
foschie costituito da stratificazioni di ammoniaca, idrosolfuro di ammonio ed
acqua.

La copertura nuvolosa di Giove è spessa circa 50 km e consiste almeno di due
strati di nubi di ammoniaca: uno strato inferiore piuttosto denso ed una regione
superiore più rarefatta. I sistemi nuvolosi sono organizzati in fasce
orizzontali lungo le diverse latitudini. Si suddividono in zone, di tonalità
chiara, e bande, le quali appaiono scure per via della presenza su di esse di
una minore copertura nuvolosa rispetto alle zone. La loro interazione dà luogo a
violente tempeste, i cui venti raggiungono, come nel caso delle correnti a getto
delle zone, velocità superiori ai 100-120 m/s (360-400 km/h). Le osservazioni
del pianeta hanno mostrato che tali formazioni variano nel tempo in spessore,
colore e attività, ma mantengono comunque una certa stabilità, in virtù della
quale gli astronomi le considerano delle strutture permanenti e hanno deciso di
assegnare loro una nomenclatura. Le bande sono inoltre occasionalmente
interessate da fenomeni, noti come disturbi, che ne frammentano il decorso; uno
di questi fenomeni interessa a intervalli irregolari di 3-15 anni la banda
equatoriale meridionale (South Equatorial Belt, SEB), la quale improvvisamente
"scompare", dal momento che vira sul colore bianco rendendosi indistinguibile
dalle chiare zone circostanti, per poi tornare otticamente individuabile nel
giro di alcune settimane o mesi. La causa dei disturbi è attribuita alla
momentanea sovrapposizione con le bande interessate di alcuni strati nuvolosi
posti ad una quota maggiore.

La caratteristica colorazione marrone-arancio delle nubi gioviane è causata da
composti chimici complessi, noti come cromofori, che emettono luce in questo
colore quando sono esposti alla radiazione ultravioletta solare. L'esatta
composizione di queste sostanze rimane incerta, ma si ritiene che vi siano
discrete quantità di fosforo, zolfo ed idrocarburi complessi; questi composti
colorati si mescolano con lo strato di nubi più profondo e più caldo. Il
caratteristico bandeggio si forma a causa della convezione atmosferica: nelle
zone si ha l'emergere in superficie delle celle convettive dell'atmosfera
inferiore, che determina la cristallizzazione dell'ammoniaca che di conseguenza
cela alla vista gli strati immediatamente sottostanti; nelle bande invece il
movimento convettivo è discendente ed avviene in regioni a temperatura più alte.

È stata ipotizzata la presenza di un sottile strato di vapore acqueo al di sotto
delle nubi di ammoniaca, come dimostrerebbero i fulmini registrati dalla sonda
Galileo, che raggiungono intensità anche decine di migliaia di volte superiori a
quelle dei fulmini terrestri: la molecola dell'acqua, essendo polare, è infatti
capace di assumere una parziale carica in grado di creare la differenza di
potenziale necessaria per generare la scarica. Le nubi d'acqua, grazie
all'apporto del calore interno del pianeta, possono quindi formare dei complessi
temporaleschi simili a quelli terrestri.

Giove, in virtù della sua seppur bassa inclinazione assiale, espone i propri
poli a una radiazione solare inferiore, anche se di poco, rispetto a quella
delle regioni equatoriali; la convezione all'interno del pianeta trasporta
tuttavia più energia ai poli, bilanciando le temperature degli strati nuvolosi
alle diverse latitudini.

L'atmosfera di Giove ospita centinaia di vortici, strutture rotanti circolari
che, come nell'atmosfera della Terra, possono essere divisi in due classi:
cicloni ed anticicloni; i primi ruotano nel verso di rotazione del pianeta
(antiorario nell'emisfero settentrionale ed orario in quello meridionale),
mentre i secondi nel verso opposto. Una delle principali differenze con
l'atmosfera terrestre è che su Giove gli anticicloni dominano numericamente sui
cicloni, dal momento che il 90% dei vortici con un diametro superiore ai 2000 km
sono anticicloni. La durata dei vortici varia da diversi giorni a centinaia di
anni in base alle dimensioni: per esempio, la durata media di anticicloni con
diametri compresi tra i 1000 ed i 6000 km è di 1–3 anni. Non sono mai stati
osservati vortici nella regione equatoriale di Giove (entro i 10° di
latitudine), in quanto la circolazione atmosferica di tale regione li renderebbe
instabili. Come accade su ogni pianeta rapidamente rotante, gli anticicloni su
Giove sono centri di alta pressione, mentre i cicloni lo sono di bassa
pressione.

Il vortice sicuramente più noto è la Grande Macchia Rossa (GRS, dall'inglese
Great Red Spot), una vasta tempesta anticiclonica posta 22º a sud dell'equatore
del pianeta. La formazione presenta un aspetto ovale e ruota in senso antiorario
con un periodo di circa sei giorni. Le sue dimensioni, variabili, sono
24-40 000 km × 12-14 000 km: è quindi abbastanza grande da essere visibile già
con telescopi amatoriali. Si tratta di una struttura svincolata da altre
formazioni più profonde dell'atmosfera planetaria: le indagini infrarosse hanno
mostrato che la tempesta è più fredda rispetto alle zone circostanti, segno che
si trova più in alto rispetto ad esse: lo strato più alto di nubi della GRS
infatti svetta di circa 8 km sugli strati circostanti. Anche prima che le sonde
Voyager dimostrassero che si trattava di una tempesta, vi era già una forte
evidenza che la Macchia fosse una struttura a sé stante, come d'altronde
appariva dalla sua rotazione lungo il pianeta tutto sommato indipendente dal
resto dell'atmosfera.

La Macchia varia notevolmente di colore gradazione, passando dal rosso mattone
al salmone pastello, e talvolta anche al bianco; non è ancora noto cosa
determini la colorazione rossa della macchia. Alcune teorie, suffragate dai dati
sperimentali, suggeriscono che possa essere causata dai medesimi cromofori, in
quantità differenti, presenti nel resto dell'atmosfera gioviana.

Non è noto se i cambiamenti che la Macchia manifesta siano il risultato di
normali fluttuazioni periodiche, né tantomeno per quanto ancora essa durerà; i
modelli fisico-matematici suggeriscono però che la tempesta sia stabile e quindi
possa costituire, al contrario di altre, una formazione permanente del pianeta.

Tempeste simili a questa, anche se temporanee, non sono infrequenti nelle
atmosfere dei pianeti giganti gassosi: per esempio, Nettuno ha posseduto per un
certo tempo una Grande Macchia Scura, e Saturno mostra periodicamente per brevi
periodi delle Grandi Macchie Bianche. Anche Giove presenta degli ovali bianchi
(detti WOS, acronimo di White Oval Spots, Macchie Ovali Bianche), assieme ad
altri marroni; si tratta tuttavia di tempeste minori transitorie, per questo
prive di una denominazione. Gli ovali bianchi sono in genere composti da nubi
relativamente fredde poste nell'alta atmosfera; gli ovali marroni sono invece
più caldi, e si trovano ad alitudini medie. La durata di queste tempeste si
aggira indifferentemente tra poche ore o molti anni.

Nel 2000, nell'emisfero australe del pianeta, si è originata dalla fusione di
tre ovali bianchi una formazione simile alla GRS, ma di dimensioni più piccole.
Denominata tecnicamente Ovale BA, la formazione ha subito un'intensificazione
dell'attività e un cambiamento di colore dal bianco al rosso, che le è valso il
soprannome di Red Spot Junior.

Le correnti elettriche all'interno del mantello di idrogeno metallico generano
un campo magnetico dipolare, inclinato di 10º rispetto all'asse di rotazione del
pianeta. Il campo raggiunge un'intensità variabile tra 0,42 millitesla - mT -
all'equatore e 1,3 mT ai poli, che lo rende il più intenso campo magnetico del
sistema solare (con l'eccezione di quello nelle macchie solari), 14 volte
superiore al campo geomagnetico. Il campo magnetico di Giove preserva la sua
atmosfera dalle interazioni col vento solare deflettendolo e creando una regione
appiattita, la magnetosfera, costituita da un plasma di composizione molto
differente da quello del vento solare. La magnetosfera gioviana è la più grande
e potente fra tutte le magnetosfere dei pianeti del sistema solare, nonché la
struttura più grande del sistema non appartenente al Sole: si estende nel
sistema solare esterno per molte volte il raggio di Giove (RJ) e raggiunge
un'ampiezza massima che può superare l'orbita di Saturno.

La magnetosfera di Giove è convenzionalmente divisa in tre parti: la
magnetosfera interna, intermedia ed esterna. La magnetosfera interna è situata
ad una distanza inferiore a 10 raggi gioviani (RJ) dal pianeta; il campo
magnetico al suo interno rimane sostanzialmente dipolare, poiché ogni contributo
proveniente dalle correnti che fluiscono dal plasma magnetosferico equatoriale
risulta piccolo. Nelle regioni intermedie (tra 10 e 40 RJ) ed esterne (oltre
40 RJ) il campo magnetico non è più dipolare e risulta seriamente disturbato
dalle sue interazioni col plasma solare.

Le eruzioni che avvengono sul satellite galileiano Io contribuiscono ad
alimentare la magnetosfera gioviana generando un importante toroide di plasma,
che carica e rafforza il campo magnetico formando la struttura denominata
magnetodisk. Le forti correnti che circolano nella regione interna della
magnetosfera danno origine ad intense fasce di radiazione, simili alle fasce di
van Allen terrestri, ma migliaia di volte più potenti; queste forze generano
delle aurore perenni attorno ai poli del pianeta ed intense emissioni radio.

L'interazione delle particelle energetiche con la superficie delle lune
galileiane maggiori influenza notevolmente le loro proprietà chimiche e fisiche,
ed entrambi influenzano e sono influenzati dal particolare moto del sottile
sistema di anelli del pianeta.

Ad una distanza media di 75 RJ (compresa tra circa 45 e 100 RJ a seconda del
periodo del ciclo solare) dalla sommità delle nubi del pianeta è presente una
lacuna tra il plasma del vento solare e il plasma magnetosferico, che prende il
nome di magnetopausa. Al di là di essa, ad una distanza media di 84 RJ dal
pianeta, si trova il bow shock, il punto in cui il flusso del vento viene
deflesso dal campo magnetico.

Le correnti elettriche delle fasce di radiazione generano delle emissioni radio
di frequenza variabile tra 0,6 e 30 MHz, che rendono Giove un'importante
radiosorgente. Le prime analisi, condotte da Burke e Franklin, rivelarono che
l'emissione è caratterizzata da flash intorno ai 22,2 MHz e che il loro periodo
coincideva con il periodo di rotazione del pianeta, la cui durata fu quindi
determinata con maggiore accuratezza. Essi riconobbero inizialmente due
tipologie di emissione: i lampi lunghi (long o L-bursts), della durata di alcuni
secondi, e i lampi corti (short o S-bursts), che durano poco meno di un
centesimo di secondo.

La forte modulazione periodica dell'emissione radio e particellare, che
corrisponde al periodo di rotazione del pianeta, rende Giove affine ad una
pulsar. È bene comunque considerare che l'emissione radio del pianeta dipende
fortemente dalla pressione del vento solare e, quindi, dall'attività solare
stessa.

Giove possiede un debole sistema di anelli planetari, il terzo ad esser stato
scoperto nel sistema solare, dopo quello di Saturno e quello di Urano. Fu
osservato per la prima volta nel 1979 dalla sonda Voyager 1, ma fu analizzato
più approfonditamente negli anni novanta dalla sonda Galileo e, a seguire, dal
telescopio spaziale Hubble e dai più grandi telescopi di Terra.

Il sistema di anelli consiste principalmente di polveri, presumibilmente
silicati. È suddiviso in quattro parti principali: un denso toro di particelle
noto come anello di alone; una fascia relativamente brillante, ma
eccezionalmente sottile nota come anello principale; due deboli fasce più
esterne, detti anelli Gossamer (letteralmente garza), che prendono il nome dai
satelliti il cui materiale superficiale ha dato origine a questi anelli: Amaltea
(anello Gossamer di Amaltea) e Tebe (anello Gossamer di Tebe).

L'anello principale e l'anello di alone sono costituiti da polveri originarie
dei satelliti Metis e Adrastea ed espulse nello spazio in seguito a violenti
impatti meteorici. Le immagini ottenute nel febbraio e nel marzo 2007 dalla
missione New Horizons hanno mostrato inoltre che l'anello principale possiede
una ricca struttura molto fine.

All'osservazione nel visibile e nell'infrarosso vicino gli anelli hanno un
colore tendente al rosso, eccezion fatta per l'anello di alone, che appare di un
colore neutro o comunque tendente al blu. Le dimensioni delle polveri che
compongono il sistema sono variabili, ma è stata riscontrata una netta
prevalenza di polveri di raggio pari a circa 15 μm in tutti gli anelli tranne in
quello di alone, probabilmente dominato da polveri di dimensioni nanometriche.
La massa totale del sistema di anelli è scarsamente conosciuta, ma è
probabilmente compresa tra 1011 e 1016 kg. L'età del sistema è sconosciuta, ma
si ritiene che esista sin dalla formazione del pianeta madre.

Giove è circondato da una nutrita schiera di satelliti naturali, i cui membri
attualmente identificati sono 67, che lo rendono il pianeta con il più grande
corteo di satelliti con orbite ragionevolmente sicure del sistema solare. Otto
di questi sono definiti satelliti regolari e possiedono orbite prograde (ovvero,
che orbitano nello stesso senso della rotazione di Giove), quasi circolari e
poco inclinate rispetto al piano equatoriale del pianeta. La classe è suddivisa
in due gruppi:

Le restanti 54–55 lune sono annoverate tra i satelliti irregolari, le cui
orbite, sia prograde sia retrograde (che orbitano in senso opposto rispetto al
senso di rotazione di Giove), sono poste a una maggiore distanza dal pianeta
madre e presentano alti valori di inclinazione ed eccentricità orbitale. Questi
satelliti sono spesso considerati più che altro degli asteroidi (cui spesso
assomigliano per dimensioni e composizione) catturati dalla grande gravità del
gigante gassoso e frammentati a seguito di collisioni; di questi, tredici,
scoperti tutti abbastanza recentemente, non hanno ancora ricevuto un nome,
mentre altri quattordici attendono che la loro orbita sia precisamente
determinata.

L'identificazione dei gruppi (o famiglie) satellitari è sperimentale; si
riconoscono due principali categorie, che differiscono per il senso in cui
orbita il satellite: i satelliti progradi e quelli retrogradi; queste due
categorie a loro volta assommano le diverse famiglie.

Non tutti i satelliti appartengono ad una famiglia; esulano infatti da questo
schema Temisto, Carpo, S/2003 J 12 e S/2003 J 2.

Il numero preciso di satelliti non sarà mai quantificato esattamente, perché i
frammenti ghiacciati che compongono i suoi anelli possono tecnicamente essere
considerati tali; inoltre, a tutt'oggi, l'Unione astronomica internazionale non
ha voluto porre con precisione una linea arbitraria di distinzione tra satelliti
minori e grandi frammenti ghiacciati.

I nomi dei satelliti di Giove sono ispirati a quelli di amanti o figlie del dio
romano Giove, o del suo equivalente greco, Zeus.

La forza di gravità di Giove ha contribuito, insieme a quella del Sole, a
plasmare il sistema solare. Giove possiede infatti una vasta sfera di Hill, la
più grande del sistema solare eccetto, ovviamente, quella del Sole; essa si
estende da un minimo di 0,30665 ad un massimo di 0,33786 UA dal centro del
pianeta, pari a rispettivamente 45,87 e a 50,54 milioni di chilometri. Tali
dimensioni rendono quindi l'idea del ruolo che il pianeta svolge nel regolare
gli assetti gravitazionali del sistema planetario.

Il pianeta è il responsabile di gran parte delle lacune di Kirkwood nella fascia
principale degli asteroidi, e si ritiene che sia stato il principale fautore
dell'intenso bombardamento tardivo nelle prime fasi della storia del sistema
solare. Inoltre, la maggioranza delle comete periodiche appartiene alla famiglia
delle comete gioviane, i cui membri sono caratterizzati da avere orbite i cui
semiassi maggiori sono inferiori a quello del pianeta. Tali comete si sarebbero
formate all'interno della fascia di Kuiper, ma la loro orbita particolarmente
ellittica sarebbe il risultato dell'attrazione del Sole e delle perturbazioni
gravitazionali esercitate da Giove durante il passaggio delle comete nei pressi
del gigante gassoso.

La grande sfera di Hill permette al pianeta di catturare temporaneamente diversi
corpi minori e di porli in orbita intorno ad esso; l'avverbio temporaneamente
può essere inteso sia su una scala temporale "astronomica", quindi dell'ordine
del milione di anni o più, sia su scale temporali "umane", da alcuni mesi sino a
qualche decennio.

Tra i satelliti temporanei, noti anche come TSC (dall'inglese Temporary
Satellite Capture), catturati nell'ultimo secolo si annoverano anche alcune
comete periodiche, come 39P/Oterma, 82P/Gehrels, 111P/Helin-Roman-Crockett,
147P/Kushida-Muramatsu, P/1996 R2 Lagerkvist e probabilmente anche la famosa
D/1993 F2 Shoemaker-Levy 9.

Giove sicuramente cattura in via temporanea anche asteroidi, ma non è stato
finora osservato alcun caso; si ipotizza comunque che i satelliti irregolari del
sistema gioviano esterno potrebbero essere degli asteroidi catturati.

Oltre al sistema di satelliti, il campo gravitazionale di Giove controlla
numerosi asteroidi, detti asteroidi troiani, che sono vincolati in
corrispondenza di alcuni punti di equilibrio del sistema gravitazionale
Sole-Giove, i punti di Lagrange, in cui l'attrazione complessiva è nulla. In
particolare, il maggiore addensamento di asteroidi si ha in corrispondenza dei
punti L4 ed L5 (che, rispettivamente, precede e segue di 60º Giove nel suo
tragitto orbitale), poiché il triangolo di forze con vertici Giove-Sole-L4
oppure Giove-Sole-L5 permette ad essi di avere un'orbita stabile. Gli asteroidi
troiani si distribuiscono in due regioni oblunghe e curve attorno ai punti
lagrangiani, e possiedono orbite attorno al Sole con semiasse maggiore medio di
circa 5,2 UA.

Il primo asteroide troiano, 588 Achilles, fu scoperto nel 1906 da Max Wolf;
attualmente se ne conoscono oltre 4000, ma si ritiene che il numero di troiani
più grandi di 1 km sia dell'ordine del milione, vicino a quello calcolato per
gli asteroidi più grandi di 1 km nella fascia principale. Come nella maggior
parte delle cinture asteroidali, i troiani si raggruppano in famiglie. I troiani
di Giove sono degli oggetti oscuri con spettri tendenti al rosso e privi di
formazioni, che non rivelano la presenza certa di acqua o composti organici.

I nomi degli asteroidi troiani di Giove derivano da quelli degli eroi che,
secondo la mitologia greca, presero parte alla Guerra di Troia; i troiani di
Giove si dividono in due gruppi principali: il campo greco (o gruppo di
Achille), posto sul punto L4, in cui gli asteroidi hanno i nomi degli eroi
greci, e il campo troiano (o gruppo di Patroclo), sul punto L5, i cui asteroidi
hanno il nome degli eroi troiani. Tuttavia, alcuni asteroidi non seguono questo
schema: 617 Patroclus e 624 Hektor vennero denominati prima che venisse scelto
di operare questa divisione; di conseguenza, un eroe greco appare nel campo
troiano e un eroe troiano si trova nel campo greco.

Giove è stato spesso accreditato come lo "spazzino" del sistema solare, per via
del suo immane pozzo gravitazionale e della sua posizione relativamente vicina
al sistema solare interno, che lo rendono l'attrattore della maggior parte degli
oggetti vaganti nelle sue vicinanze; per tale ragione è anche il pianeta con la
maggior frequenza di impatti dell'intero sistema solare.

Testimonianze di impatti sul pianeta gigante sembrano risalire già al XVII
secolo: l'astrofilo giapponese Isshi Tabe ha scoperto tra i carteggi delle
osservazioni di Giovanni Cassini alcuni disegni che rappresentano una macchia
scura, apparsa su Giove il 5 dicembre 1690, e ne seguono l'evoluzione durante
diciotto giorni; potrebbero quindi costituire la prova di un impatto antecedente
a quello della Shoemaker-Levy 9 (vedi sotto). Un altro impatto degno di nota,
presumibilmente di un asteroide di circa 500 m di diametro che apparteneva alla
famiglia Hilda, si è verificato nel luglio del 2009 e ha prodotto nell'atmosfera
del pianeta una macchia scura, simile in dimensioni all'Ovale BA, dissoltasi
nell'arco di poche settimane.

L'ultimo impatto registrato, probabilmente di un meteoroide, è avvenuto il 3
giugno 2010, alle 20:31 UTC. Scoperto dall'astronomo amatoriale australiano
Anthony Wesley, l'evento è stato confermato da Christopher Go, che è riuscito a
filmarlo dalle Filippine; l'emissione luminosa è durata solo pochi secondi
(circa 2 s). L'impatto ha interessato la Banda Equatoriale Meridionale (South
Equatorial Belt), a circa 50º dal meridiano di riferimento.

Tra il 16 ed il 22 luglio del 1994 i frammenti della cometa D/1993 F2
Shoemaker-Levy 9 precipitarono su Giove; è stata la prima, e finora unica,
cometa ad essere osservata durante la sua collisione con un pianeta. Scoperta il
25 marzo 1993 dagli astronomi Eugene e Carolyn Shoemaker e da David Levy mentre
analizzavano delle lastre fotografiche dei dintorni di Giove, la cometa destò
immediatamente l'interesse della comunità scientifica: non era mai accaduto
infatti che una cometa fosse scoperta in orbita attorno ad un pianeta e non
direttamente intorno al Sole. Catturata da Giove presumibilmente tra la seconda
metà degli anni sessanta ed i primi anni settanta, la cometa fu disgregata in 21
frammenti dalle forze di marea del gigante gassoso; la Shoemaker-Levy 9 si
presentava nel 1993 come una lunga fila di punti luminosi immersi nella
luminescenza delle loro code.

Gli studi condotti sull'orbita della cometa poco dopo la sua scoperta portarono
alla conclusione che essa sarebbe caduta sul pianeta entro il luglio del 1994;
fu quindi avviata un'estesa campagna osservativa che coinvolse numerosi
strumenti per la registrazione dell'evento. Le macchie scure che si formarono
sul pianeta a seguito della collisione furono osservabili dalla Terra per
diversi mesi, prima che l'attiva atmosfera gioviana riuscisse a cancellare le
cicatrici di questo energico evento.

L'evento ebbe una rilevanza mediatica considerevole, ma contribuì notevolmente
anche alle conoscenze scientifiche sul sistema solare; in particolare, le
esplosioni causate dalla caduta della cometa si rivelarono molto utili per
investigare sulla composizione chimica e sulle proprietà fisiche dell'atmosfera
di Giove sotto gli immediati strati superficiali.

Nel 1953 un neolaureato, Stanley Miller, ed il suo professore, Harold Urey,
realizzarono un esperimento che provò che molecole organiche si sarebbero potute
formare spontaneamente sulla Terra primordiale a partire da precursori
inorganici. In quello che è passato alla storia come "esperimento di
Miller-Urey" si fece uso di una soluzione gassosa altamente riducente,
contenente metano, ammoniaca, idrogeno e vapore acqueo, per formare, sotto
l'esposizione di una scarica elettrica continua (che simulava i frequenti
fulmini che dovevano squarciare i cieli della Terra primitiva), sostanze
organiche complesse ed alcuni monomeri di macromolecole fondamentali per la
vita, come gli amminoacidi delle proteine.

Poiché la composizione dell'atmosfera di Giove ricalca quella che doveva essere
la composizione dell'atmosfera terrestre primordiale e al suo interno avvengono
con una certa frequenza intensi fenomeni elettrici, lo stesso esperimento è
stato replicato per verificarne le potenzialità nel generare le molecole che
stanno alla base della vita. Tuttavia, la forte circolazione verticale
dell'atmosfera gioviana porterebbe via gli eventuali composti che si verrebbero
a produrre nelle zone basse dell'atmosfera del pianeta; inoltre, le elevate
temperature di queste regioni provocherebbero la decomposizione di queste
molecole, impedendo in tal modo la formazione della vita così come la
conosciamo.

Per queste ragioni, si ritiene altamente improbabile che su Giove vi possa
essere vita simile a quella terrestre, anche in forme molto semplici come i
procarioti, per via degli scarsi quantitativi d'acqua, per l'assenza di una
superficie solida e per le altissime pressioni che si riscontrano nelle aree
interne. Tuttavia nel 1976, prima delle missioni Voyager, si ipotizzava che
nelle regioni più alte dell'atmosfera gioviana potessero evolversi delle forme
di vita basate sull'ammoniaca e su altri composti dell'azoto; la congettura è
stata formulata prendendo spunto dall'ecologia dei mari terrestri, in cui, a
ridosso della superficie, si addensano semplici organismi fotosintetici, come il
fitoplancton, subito al di sotto dei quali si trovano i pesci che si cibano di
essi, e più in profondità i predatori marini che si nutrono dei pesci. I tre
ipotetici equivalenti di questi organismi su Giove sono stati definiti da Sagan
e Salpeter rispettivamente "galleggiatori", "sprofondatori" e "cacciatori" (in
lingua inglese, floaters, sinkers e hunters), e sono stati immaginati come delle
creature simili a bolle di dimensioni gigantesche che si muovono propellendo
l'elio atmosferico.

I dati forniti dalle due Voyager nel 1979 hanno confermato la non idoneità del
gigante gassoso a supportare eventuali forme di vita.

La grande luminosità di Giove, che lo rende ben visibile nel cielo notturno, lo
ha reso oggetto di numerosi culti religiosi da parte delle civiltà antiche, per
prime le civiltà mesopotamiche. Per i Babilonesi, il pianeta rappresentava
Marduk, il primo fra gli dei e il creatore dell'uomo.

L'analogo greco di Marduk era Zeus (in greco antico Ζεύς), che era spesso
poeticamente chiamato con il vocativo Ζεῦ πάτερ (Zeu pater, O padre Zeus!). Il
nome è l'evoluzione di Di̯ēus, il dio del cielo diurno della religione
protoindoeuropea, chiamato anche Dyeus ph2tēr (Padre Cielo). Il dio era
conosciuto con questo nome anche in sanscrito (Dyaus/Dyaus Pita) e in latino
(Iuppiter, originariamente Diespiter), lingue che elaborarono la radice *dyeu-
("splendere" e nelle sue forme derivate "cielo, paradiso, dio"); in particolare,
il nome latino della divinità, che deriva dal vocativo *dyeu-ph2tēr, presenta
molte analogie con il sostantivo deus-dīvus (dio, divino) e dis (una variazione
di dīves, ricco) che proviene dal simile sostantivo *deiwos. Zeus/Giove è quindi
l'unica divinità del Pantheon olimpico il cui nome abbia un'origine indoeuropea
così marcata. Zeus/Giove era re degli dei, sovrano dell'Olimpo, dio del cielo e
del tuono. Famoso per le sue frequentissime avventure erotiche extraconiugali,
fu padre di divinità, eroi ed eroine e la sua figura è presente nella maggior
parte delle leggende che li riguardano.

Dalla medesima radice indoeuropea trae origine anche il nome dell'equivalente
nella religione germanica e in quella norrena (*Tīwaz, confronta in alto tedesco
antico Ziu e in norreno Týr). Tuttavia, se per Greci e Romani il dio del cielo
era anche il più grande degli dei, nelle culture nordiche questo ruolo era
attribuito ad Odino: di conseguenza questi popoli non identificavano, per il suo
attributo primario di dio del tuono, Zeus/Giove né con Odino né con Tyr, quanto
piuttosto con Thor (Þórr). Da notare comunque come il quarto giorno della
settimana sia dedicato da entrambe le culture, quella greco romana e quella
nordica, come il giorno dedicato a Giove: giovedì deriva infatti dal latino
Iovis dies, mentre l'equivalente inglese, Thursday, significa Thor's day, ossia
giorno di Thor.

Nell'astrologia occidentale il pianeta Giove è associato al principio della
crescita, dell'espansione, della prosperità e della buona sorte, così come al
senso interiore di giustizia di una persona, alla moralità e ai suoi più alti
intenti e ideali. Governa i viaggi lunghi, specialmente quelli all'estero,
l'educazione più elevata, la religione e la legge; è inoltre associato ad una
propensione alla libertà e all'esplorazione, ai ruoli umanitari e protettivi, e
con la capacità di rendere allegri e felici, o gioviali. Il pianeta è
domiciliato nel Sagittario (domicilio diurno) e nei Pesci (domicilio notturno),
in esaltazione nel Cancro, in esilio nei Gemelli e nella Vergine, in caduta nel
Capricorno. Nell'astrologia moderna Giove è ritenuto il possessore della nona e
della dodicesima casa, ma tradizionalmente gli erano assegnate la seconda e la
nona (rispettivamente, la casa dei valori e dei pensieri) ed aveva "gioia"
nell'undicesima casa, degli amici e delle aspirazioni.

Nell'astrologia medica il pianeta governa il sangue ed è associato al fegato,
all'ipofisi e alla disposizione del tessuto adiposo.

Nell'astrologia cinese Giove era chiamato la stella del legno (木星) ed era
importante in quanto considerato foriero di prosperità, al punto che al tempo
della dinastia Zhou era noto con il nome Sui Xing, che significa Il Pianeta
dell'Anno. La sua importanza era tale che l'imperatore nominava direttamente un
funzionario astronomo il cui compito specifico era l'osservazione del pianeta,
di cui doveva registrare scrupolosamente la posizione rispetto alle
costellazioni zodiacali, gli spostamenti al loro interno, e perfino il suo
colore: se questo appariva tendente al rosso l'opulenza avrebbe regnato nelle
regioni dell'impero situate geograficamente verso la direzione in cui il pianeta
era visibile nel cielo; se invece il colore era giallo allora la prosperità era
da ritenersi diffusa su tutto l'impero.

Nell'astrologia indiana Giove è chiamato Guru o Bṛhaspati ed è noto come il
"grande maestro".

Giove, nonostante la sua grande luminosità, non ha goduto di grande attenzione
nel mondo letterario antico e medioevale; il pianeta, infatti, compare
principalmente come riferimento per il suo significato astrologico. Marco
Manilio, nei suoi Astronomicon libri, descriveva Giove come un pianeta dagli
influssi temperati e benigni, e lo definiva come il pianeta più benefico. Dante
Alighieri, nel Convivio, associa Giove all'arte della geometria, poiché come
Giove è la «stella di temperata complessione» (Con - II, 14) tra il cielo caldo
di Marte e quello freddo di Saturno, così la geometria spazia tra il punto, suo
principio primo, e il cerchio, figura perfetta e quindi sua massima
realizzazione. Il pianeta compare anche nel capolavoro del poeta fiorentino, la
Divina Commedia, e in particolare nel Paradiso, di cui rappresenta il sesto
Cielo. La virtù caratteristica dei beati di questo Cielo è la giustizia: esso è
infatti sede delle anime di principi saggi e giusti (tra cui Re Davide, Traiano
e Costantino), che appaiono a Dante come luci che volano e cantano, formando
lettere luminose che compongono la frase «Diligite iustitiam qui iudicatis
terram» («Amate la giustizia voi che giudicate il mondo»); in seguito i beati, a
partire dall'ultima M (che è anche l'iniziale della parola "Monarchia", tematica
cara a Dante), danno forma all'immagine di un'aquila, allegoria dell'Impero.
Questo cielo è mosso dalle intelligenze angeliche della seconda gerarchia, cioè
dalle dominazioni.

Solamente a partire dal XVIII secolo il pianeta fu utilizzato in quanto tale,
come ambientazione fittizia per diverse opere letterarie a carattere filosofico:
in Micromega, scritto da Voltaire nel 1752, l'eroe eponimo e il suo compagno
saturniano si fermano su Giove per un anno, durante il quale hanno «imparato
alcuni segreti veramente degni di nota».

Fu soprattutto verso la fine del XIX secolo che il pianeta divenne in maniera
costante l'ambientazione di numerosi racconti del filone fantascientifico. Giove
è stato spesso rappresentato, soprattutto nelle opere dei primi anni del
Novecento, come un enorme pianeta roccioso circondato da un'atmosfera molto
densa e spessa, prima che si scoprisse la sua vera natura di gigante gassoso,
privo di una vera e propria superficie. Oltre al pianeta stesso è stato spesso
utilizzato come ambientazione fantascientifica anche il suo sistema di
satelliti.

Nel cinema è celebre l'ambientazione nel sistema gioviano dei film 2001: Odissea
nello spazio di Stanley Kubrick, e 2010 - L'anno del contatto, sequel del
precedente, di Peter Hyams.



https://it.wikipedia.org/wiki/Episodi_di_Gotham_(seconda_stagione)

La seconda stagione della serie televisiva Gotham è stata trasmessa negli Stati
Uniti da Fox dal 21 settembre 2015 al 23 maggio 2016. La prima parte della
stagione in America è stata trasmessa con il sottotitolo di Rise of the Villains
("L'ascesa dei cattivi") mentre la seconda parte Wrath of the Villains ("L'ira
dei cattivi"). Questi sottotitoli, ad esclusione del primo episodio, non sono
riportati nella versione italiana.

Durante questa stagione, Morena Baccarin, Nicholas D'Agosto, Drew Powell, Chris
Chalk, Jessica Lucas, Michael Chiklis e James Frain entrano nel cast principale
della serie, mentre ne escono Zabryna Guevara, assieme a D'Agosto e lo stesso
Frain. John Doman e Jada Pinkett Smith ricompaiono come guest.

In Italia, la stagione è stata trasmessa dal 10 febbraio al 6 luglio 2016 sul
canale Premium Action.

Gordon e Bullock vengono retrocessi ad agenti di pattuglia dal commissario Loeb
per il loro ruolo nella fuga di Carmine Falcone. Bullock si dimette dal corpo di
polizia e lavora in un bar. Gordon viene licenziato per aver messo "le mani
addosso" ad un suo collega ma, ancora determinato a eliminare la corruzione nel
dipartimento di polizia, stringe un patto con Cobblepot, che ora è a capo di
tutta la malavita organizzata di Gotham. Dopo aver riscattato un debito da Odgen
Barker, un debitore di Cobblepot, Gordon lo uccide per autodifesa. Pinguino
rispetta l'accordo, dunque lui e Victor Zsasz costringono Loeb a reintegrare
Gordon come detective e a dare le dimissioni, venendo così rimpiazzato da Sarah
Essen. Nel frattempo, sei pazienti dell'Arkham Asylum, Barbara Kean, Aaron
Helzinger, Jerome Valeska, Arnold Dobkins, Richard Sionis e Robert Greenwood
evadono con l'aiuto di Theodore Galavan, il neo eletto presidente della camera
di commercio, grazia anche all'aiuto di sua sorella Tabitha. Tutti gli evasi
acconsentono ad unirsi ai fratelli Galavan, a eccezione di Sionis, che viene
ucciso da Tabitha a causa del suo rifiuto. Bruce e Alfred scoprono una stanza
segreta ai piedi della scala del passaggio segreto, i due riescono a entrarvi
dopo aver fatto saltare in aria la porta di metallo con dell'esplosivo. Oltre a
molto materiale su cui Thomas Wayne stava lavorando, trovano anche una nota del
defunto uomo dove consiglia Bruce di scegliere la felicità piuttosto che la
giustizia, a meno che senta una vera vocazione per la giustizia, in quanto le
verità nell'ufficio segreto potrebbero cambiare la sua vita.

Cobblepot e Gilzean rapiscono Sid Bunderslaw e lo portano da Theo e Tabitha, che
gli cavano un occhio per poter avere accesso alla cassaforte situata in uno
degli edifici della Wayne Enterprises. Gilzean chiede a Selina di aiutarlo a
reclutare i fratelli Pike, noti incendiari della città, dato che è amica della
loro sorellastra Bridgit, per portare a termine il piano di Galavan di
impadronirsi di un antico pugnale conservato in quella cassaforte. La squadra
d'assalto della polizia compie una retata in un centro di riciclaggio di denaro
e poi in un mercato nero delle armi, dove Gordon uccide uno dei fratelli Pike,
obbligando i fratelli rimanenti a farsi aiutare da Bridgit per completare
l'operazione. Bridgit apre la cassaforte con l'occhio di Bunderslaw e ruba il
pugnale, poi i Pike danno fuoco all'edificio e ad altri quattro edifici della
Wayne. Galavan chiede a Gordon di sostenere la sua campagna elettorale in
qualità di presidente del sindacato dei poliziotti, ma Gordon declina. Bridgit
consegna il pugnale a Selina che a sua volta lo dà a Cobblepot, che prima di
darlo a Theo decide di documentarsi e grazie a un'antiquaria, scopre la storia
che si cela dietro al pugnale: nel XIX secolo venne usato da Jonathan Wayne per
mutilare Caleb Dumas, colpevole di aver avuto una relazione clandestina con
Celestine Wayne, sorella di Jonathan, promessa a un altro uomo; dopo che gli
Wayne hanno cancellato il nome dei Dumas dalla storia, appropriandosi dei loro
beni e esiliando Caleb da Gotham, i Dumas cambiarono il loro cognome in Galavan.
Theo e Tabitha, discendenti dei Dumas esiliati, cercano vendetta e intendono
uccidere Bruce, l'ultimo rappresentate della famiglia Wayne. Pinguino, dopo aver
dato il pugnale ai Galavan, per scoprire dove viene tenuta prigioniera la madre,
ordina a Gilzean di infiltrarsi nel gruppo di Galavan facendo credere a Theo di
aver tradito Cobblepot, e per rendere la storia più plausibile gli taglia una
mano. Gordon indaga sui piromani e notando che tutti gli edifici bruciati
appartenevano alla Wayne Enterprise, comprende che il prossimo obiettivo è il
deposito di libri che appartiene pure esso alla compagnia. Durante un colpo, i
fratelli Pike vengono scoperti da Gordon e Bullock e scappano abbandonando
Bridgit, che per difendersi, appicca un incendio in cui l'agente Luke Garrett
rimane ucciso. Costretta a fuggire, Bridgit viene aiutata da Selina a
nascondersi e a racimolare il denaro necessario per abbandonare la città.
Disperato, Gordon accetta di supportare la candidatura di Galavan, solo dopo
aver fatto promettere all'uomo di aiutare il GCPD a ripulire Gotham, avendo
capito che i criminali a Gotham stanno cambiando e che non sono più gli stessi.

Guest star: Natalie Alyn Lind (Silver St. Cloud), Clare Foley (Ivy Pepper),
Michelle Veintimilla (Bridgit Pike), Chelsea Spack (Kristen Kringle), Leo
Fitzpatrick (Joe Pike), Ari McKay Wilford (Cale Pike), Paulina Singer (Josie
Mac), Ian Quinlan (Carl Pinkney), Lucas Salvagno (Sal Martinez), Carol Kane
(Gertrud Kapelput), J. W. Cortes (Alvarez), D'Monroe (Banditore), Dino Antonio
(Membro del congresso), Ashlynn Alexander (Pernilla), Gregory Partsinevelos
(Nino), Jonathan Marimow (Pimp), Edward Inzauto (Inserviente #1), Marckenson
Charles (Inserviente #2)

Oswald si fa portare da Butch nel magazzino in cui i Galavan tengono prigioniera
Gertrude, ma a sorpresa trova proprio i Galavan che lo stanno aspettando; in
quel momento Butch, non più sotto il controllo di Oswald, spara agli uomini di
Pinguino, lasciandolo disarmato. Disperato, Oswald supplica Theo di lasciare
andare sua madre e uccidere lui al suo posto; l'uomo sembra accettare, ma
Tabitha pugnala alle spalle Gertrude che muore tra le braccia di Oswald.
Quest'ultimo allora insulta Theo e, dopo averlo ferito, riesce a scappare
giurando vendetta. Theo, eletto sindaco, convince il GCPD che è stato Oswald ad
aggredirlo e il procuratore Harvey Dent ottiene un mandato per l'arresto di
Pinguino. Dopo la morte della signorina Kringle, Nygma ha un crollo mentale e la
sua personalità malvagia comincia a prevalere su di lui, tanto da nascondere il
cadavere di Kristen al dipartimento di polizia, costringendo l'Edward "buono" a
ritrovarlo basandosi sugli indovinelli lasciatigli dal suo alter ego malvagio.
Gordon e Bullock vanno da Butch per avere informazioni su Oswald, e nel
frattempo Gordon confida al suo partner che non si fida di Theo, riflettendo
sulle troppe coincidenze di eventi che ne hanno favorito l'ascesa al potere.
Durante l'interrogatorio di Butch, arriva Victor Zsasz mandato lì da Oswald per
ucciderlo; Gordon e Bullock sfruttano la situazione per far parlare Butch che
rivela come Oswald sia stato costretto da Galavan, che ne teneva in ostaggio la
madre, a compiere gli attentati ai candidati sindaco e agli edifici della Wayne
Enterprise, confermando così i sospetti di Gordon. Gordon e Bullock affrontano
Zsasz e Butch ne approfitta per scappare. Selina va a trovare Bruce nella sua
villa ma lo trova in compagnia di Silver, con cui ha un diverbio. Selina
consiglia a Bruce di starle lontano perché lei è pericolosa, infatti
all'insaputa del giovane Wayne la ragazza è in combutta con suo zio per ottenere
la fiducia di Bruce. Durante i festeggiamenti per l'elezione di Galavan a
sindaco di Gotham, Gordon capisce che Theo ha fatto uccidere Gertrude e subito
dopo un'intera orda di ragazzi travestiti come Cobblepot fa irruzione
nell'edificio facendo una strage tra gli agenti del GCPD. Theo, grazie a Gordon,
riesce a fuggire dall'edificio, ma viene affrontato dal vero Cobblepot.
Quest'ultimo allora si mette a discutere con i due e Bullock (giunto anche lui
sul posto) ma in quel momento Tabitha, appostata sul tetto di un palazzo, dopo
aver ucciso l'agente Martinez, riesce a sparare a Oswald. Gordon e Bullock
tentano di fermare la donna mentre Oswald, gravemente ferito, fugge a bordo di
un'auto. Gordon informa Galavan che farà tutto il possibile per far venire a
galla la sua corruzione e i suoi crimini. Edward riesce a ritrovare il cadavere
di Kristen nell'obitorio del dipartimento, poi discute con il suo lato oscuro
ammettendo alla fine che in fondo gli piace essere così.

Dopo l'arresto di Theo, Tabitha si incontra con una donna conosciuta come la
"Dama". Tabitha le offre del denaro, in cambio dell'uccisione di Jim Gordon,
poiché lei non può farlo perché ferita. Gordon va all'ospedale a trovare
Barbara, in grave stato di coma e per questo da trasferire all'Arkham Asylum.
Oswald si risveglia nell'appartamento di Edward e viene colto da un attacco di
panico; Nygma gli inietta un sedativo per farlo riaddormentare. Bruce cerca di
ottenere informazioni sul killer dei suoi genitori da parte di Silver ma in quel
momento entra nella stanza Alfred che manda via la ragazza, che fa in tempo a
dare a Bruce la chiave dell'albergo in cui si trova dicendogli di cercarla lì.
Dopo gli avvenimenti con Barbara il rapporto tra Leslie e Gordon è diventato
molto teso, e quando il detective le rivela di essere andato a trovare Barbara
in ospedale Leslie gli ricorda di quando l'ha baciata durante l'interrogatorio.
Gordon si reca nell'attico di Galavan per raggiungere Barnes e cercare ulteriori
prove contro Theo per il rapimento del sindaco James; mentre è in ascensore
viene attaccato dal killer Billy Boy, ma riesce a sopraffarlo. Il criminale è
stato inviato dalla Dama che, accorgendosi del suo fallimento, manda altri
sicari per assassinare Gordon. Quest'ultimo cerca di interrogare Billy Boy, e
poiché il killer si ostina a non parlare, arriva quasi a buttarlo giù dalla
finestra, venendo fermato da Barnes che lo rimprovera aspramente. In quel
momento i sicari della Dama arrivano all'attico, ma vengono fermati dai
poliziotti. Billy Boy riesce a liberarsi dalle manette al quale avevano
agganciato e prende in ostaggio la principiante poliziotta Parks ma Gordon lo
uccide sparandogli alla faccia. Barnes tenta di convincere Gordon ad andarsene,
ma il detective si rifiuta per evitare che i sicari distruggano le possibili
prove di colpevolezza di Galavan. In quel momento si accorge anche di alcuni
vestiti per rituali nascosti, ma mentre lui e Barnes discutono un killer
apparentemente morto si risveglia e tenta di uccidere Gordon; Barnes uccide il
criminale che però riesce a feirlo a una gamba con un coltello. Visto il
fallimento dei sicari la Dama, invia il pericoloso assassino cannibale Eduardo
Flamingo, che ha l'abitudine di divorare le sue vittime. Oswald si risveglia
nuovamente e tenta di andarsene, ma Edward gli spiega che è ricercato per il
tentato omicidio di Galavan; Oswald tuttavia non sembra preoccuparsene,
sovrastato dal senso di colpa per non essere riuscito a proteggere la madre. Per
aiutarlo Edward cattura uno scagnozzo di Galavan, Leonard, e offre a Oswald di
ucciderlo come rappresentaglia dell'omicidio della madre ma Oswald rifiuta e
decide di riposare per poi andarsene per sempre da Gotham. I poliziotti giungono
sul posto ma vengono uccisi da Flamingo. Nel frattempo Gordon, Barnes e la Parks
sono bloccati nell'attico, poiché la ferita di Barnes gli ha reciso un'arteria e
se prova a muoversi morirà in pochi minuti dissanguato. Gordon gli rivela le sue
preoccupazioni di superare il limite ma il capitano, ricordandosi anche un fatto
avvenuto mentre faceva parte della Marine, gli rivela che non esiste il limite
ma solo la legge. Dopodiché Gordon scende e affronta Eduardo Flamingo; dopo un
duro combattimento fa per ucciderlo, ma riesce a trattenersi e arrestarlo.
Oswald viene svegliato da una canzone che Edward sta suonando (e che a sua volta
aveva sentito canticchiare da Cobblepot per addormentarsi) e il primo gli rivela
che era una canzone che sua madre gli cantava da piccolo prima di addormentarsi,
e subito dopo lo consolava per le prese in giro che subiva dagli altri bambini.
Edward gli racconta dell'omicidio della Kringle, e lo convince che ora che
Gertrude è morta si è liberato da ogni debolezza. Al GCPD la Parks conduce
Flamingo in prigione, ma questo le salta addosso mordendole il collo e
uccidendola; la notizia viene data da Leslie a Gordon, che si stava curando e
riappacificando con lei , e questo causa un profondo senso di colpa al
detective, in quanto aveva la possibilità di uccidere il killer ma non l'ha
fatto. Bruce tenta di sgattaiolare fuori casa senza farsi vedere da Alfred per
andare da Silver, ma si imbatte in Selina. Dapprima il ragazzino si arrabbia, in
quanto aveva deciso di starle lontano, ma Selina gli dice di avere le prove
sulla vera natura di Silver. Oswald ed Edward pranzano insieme canticchiando la
canzone di Gertrude, segno che sono diventati amici, e Oswald decide di uccidere
Leonard, che Edward aveva messo nel proprio sgabuzzino. Tabitha fa visita a Theo
in prigione, e questo la sgrida aspramente in quanto manca poco all'uccisione di
Bruce e alla presa alle redini della Wayne Enterprises, e afferma che se avesse
fatto un altro errore l'avrebbe uccisa lui stesso. Poco dopo la setta religiosa
del Sacro Ordine di Saint Dumas arriva a Gotham e viene accolta da Padre Creel;
subito dopo si dirigono in città, non prima di aver ucciso un guardiano del
porto.

Alfred, per fuggire da Tabitha e i suoi scagnozzi, si nasconde in una discarica,
ma viene bloccato sotto una montagna di rifiuti. Lucius Fox riesce a riparare i
computer di Thomas Wayne, ma quando esce dalla caverna nascosta per comunicarlo
a Bruce non trova nessuno. Il ragazzo è stato nel frattempo portato, da Theo,
nel suo attico, dove l'uomo lo mette al cospetto di Padre Creel. I due gli
spiegano la storia dei Dumas, e circa il sacrificio finale, ovvero Bruce stesso,
l'ultimo rappresentante della famiglia Wayne che provocò la rovina dei Dumas.
Gordon si risveglia nell'appartamento di Edward, e Oswald gli spiega che è
braccato dalla polizia, in quanto ha aggredito Theo ed è scomparso dopo
l'arresto. Leslie è indignata e scioccata con Barnes per la taglia che ha messo
su Gordon, ma il capitano le spiega che è necessario in quanto Gordon ha
effettivamente agito contro la legge, e la interroga su dove si trova; Leslie
nega tuttavia di saperlo. Edward ascolta la conversazione e rivela alla donna
dove si trova. Questa si reca sul posto, nel momento in cui Gordon, con Oswald e
i suoi scagnozzi, si sta preparando per andare a uccidere Theo. Gordon tenta di
convincerla a lasciare Gotham, ma lei lo prega di andare con lei, e lo informa
di essere incinta. Silver chiede di non assistere all'uccisione di Bruce, con
una scusa. Theo pensa che la nipote sia debole, e per questo, nonostante Tabitha
sia contraria, le chiede di far sì che Bruce si innamori nuovamente di lei e che
le dia un bacio d'addio, per far sì che le venga riconosciuto il cognome Dumas,
altrimenti l'avrebbe buttata per strada o uccisa. Silver si reca così a trovare
Bruce in cella, scusandosi per quello che gli aveva fatto, e i due ragazzi si
parlano, scambiandosi alcuni aneddoti delle loro vite. Ad un tratto Silver
decide di redimersi, e prova ad aiutare Bruce a scappare; tuttavia vengono
fermati da Theo e i suoi scagnozzi, i due ragazzini vengono rinchiusi
nuovamente. Alfred riesce a liberarsi, e prova a chiedere un passaggio tramite
l'autostop. In preda all'agitazione tenta di prendere la macchina ad un uomo, ma
viene fermato dalla polizia, e mentre tenta di spiegarsi uno di loro lo
tramortisce con una pistola a elettroshock. Poco dopo, alla GCPD, Barnes ha una
discussione con Fox, Bullock e Alfred; questi sono convinti della colpevolezza
di Galavan dietro la scomparsa di Bruce, ma il capitano, per l'assenza di prove,
spiega loro che non possono fare nessuna perquisizione, anche perché Alfred era
andato in una proprietà privata, e quindi in fondo Tabitha aveva le sue ragioni
per attaccarlo. Mentre il maggiordomo discute con Bullock e Fox sulla
situazione, Edward rivela loro, tramite un indovinello, dove si trova Gordon.
Quest'ultimo nel frattempo sta per lasciare Gotham con Leslie, salutati da
Oswald il quale augura buona fortuna a entrambi. In quel momento i tre arrivano,
e spiegano al detective la situazione. Leslie accetta, e chiede a Gordon di
raggiungerla quando sarà tutto finito. Fox non partecipa al salvataggio, in
quanto, non essendo bravo con le armi teme di essere solo d'intralcio, e Gordon,
Bullock, Oswald, gli scagnozzi di quest'ultimo e Alfred si recano sul posto. Al
gruppo si aggiunge Selina, la qual spiega loro di sapere come fare per
introdursi nella torre. Bruce spiega a Silver di aver capito che stava fingendo
anche nel tentare la sua fuga, e Silver gli rivela che era stata spinta dallo
zio che altrimenti l'avrebbe uccisa o buttata per strada. In quel momento Theo
entra nella cella per portare Bruce nella sala dove verrà ucciso, e il ragazzo
bacia Silver davanti ai suoi occhi, perdonandola. Bruce viene legato a una
colonna, e Padre Creel si prepara a pugnalarlo, ma Silver lo ferma per un
attimo, chiedendo di risparmiarlo. In quel momento Gordon e il resto del gruppo
irrompono nella sala, dando il via a una sparatoia. Theo, Tabitha e Silver
scappano, mentre Padre Creel si lancia verso Gordon per ucciderlo, ma Bullock lo
fredda con un colpo di pistola, mentre Selina e Alfred liberano Bruce. Nel
frattempo Theo, Tabitha e Silver si rifugiano nell'attico, dove Theo spiega loro
che l'unico modo per scappare è tramite la finestra, buttandosi con dei
paracadute, e ne tira fuori due, in quanto Silver lo ha deluso chiedendo la
grazia per Bruce; poi fa per strangolarla, ma Tabitha, stanca dei comportamenti
del fratello, lo attacca e, dopo aver consegnato il paracadute a Silver, si
lancia con lei, abbandonando il fratello. Gordon entra nell'attico e arresta
Galavan, il quale però non si mostra minimamente preoccupato. In quel momento
entra Barnes, il quale è stato informato della posizione di Gordon da Fox, ma
arresta anche il detective, in quanto è sempre un fuggitivo. Il capitano viene
però steso da Oswald, il quale si mette a discutere con Gordon; alla fine riesce
a convincerlo che Theo non sarebbe mai stato condannato, e quindi doveva essere
ucciso. I due lo portano al porto fuori dalla città, e Oswald lo picchia
ripetutamente con una mazza, finché Gordon, accorgendosi delle pene di Galavan,
non lo ferma e lo uccide definitivamente sparandogli al petto; poi Oswald infila
un ombrello in bocca al cadavere. Il giorno dopo Gordon si incontra con Leslie
in un parco e le chiede di sposarlo. Il corpo di Theo viene portato alla Indian
Hill, e alcuni scienziati affermano che sarà sottoposto agli esperimenti del
dottor Hugo Strange. Nel finale si vede un uomo scappare terrorizzato per le
strade di Gotham, inseguito da un misterioso individuo, che dopo averlo trovato
lo colpisce con una strana arma congelante.

Gordon viene sottoposto a un interrogatorio da Barnes e Harvey Dent. Il
detective nega ogni coinvolgimento con l'omicidio di Galavan, sostenendo che la
colpa è di Oswald. Dent lo assolve da ogni accusa, e l'uomo viene reintegrato al
GCPD; Cobblepot è stato abbandonato dai suoi uomini, e ora vive come latitante
per le strade. A prendere il controllo della criminalità organizzata di Gotham è
Butch Gilzean, il quale riceve una visita da Tabitha, che si offre come alleata
per governare la città, e la cosa culmina con un bacio, spiati da una finestra
da Selina. Nel frattempo la polizia è in allerta per un rapimento appena
compiuto in una strada ; un'ufficiale, indagando, trova un uomo, Victor Fries e
scopre che nel bagagliaio della sua auto c'è un cadavere congelato; prima che la
poliziotta possa fare qualcosa Victor la uccide ghiacciandola con un'arma
congelante, per poi scappare. Gordon torna al GCPD e viene informato da Bullock
sul caso che devono occuparsi. Si dirigono così da Edward, il quale spiega loro
che per congelare una persona in così breve tempo servirebbe elio liquido molto
vicino allo zero. Successivamente Gordon fa uscire Bullock dalla stanza e
interroga Edward sul perché Oswald viveva nel suo appartamento; questo afferma
che lo aveva trovato ferito e in gravi condizioni in un bosco e lo aveva portato
con sé per curarlo. In quel momento giunge alla centrale Barnes il quale è
riuscito a catturare Oswald. Durante l'interrogatorio il ragazzo afferma al
capitano che è stato lui a uccidere Galavan autoconsiderandosi "pazzo".
Successivamente, mentre è in cella riesce a parlare con Edward, e gli chiede di
prendersi cura della tomba di Gertrude; subito dopo viene trasferito all'Arkham
Asylum. Gordon e Bullock chiedono aiuto a Fox, e lui li informa che la Wayne
Enterprises aveva un dipartimento di criogenia che Thomas Wayne aveva fatto
chiudere. Victor Fries fa rientro nel suo appartamento, dove vive con la moglie
Nora, affetta da una grava malattia che la sta portando alla morte. L'uomo è
impegnato a trovare una cura per il male della consorte, e fa diversi
esperimenti sui corpi congelati delle sue vittime; tuttavia va sempre qualcosa
storto, e i cadaveri vanno incontro alla decomposizione totale. Poco dopo si
reca in una farmacia per prendre le pastiglie che aiutano a fermare le emorragie
dalla bocca che colpiscono Nora, ma, per l'assenza della prescrizione medica, il
farmacista si rifiuta di consegnargliele. Furibondo Victor fa ritorno la sera, e
congela il farmacista e il suo assistente, facendosi poi aiutare dai
terrorizzati clienti per portare i corpi nella sua auto. Durante l'operazione
arrivano Bullock e Gordon, e Fries è costretto a fuggire; riesce tuttavia a
portarsi dietro il corpo del farmacista, mentre quello dell'assistente viene
accidentalmente investito da Bullock, finendo disintegrato. La polizia trova la
boccetta vuota delle pillole dei Fries, con sopra scritto il nome di Nora, e
così i poliziotti rintracciano la casa. Nora nel frattempo, avendo sentito
Victor uscire, scende nel suo laboratorio e scopre sconvolta i cadaveri
congelati delle persone, poiché a lei il marito raccontava che compiva gli
esperimenti su dei topi. In quel momento arriva la polizia che la scorta dal
GCPD. Lì viene interrogata da Gordon e Bullock, e la donna nega di essere stata
a conoscenza degli atti di suo marito. Tuttavia, per quanto sconvolta e
contraria sente di non poter tradire il marito, in quanto tutto questo lo aveva
fatto per trovare una cura per lei. Ad Arkham Oswald viene schermito dagli altri
prigionieri (veri pazzi) e non viene preso sul serio neanche quanto dice di
essere il "Re di Gotham". Poco dopo si incontra con il direttore della
struttura, il dottor Hugo Strange, e questo dichiara che è sua intenzione
curarlo tramite i numerosi programmi dell'ospedale. Mentre viene portato alla
sua cella Oswald scopre con sgomento un paziene che aveva incontrato poco prima,
Nigel, al quale hanno cavato gli occhi. Dopo aver visto Nora scortata al GCPD,
Victor decide di consegnarsi alla polizia, ma viene messo in attesa con altri
uomini che sostengono di essere loro i criminali. Nel frattempo Edward compie
alcune operazioni sul corpo congelato del farmacista, ma, dopo essersi
allontanato un momento, si accorge che è scomparso: infatti questo è tornato in
vita,ed entra nel GCPD. Mentre alcuni poliziotti bloccano l'uomo questo
riconosce Victor, ma quest'ultimo riesce ad allontanarsi senza farsi notare,
essendosi accorto che è riuscito finalmente nel suo intento, e ora può curare
Nora. Nel finale Strange scende, con un ascensore segreto, in uno dei laboratori
sotterranei della Indian Hill, dove si incontra con la sua assistente Ethel
Peabody; parlando, la donna rivela che Bridgit Pike si sta rifiutando si
cooperare con loro. Rivela inoltre che Victor Fries è riuscito a ridare alla
vita un uomo dopo averlo congelato, sorprendendo piacevolmente Strange dato che
i suoi studi sulla criogenia non erano mai arrivati a questi risultati. Poi
Peabody gli porge un giornale che mostra che i giornali hanno dato a Fries un
nuovo nome: Mr. Freeze.

Nel museo d'arte di Gotham Edward, tramite una bomba-esca, fa evacuare
l'edificio per rubare un prezioso dipinto e lasciando al suo posto un punto
interrogativo. Barnes assegna il caso a Gordon e Bullock, ma interroga Gordon su
una soffiata anonima ricevuta, in cui dicevano che era stato lui a uccidere Theo
Galavan, ciò che incuriosisce gli affari interni è il fatto che la persona che
ha fatto la soffiata ha menzionato un dettaglio che la polizia non aveva
condiviso con i media, ovvero l'ombrello di Oswald che quest'ultimo aveva
conficcato nella bocca del cadavere di Theo. Ma il detective nega tutto. Dopo
essere stato rilasciato dall'Arkham Asylum, Oswald va a trovare Tabitha e Butch;
inizialmente i due pensano di ucciderlo, ma poi Butch, riconoscendo che è
cambiato, decide di risparmiarlo, ma permettendo a Tabitha di umiliarlo a più
riprese. Gordon e Bullock interrogano il curatore del museo, il quale dice loro
che altri due dipinti avevano disegnati sopra dei punti interrogativi. Tramite
alcune deduzioni sugli autori dei dipinti, i detective giungono alla parola
"mercato di strada", e successivamente capiscono che il dipinto si trova alla
stazione ferroviaria del mercato di strada. Arrivati sul posto Gordon si accorge
di un oggetto in procinto di esplodere chiuso in un armadietto, e riesce a
buttarlo via prima che salti in aria. Bruce e Selina nel frattempo si incontrano
con Ivy, la quale sta lavorando per il nipote di Butch, Sonny, facendo
esperimenti su delle piante. I due ragazzi riescono a fermare la benda che
estraeva i farmaci dalle piante, e rubano loro del denaro, ma vengono fermati
dall'arrivo di Sonny, il quale si scontra con Bruce che riesce a vincere
l'incontro ricordandosi i consigli di Alfred, e subito dopo scappa con Selina.
Nel frattempo Oswald fa visita alla tomba di sua madre e incontra un uomo,
Elijah Van Dahl, che lascia dei fiori sulla medesima tomba. Elijah ebbe una
relazione con Gertrude trentuno anni prima, e dopo essersi accorto che l'età del
ragazzo è la stessa lo riconosce come suo figlio. Lo porta così nella sua casa
dove lo presenta alla moglie Grace e i figli Charles e Sasha. Spiega anche a
Oswald che Gertrude non gli disse nulla su di lui poiché temeva che la sua
famiglia avrebbe disapprovato, in quanto la loro era una relazione clandestina.
Bullock rivela a Gordon che il caso sulla morte di Theo Galavan è stato
riaperto, e che lui è il primo sospettato, inoltre gli dice che, stando alle
ricerche, l'uomo che ha piazzato la bomba alla stazione l'ha attivata collegando
l'esplosivo a un telefono componendo il numero da un telefono fisso, Bullock dà
a Gordon l'indirizzo da dove la telefonata è stata fatta, Gordon si dirige nel
luogo, ma trova invece il cadavere dell'agente Carl Pinkney, infatti quella è
casa sua. In quel momento sopraggiunge Barnes che lo indica come colpevole.
Barnes rivela a Gordon che era Carl l'informatore anonimo, infatti c'è anche un
certificato di testimonianza degli affari interni firmato dal defunto agente in
cui testimoniava che Gordon aveva ucciso Theo, tra l'altro sul piede di porco
con cui è stato ucciso Carl ci sono le impronte digitali di Gordon, Barnes era
andato a casa di Carl perché quest'ultimo gli aveva inviato un messaggio dove
dichiarava che voleva testimoniare contro Gordon. Quest'ultimo viene incriminato
da Barnes e Dent di duplice omicidio, anche se Gordon si dichiara innocente
sulla morte di Carl dicendogli che era andato lì perché stava seguendo la pista
del dinamitardo sul detonare tramite telefono, ma Barnes lo informa che dalle
dichiarazioni della scientifica non risulta che il detonatore della bomba sia
stato attivato con una telefonata, quindi lo accusa di essere un bugiardo.
Inoltre è consapevole che è stato lui a uccidere Theo, cosa di cui aveva sempre
sospettato. In realtà dietro a questa faccenda c'è dietro Edward: era lui
l'informatore anonimo, è stato Oswald a confidargli il dettaglio dell'ombrello,
e a piazzato lui quelle bombe al museo e alla stazione, Carl non centrava niente
in questa storia, infatti Edward era riuscito a fargli firmare quel certificato
con l'inganno e lo ha ucciso con il piede di porco che Gordon aveva maneggiato
alla stazione, poi dopo aver ucciso Carl ha mandato un falso messaggio a Barnes
per far sì che cogliesse Gordon sul fatto, infine ha manomesso i fascicoli della
scientifica in possesso di Bullock facendo risultare la storia della detonazione
della bomba tramite telefonata una menzogna. Gordon viene così dichiarato
colpevole dell'omicidio, e in quel momento Barbara, all'Arkham, si risveglia dal
coma. Leslie va a trovare Gordon nella sua cella, ma lui le dice che questa
volta non la passerà liscia; per Leslie è inammissibile che lui non possa
restare accanto al loro bambino durante la sua crescita, ma Gordon le dice di
non contattarlo più e di lasciare Gotham essendo l'unico modo per tenerla al
sicuro, nonostante lei lo ami ancora. Gordon viene rinchiuso al penitenziario di
Blackgate, Bullock lo accompagna, Gordon ha capito che a uccidere Carl e a
incastrarlo è stata la stessa persona che ha messo quelle bombe nel museo e alla
stazione ferroviaria, quindi Bullock gli promette di trovare chi lo ha
incastrato.

Sentendo la notizia riguardante la fuga di Gordon, Barnes accusa Bullock di
averlo aiutato, ma quest'ultimo nega ogni coinvolgimento. Nell'Arkham Asylum il
dottor Strange decide di rilasciare Barbara, in quanto non mostra alcun segno di
malattia mentale, e non sembra poter essere utilizzata per alcun esperimento.
Con l'aiuto di Bullock, Gordon ottiene il suo dossier degli affari interni;
scopre così una falsa registrazione d'accusa dell'agente Carl Pinkney contro di
lui, ma non capisce chi l'abbia fatta. Così, va a chiedere aiuto a Edward;
inizialmente è portato a credere che siano stati gli ex poliziotti corrotti
dell'ex commissario Loeb, ma, successivamente aver ascoltato il nastro con più
attenzione riconosce il suono dell'orologio a cucù di Edward, capisce finalmente
che il vero colpevole è lui; quest'ultimo tuttavia, capendo di essere stato
scoperto, riesce a farlo svenire, tramite un elettroshock posto sotto la sedia
su cui Gordon si era seduto. Edward cerca di sbarazzarsi del suo corpo, ma
Gordon si risveglia, Edward gli dà la caccia confessandogli di aver ucciso
Kristen e che la ragione per cui ha deciso di incastrare Gordon per la morte di
Carl è perché lui stava indagando sulla scomparsa della ragazza. Gordon riesce a
scappare e si ritrova nel covo di Bruce e Selina, e si fa aiutare dai due
ragazzini. Gordon ricorda di quando Edward gli disse di aver conosciuto Oswald
nel bosco, capendo che probabilmente in quel frangente stava cercando di
occultare il cadavere di Kristen, così Gordon manda Selina al comando di polizia
a dare a Bullock e Barnes delle ambigue notizie facendo un accenno a Kristen, il
tutto sentito da Edward. In preda al panico, Edward torna nel bosco per
dissotterrare il cadavere della signorina Kringle, e qui incontra e affronta
Gordon. Tenendo sotto tiro Gordon, Nygma gli confessa gli omicidi comessi,
Gordon gli chiede come abbia fatto a diventare così, lui gli risponde
semplicemente che in ognuno c'è un mostro. Proprio quando Edward è sul punto di
ucciderlo, i due vengono circondati dalla polizia, tra cui Barnes e Bullock, che
lo arrestano e mandano all'Arkham Asylum, infatti questa era una trappola
architettata da Gordon. Dopo il funerale di Elijah, Grace e i suoi figli, Sasha
e Charles, pensano di mandar via Oswald, in quanto hanno ereditato loro la
villa, dicendogli che non si sentono sicuri a dormire sotto lo stesso tetto di
un pericoloso criminale. Oswald li supplica, spiegando di essere cambiato, e che
avrebbe fatto qualunque cosa. Grace così, per preoccupazione che, essendo
l'unico vero consanguineo di Elijah, avrebbe ingaggiato un avvocato, magari
aprendo ulteriori indagini sulla morte dell'uomo, decide di assumerlo come
servitore, spiegando a Sasha e Charles che, per la disperazione per la morte del
padre avrebbe finito per sucidarsi, e fino ad allora avrebbero avuto un
cameriere gratis. Oswald viene trattato con crudeltà dalla matrigna e dai suoi
figli, abusi e umiliazioni, fino a quando il ragazzo non trova il veleno usato
per uccidere Elijah; capisce allora tutto, e si sveglia dal suo condizionamento.
Quella sera rivela a Grace di aver scoperto la verità, e di aver ucciso Sasha e
Charles, servendoglieli per cena. Dopodiché uccide la donna, vendiacando il
padre. Al GCPD Barnes si scusa con Gordon per averlo incolpato, e gli offre di
tornare a lavoro, ma Gordon afferma di non poter tornare a fare il detective,
almeno non ora, perché adesso vuole concentrarsi su un solo obbiettivo: scoprire
chi ha assoldato Malone per uccidere i genitori di Bruce. Barnes dà a Gordon i
fascicoli del caso, e anche il nuovo numero di telefono di Leslie,
incoraggiandolo a richiamarla. Alfred informa Bruce che Fox finalmente ha
riparato il computer di suo padre, Bruce decide di tornare con Alfred,
quest'ultimo però gli impone il veto di non coinvolgere Selina in questa
faccenda per non metterla in pericolo, quindi Bruce decide di lasciare Selina
fuori da questa storia, e lei si arrabbia credendo che Bruce non la reputi alla
sua altezza. Gordon telefona a Leslie, quest'ultima risponde ma Gordon non trova
il coraggio di parlarle e quindi riattacca. A un tratto bussano alla sua porta,
lui apre e si ritrova dirimpetto Barbara.

Gordon riceve una visita di Barbara, e le chiede come mai è uscita dall'Arkham
Asylum. La donna gli spiega che è stata dichiarata sana di mente e quindi
rilasciata. Afferma anche di essere pentita dell'omicidio dei suoi genitori.
Gordon tuttavia la manda via e Barbara, mentre se ne va, si imbatte in Bullock.
Gordon sta indagando su la Dama come possibile ingaggiante di Malone per
uccidere i coniugi Wayne, che però si è ritirata dal giro dopo che Gordon uccise
i suoi killer. Per sapere la sua posizione il detective attacca alcuni suoi
sicari, finché uno non gli rivela che la donna potrebbe trovarsi a un club
chiamato Artemis. Il poliziotto tenta perciò di entrare, ma l'accesso gli viene
negato. Barbara nel frattempo stringe un legame con la Dama e, quando Gordon
riesce a infiltrarsi nel locale, lo cattura. L'uomo si risveglia legato a una
sedia e con davanti le due donne, le quali lo schermiscono. La Dama gli rivela
che mandò Malone per conto di un uomo il quale però non gli ha mai rivelato il
suo nome, ma che si fa chiamare "Il Filosofo". Gordon riesce a liberarsi e
fuggire, grazie all'aiuto di Barbara. La donna tenta poi di riconciliarsi con
lui dicendogli che vuole redimersi per riconquistare il suo affetto, ma l'uomo
le fa capire che lei non deve cercare di essere una brava persona per lui ma per
se stessa, aggiungendo che non la perdonerà mai per ciò che ha fatto a Leslie,
ricordandosi quando tentò di uccidere lui e la fidanzata nella cattedrale di
Gotham. Bruce, Lucius Fox e Alfred, cercando nei computer di Thomas Wayne,
scoprono che quest'ultimo aveva avuto un incontro con una ragazza di nome Karen
Jennings, partecipando a un programma chiamato "Pinewood Farms". Bruce e Alfred
raggiungono una capanna dove incontrano Karen che è stata la prima cavia di un
esperimento volto al fine di creare una nuova specie di superumani: il suo
braccio, simile a quello di un animale, ha delle unghie affilate come dei
coltelli. La ragazza spiega loro che la Pinewood Farms è un programma di
ingegneria della Wayne Enterprises; è stata condannata al penitenziario di
Blackgate per aver provocato la morte di suo padre, un uomo violento e
alcolizzato, gesto di autdifesa. Dopo alcuni membri del consiglio della Wayne
Enterprises si erano offerti di fissare il suo braccio deformato. Thomas Wayne
lo scoprì e quindi spense il programma Pinewood e lo nascose a tutti, inoltre
quasi tutte le cavie morirono a causa degli esperimenti, lei e pochi
sopravvissuti vennero aiutati da Thomas, che si prese cura di loro
nascondendoli. Intanto, mentre il professor Strange sta compiendo esperimenti su
un paziente detto "Paziente 44", viene avvertito dalla sua assistente Peabody
che qualcuno sta rintracciando i programmi del Pinewood. Bruce, Alfred e Karen
giungono all'impianto della Pinewood Farms, ma vengono inseguiti dalle guardie.
Durante la fuga Karen ne uccide una, mentre Alfred spara a un'altra, ma in quel
momento giunge la polizia, che arresta il trio. Poco dopo Gordon si dirige alla
GCPD, dove Alfred e Bruce vengono liberati. Il ragazzo spiega tutto a Barnes, ma
Karen viene inviata ugualmente al Blackgate, mentre Gordon lo informa di aver
scoperto chi è il mandante dell'omicidio dei suoi genitori. Strange viene
informato e invia Victor Fries, che ora è armato da nuovi e perfezionati
armamenti e armatura. Gordon, Alfred e Bruce dirottano il camion che sta
trasportando Karen e corrompono la conducente con un borsone pieno di contanti
affinché non dica nulla. Karen li informa che si incontrava spesso con Thomas
Wayne il quale era dolce a affettuoso con lei, come un padre, ma purtroppo
informa Bruce di una cosa: è stato proprio Thomas ad avviare il progetto
Pinewood Farm, inizialmente a fin di bene, finché il Filosofo non prese il
controllo del progetto, e dato che voleva sopprimerlo il Filosofo decise di
farlo uccidere. In quel momento il gruppo cade in un'imboscata di Fries.
Jennings decide di sacrificarsi e Fries la congela per poi frantumare il suo
corpo. Barbara si reca al palazzo dove vivono Butch e Tabitha e quest'ultima
decide di lasciarla vivere con loro. Fox arriva alla Wayne Manor e mostra a
Gordon, Bruce e Alfred ciò che ha scoperto: una foto che raffigura Thomas Wayne
con alcuni colleghi, tra cui Hugo Strange, soprannominato il "Filosofo". Il
gruppo capisce quindi l'identità dell'uomo che ha fatto uccidere i Wayne.
Nell'Arkham Asylum Strange e Peabody conducono alcuni esperimenti sul paziente
44, il quale, dotato di incredibile forza, riesce a stendere tutte le guardi
mediche. Questo non è altri che Theo Galavan, risorto, il quale si autonomina
"Azrael".

Dopo essere stato resuscitato da Strange, Theo Galavan è affetto da paranoia e
recita a memoria il libro sacro dell'Ordine di St. Dumas. Gordon nel frattempo
fa visita a Hugo Strange e gli chiede della morte di Karen Jennings e il
programma di Pinewood Farms, ma Strange nega ogni suo coinvolgimento. Gordon
allora mostra al dottore un mandato per poter vedere il cadavere di Victor
Fries, ma gli viene detto che i medici lo hanno cremato. Strange capisce che
Gordon gli ha fatto vedere un mandato falso, nel tentativo di estorcergli i suoi
segreti. Strange accusa Gordon di essere un ipocrita perché a suo dire lui vuole
aiutare Bruce solo per redimersi dagli sbagli commessi in quest'ultimo anno. Nel
lasciare l'Arkham Asylum Gordon incontra Edward, dimostrandosi molto freddo nei
suoi confronti. Poco dopo Nygma sente Strange e Peabody lamentarsi
dell'interferenza di Gordon e si offre di aiutarli a uccidere il detective, ma
ottiene un rifiuto. Theo è sempre più instabile. Secondo Strange lui non riesce
ad accettare il concetto di morte e resurrezone, quindi decide di approfittarsi
di un'antica leggenda dell'Ordine di St. Dumas, secondo cui il suo fondatore,
San Adam Dumas (che secondo le leggende era capace di compiere miracoli) riportò
in vita Azrael, un suo cavaliere defunto, quindi Strange spacciandosi per San
Adam Dumas nomina Theo Azrael, ordinandogli di uccidere Gordon, ma prima gli
ordina di uccidere Aaron Helzinger, riuscendo nell'impresa. Intanto Gordon,
insieme a Bullock, sta spiegando a Bruce che le prove raccolte non sono
sufficienti per arrestare Strange. Il ragazzo, irritato, rivela a Gordon che sa
che in realtà è stato lui a uccidere Theo e spinge la sua convinzione che la
legge è inefficace per compiere la vera giustizia. Gordon, ammettendo che è
stato lui a macchiarsi della sua morte, però, ammette di aver sbagliato a
comportarsi così, facendo capire a Bruce che se vuoi sconfiggere il male
oltrepassando certi limiti, arrivi a prendere delle scelte sbagliate, facendo
capire al giovane Wayne che lui deve essere migliore di così. Gordon si reca
allora a parlare con il capitano Barnes, ma vengono attaccati da Azrael, che
viene tuttavia costretto alla fuga per l'arrivo della polizia. Mentre cammina in
un vicolo, Theo vede un vecchio poster per la sua campagna elettorale e questo
risveglia in lui alcuni ricordi. Barnes rinchiude Gordon in una cella per la
fuga di Jennings, ma in quel momento Azrael si ripresenta, uccide tre ufficiali
e tenta di assassinare Gordon, ma quest'ultimo insieme a Barnes riesce a
scappare. Barnes affronta Azrael avendo la meglio contro di lui, infatti riesce
a rompere la lama della sua spada e gli toglie la maschera, vedendo con suo
grande stupore che il guerriero misterioso è in realtà Theo Galavan.
Quest'ultimo, nonostante la lama della sua spada sia spezzata, la usa per ferire
Barnes allo stomaco approfittando della sua distrazione, poi arriva Gordon che
gli spara con un fucile facendolo cadere dal tetto. Galavan precipita su un
furgone senza riportare ferite gravi. Proprio lì un'emittente televisiva
riprende con le videocamere Theo e la notizia che il defunto sindaco è ancora
vivo si diffonde ovunque. Barbara vive ancora con Tabitha e Butch, quest'ultimo
è preoccupato data la chiara e evidente instabilità mentale della ragazza, poi
vedendo il telegiornale apprendono la notizia che Theo è ancora vivo. Pure
Oswald, che vive ancora nella vecchia villa del padre, apprende la cosa vedendo
la tv e ne è piacevolmente sorpreso. Barnes viene trasferito a un ospedale.
Edward nel frattempo scopre l'ascensore segreto che lo conduce nei laboratori
sotterranei della Indian Hill, restandone sorpreso. Gordon lascia il GCPD e in
lontananza, sulla cima di un ponte, Azrael lo osserva.

Gordon e Bullock, con alcuni agenti di polizia, si dirigono all'Arkham Asylum
con un mandato di perquisizione per Strange, il quale però li ha battuti sul
tempo, eliminando tutti i documenti. Edward, dopo aver scoperto i laboratori
della Indian Hill si preoccupa e decide di fuggire. Azrael fa irruzione in una
chiesa, dove chiede a un sacerdote di una nuova spada. Quando l'uomo gli dice di
non averla il criminale lo uccide. Con il capitano Barnes ancora in ospedale,
Bullock viene eletto al suo posto. Nel frattempo Bruce decide di pensare con
Selina a un modo per entrare ad Arkham e questa accetta, rendendosi conto che la
sua amica Bridgit Pike potrebbe essere ancora viva all'interno dell'istituto, ma
dice al ragazzo che ci sarebbe andata da sola. Gordon e Bullock vanno a parlare
con Tabitha circa Theo e la donna afferma che la spada usata dal leggendario
Azrael che Theo ha usato fin ora era un falso. Quella vera si trova sulla tomba
di suo nonno. I tre si dirigono quindi al cimitero, dove incontrano Theo che li
attacca, bloccandone al di fuori Gordon. Tabitha tenta di far ragionare il
fratello, ricordandogli la sua vita precedente, compreso il suo tentativo di
uccidere Bruce; tuttavia l'uomo fraintende la cosa, credendo di dover
assassinare il ragazzino, e, dopo averla ringraziata per averglielo ricordato,
la pugnala. Gordon riesce ad avvertire Alfred, sul tenere al sicuro Bruce. Nel
frattempo Butch va a visitare, in lacrime, Tabitha in ospedale e si incontra con
Oswald il quale gli propone un'alleanza per uccidere Theo e vendicarsi della
morte di Gertrude e il grave ferimento di Tabitha. Selina si infiltra ad Arkham
tramite i condotti dell'aria dove incontra Edward che al contempo sta cercando
di fuggire. Alla fine l'Enigmista dà a Selina le istruzioni per raggiungere la
Indian Hill, mentre in cambio lei gli mostra la direzione per scappare. Selina
raggiunge i laboratori segreti e ascolta una conversazione tra Strange e Peabody
su Azrael. Quest'ultimo nel frattempo si dirige alla Villa Wayne dove ha un
violento scontro con Alfred. Bruce riesce a investirlo con un'auto ma il
criminale si rialza e si prepara a ucciderlo. Poi sopraggiunge Gordon che gli
spara più volte, ma nuovamente Theo non dà segni di troppa sofferenza. Mentre
sta per ucciderli tutti e tre, arriva Oswald insieme a Butch, il quale lo
colpisce con un bazooka, facendo saltare in aria in tanti pezzi il corpo del
criminale. Edward riesce a fuggire tramite i condotti, ma viene scoperto da una
guardia che lo riconduce nell'ospedale. Al contempo Selina entra in una sala
dove ci sono dei cadaveri che bruciano e incontra Bridgit, ora dotata di una
nuova tuta e arma. Questa afferma di soffrire di amnesia ma che Strange avrebbe
fatto degli esperimenti per lei, così che le tornasse la memoria. Selina tenta
inutilmente di farla ragionare e prova così a fuggire dalla stanza, per poi
scoprire che è bloccata. Bridgit rifiuta di credere a Selina sulla sua vita,
dicendo che il suo nome è "Firefly" per poi sparare una fiammata sulla ragazza,
mentre Strange e Peabody osservano la scena dall'altra parte del vetro.

In veste di capitano del GCPD, Bullock annuncia in una conferenza stampa che
Theo è definitivamente morto. Intanto ad Arkham Selina è alle prese con Bridgit,
la quale cerca di ucciderla con il suo lanciafiamme. Firefly sembra non avere
nessun ricordo dell'amica e afferma di essere un Dea del Fuoco. Strange decide
di riportare in vita Fish Mooney (deceduta dopo lo scontro con Oswald), il cui
corpo da tempo era sotto la custodia dell'Indian Hill. L'esperimento funziona,
ma con grande stupore di Strange la donna, diversamente dalle altre cavie,
ricorda perfettamente chi è, quindi viene messa sotto custodia. Bruce è
preoccupato per Selina dato che non ha sue notizie, quindi chiede aiuto a
Gordon, Alfred e Fox dicendo loro che probabilmente è sotto sequetro all'interno
dell'Arkham Asylum. Alfred rimprovera Bruce per il suo egoismo affermando che lo
ha deluso perché ha messo in pericolo Selina coinvolgendola in questa situazione
solo per assecondare le sue ossessioni. Gordon è dell'opinione che la tengono
rinchiusa nel laboratorio segreto dove vengono creati i superumani, ma non ha
idea di dove sia nascosto. Fox ha un'intuizione: un laboratorio come quello
sicuramente usa come fonte di energia gli isotopi di plutonio e possono trovarlo
con un contatore Geiger. Dato che la famiglia di Bruce ha elargito molti fondi
per Arkham lui può entrare nell'istituto in veste ufficiale, quindi lui e Fox
vanno ad Arkham. Strange apparentemente sembra contento della visita di Bruce e
lo porta nel suo ufficio mentre Fox ispeziona la struttura accompagnato da
Ethel. Anche Gordon, nascosto nel bagagliaio dell'auto di Fox, entra
nell'edificio indossando una divisa da secondino. Rinchiusa nella sua cella,
Fish prende atto di avere dei poteri. Infatti toccando la guardia gli ha imposto
un comando che lui ha eseguito senza battere ciglio. Decide allora di progettare
la fuga da Arkham. Mentre Fox, sotto la supervisione di Ethel, cammina per i
corridoi di Arkham, il suo contatore Geiger rileva una grande quantità di
radiazioni dietro a una parete, dunque lascia un segnale a Gordon, che lui
trova. Nell'ufficio di Strange, quest'ultimo ha un confronto con Bruce, il quale
non riesce più a fare buon viso a cattivo gioco e gli chiede direttamente di
ammettere che è stato lui ad assoldare Malone per uccidere Thomas e Martha, ma
Strange gli dice solo che voleva bene a suo padre e che se lui è morto è perché
si è addentrato di proposito in un territorio pericoloso pur sapendo che avrebbe
messo in pericolo se stesso, invitando Bruce a fare una scelta diversa, ma il
ragazzo gli dice che non si arrenderà finché giustizia non sarà fatta, quindi
Strange lo fa catturare, insieme a Gordon e Fox. Infatti aveva capito che la
loro era solo una messa in scena. Selina cerca di scappare da Arkham mentre
Bridgit sembra iniziare a ricordare qualcosa sul suo passato. Inoltre, dato che
continua a credere di essere una dea, Selina la convince ad aiutarla a fuggire
dall'istituto facendole credere di essere una sua serva. Una misteriosa persona,
mascherata, si mette in contatto con Strange ricordandogli che le persone per
cui lui lavora vogliono sapere se ha raggiunto dei risultati sulla resurrezione
della gente. Strange afferma che Fish Mooney è tornata in vita preservando ogni
ricordo e che questo è un vero successo. La misteriosa persona gli dice che è
arrivato il momento di ditruggere Indian Hill e trasferire le ricerche in
un'altra struttura. Alfred va alla stazione di polizia e informa Bullock che
Bruce, Gordon e Fox sono ad Arkham e che non ne sono ancora usciti, quindi
Bullock mobilita le forze di polizia. Bruce e Fox vengono rinchiusi in una
stanza dove Edward, su ordine di Strange, li costringe a dirgli tutti ciò che
hanno scoperto su Indian Hill, pena quella di venir uccisi da un gas letale,
mentre Strange presenta a Gordon uno dei superumani da lui creato, Basil Karlo,
la cui pelle ha la stessa consistenza della plastica, quindi Basil riesce a
modellarla facendo sì che il suo volto assuma le stesse fattezze di quelle del
volto di Gordon. Inoltre Strange gli fa indossare una parrucca. In questo modo
la somiglianza diventa perfetta, mentre Gordon lo guarda esterrefatto.



https://it.wikipedia.org/wiki/Qualificazioni_al_campionato_mondiale_di_calcio_2018_-_UEFA

Il sorteggio delle 54 nazionali che parteciperanno alle qualificazioni UEFA
valide per accedere alla fase finale del Mondiale 2018 si è svolto il 25 luglio
2015 a San Pietroburgo. Il sorteggio e il successivo riconoscimento FIFA di
Gibilterra e Kosovo ha suddiviso le 54 squadre in 9 gironi da 6 squadre
ciascuno.

Le qualificazioni UEFA al campionato mondiale di calcio 2018 (per la prima volta
denominate ufficialmente UEFA European Qualifiers 2018 FIFA World Cup Russia, in
analogia con quanto fatto per le qualificazioni al campionato europeo di calcio
2016) decidono le 13 squadre europee che partecipano alla fase finale del
mondiale, oltre alla Russia già qualificata di diritto come nazione ospitante.
Le qualificazioni della federazione europea si svolgono in due turni:

Le 54 squadre vengono suddivise in 6 fasce a seconda della loro posizione nel
ranking FIFA, ognuna di esse è composta da 9 squadre. La posizione nel ranking
al momento del sorteggio è indicata tra parentesi.

Questa è la composizione dei 9 gruppi dopo il sorteggio del 25 luglio 2015 e la
successiva inclusione di Gibilterra e Kosovo. Queste ultime due nazionali furono
ufficialmente ammesse come membri FIFA il 13 maggio 2016. L'UEFA creò quindi una
task force per discutere di come integrarle nella competizione e il 9 giugno
annunciò che il Kosovo sarebbe stato assegnato al Gruppo I per evitare di
incontrare la Bosnia ed Erzegovina per ragioni di sicurezza e di conseguenza
Gibilterra nel gruppo H.

Le migliori 8 squadre seconde classificate accedono al turno di spareggio per la
qualificazione alla fase finale del mondiale; la nona squadra seconda
classificata è invece eliminata. In questa classifica si tiene conto delle
partite disputate contro la prima, la terza, la quarta e la quinta del girone.
Non vengono considerate la partite giocate contro l'ultima classificata di ogni
girone. Tale regola era stata stabilita ai tempi del sorteggio quindi prima
dell'ammissione di Gibilterra e Kosovo poiché i gruppi H ed I contenevano 5
squadre invece che 6, ma è stata confermata dalla UEFA anche successivamente
all'ammissione delle due squadre nonostante tutti i gruppi contengano ora 6
squadre.



https://it.wikipedia.org/wiki/Seconda_guerra_mondiale

La seconda guerra mondiale fu il conflitto armato che tra il 1939 e il 1945 vide
contrapporsi da un lato le potenze dell'Asse e dall'altro i Paesi Alleati.

Viene definito "mondiale" in quanto, così come già accaduto per la grande
guerra, vi parteciparono nazioni di tutti i continenti e le operazioni belliche
interessarono gran parte del pianeta. Ebbe inizio il 1º settembre 1939 con
l'attacco della Germania nazista alla Polonia e terminò, nel teatro europeo, l'8
maggio 1945 con la resa tedesca e in quello asiatico il successivo 2 settembre
con la resa dell'Impero giapponese.

È considerato il più grande conflitto armato della storia, costato all'umanità
sei anni di sofferenze, distruzioni e massacri con un totale di 55-60 milioni di
morti. Le popolazioni civili si trovarono direttamente coinvolte nel conflitto a
causa dell'utilizzo di armi sempre più potenti e distruttive, dei pesanti
bombardamenti contro obiettivi civili effettuati da entrambe le parti in
conflitto, o perché invise all'occupante: in particolare il Terzo Reich portò
avanti con metodi ingegneristici l'Olocausto per annientare, tra gli altri, le
popolazioni di origine o etnia ebraica e perseguì una politica di
riorganizzazione etnico-politica dell'Europa centro-orientale che prevedeva la
distruzione o deportazione di intere popolazioni slave.

Al termine della guerra l'Europa, ridotta a un cumulo di macerie, completò il
processo di involuzione iniziatosi con la prima guerra mondiale e perse
definitivamente il primato politico-economico mondiale, che fu assunto in buona
parte dagli Stati Uniti; a essi si contrappose l'Unione Sovietica, uscita
vincitrice dal conflitto dopo essersi assunta il peso principale della guerra
contro la Germania nazista. Il confronto tra le due superpotenze si sviluppò per
oltre quarant'anni nello scenario noto come "guerra fredda".

Il rigido e intransigente trattamento subito dalla Germania in seguito alla
sconfitta nella prima guerra mondiale in base a quanto stabilito dal Trattato di
Versailles (Dolchstoßlegende), le successive difficoltà economiche, aggravate
dalla crisi mondiale del giovedì nero, causarono un profondo malcontento nel
popolo tedesco e favorirono la diffusione delle idee nazionalsocialiste di Adolf
Hitler e del suo movimento politico. Dopo una rapida ascesa politica, il
movimento nazista prese le redini del potere in Germania, assumendo il controllo
totale dello Stato.

La politica estera hitleriana divenne via via sempre più aggressiva: ignorando i
vincoli imposti dal trattato di Versailles, nel corso di pochi anni venne
riarmato l'esercito, il 7 marzo 1936 fu rimilitarizzata la Renania, zona di
confine con la Francia, il 12 marzo 1938 fu sancita l'annessione dell'Austria
(Anschluss); con la Conferenza di Monaco, il 1º ottobre 1938, venne annessa la
regione dei Sudeti e, il 13 marzo 1939, quella di Boemia e Moravia, costituita
in protettorato: le due regioni costituivano la parte occidentale della
Repubblica cecoslovacca che cesserà di esistere per l'intero periodo della
guerra.

Poco prima dell'inizio del conflitto, il 23 agosto 1939 la Germania aveva
stipulato un patto di non aggressione (Patto Molotov-Ribbentrop) con l'Unione
Sovietica, mentre ripresentava le sue pretese territoriali su parte della
Polonia (il corridoio di Danzica). La Polonia rigettò tali pretese e la
Germania, il 1º settembre 1939, la invase con un pretesto, il cosiddetto
incidente di Gleiwitz.

In Italia il 30 ottobre 1922 era salito al governo Benito Mussolini. Con questo
il 2 ottobre 1935 prese il via la campagna d'Etiopia. Il 9 maggio 1936 venne
proclamato l'Impero. Il 7 aprile 1939 l'Italia occupò l'Albania e due giorni
dopo ne sancì l'annessione. Nonostante la tensione tra Italia e Germania
creatasi al momento dell'annessione dell'Austria, nel maggio 1939 Mussolini
strinse il "Patto d'Acciaio" con la Germania, per poi dichiararsi, allo scoppio
del conflitto, non belligerante.

L'Impero giapponese invase la Cina nel settembre del 1931, usando la messa in
scena del sabotaggio ferroviario di Mukden come pretesto per l'invasione della
Manciuria. Anche se il governo giapponese si oppose all'azione, l'esercito fu in
grado di agire in maniera indipendente e instaurò un governo fantoccio, creando
uno Stato separato: il Manciukuò.

La Spagna di Francisco Franco, appena uscita da una sanguinosa guerra civile
durante la quale era stato aiutato da italiani e tedeschi, decise di restare
neutrale nei confronti dei belligeranti della Guerra mondiale, ma offrendo per
esempio l'utilizzo di basi navali alle navi tedesche, fino al ritorno alla
completa neutralità nel 1943, quando le sorti della guerra apparvero decisamente
sfavorevoli all'Asse. Franco inviò truppe della División Azul (o Divisione Blu,
dal nome del colore del partito della Falange spagnola, i cui membri erano
chiamati "camicie blu") per combattere sul fronte orientale contro l'Unione
Sovietica.

In tutti i 6 anni che, prima dello scoppio del conflitto, videro Hitler
cancelliere della nazione tedesca, egli lanciò numerose sfide a Francia e Regno
Unito, i vincitori della prima guerra mondiale. La Grande Guerra, costata 2
milioni di soldati morti ai tedeschi e 3 milioni agli anglofrancesi si era
conclusa con la firma del trattato di Versailles che conteneva punizioni
estremamente dure per i tedeschi: cessione dell'Alsazia-Lorena alla Francia e di
vaste zone orientali alla Polonia, smantellamento dell'aviazione, divieto di
possedere mezzi corazzati in un esercito di non più di 100.000 effettivi,
consegna della flotta e un risarcimento di 132 miliardi di marchi in oro.
Condizioni estremamente punitive per una nazione che, all'11 novembre 1918 aveva
le sue truppe ancora attestate nel territorio francese e che contribuirono a
creare il mito secondo cui a far perdere la guerra all'impero sarebbero stati
pochi "traditori" non nazionalisti (è il mito della cosiddetta "pugnalata alle
spalle"), contro i quali Hitler e il suo NSDAP (Partito Nazionalsocialista
Tedesco dei Lavoratori) promettevano di vendicarsi una volta saliti al potere,
cosa che avvenne nel 1933. L'anno dopo, con la morte del Reichspräsident,
l'anziano maresciallo Paul von Hindenburg, Hitler assunse poteri dittatoriali.

Cominciarono subito reiterate violazioni della pace del 1919: in primo luogo,
dopo l'uscita della Germania dalla Società delle Nazioni, antesignana dell'ONU,
nel 1935 fu reintrodotta la coscrizione obbligatoria e venne posta al comando di
Hermann Göring una nuova forza aerea, la Luftwaffe. Successivamente, al comando
di poche, simboliche forze, Hitler rioccupò nel 1936 la smilitarizzata Renania e
cominciò a formarsi un sodalizio con l'Italia quando questa, isolata dagli ex
alleati durante la guerra d'Etiopia, si riavvicinò alla Germania, sfruttando
anche la comunanza ideologica (il nazismo aveva preso molto dal fascismo: il
saluto romano e la creazione di veri e propri "eserciti di partito", come le SS,
a modello delle Camicie Nere italiane sono i due esempi più significativi).
Questo ottimo rapporto tra i due regimi fu cementato prima dall'intervento
comune a favore di Francisco Franco durante la guerra civile spagnola, in cui i
tedeschi sperimentarono il bombardamento a tappeto di varie città, come
Guernica, e, successivamente, dalla firma, il 25 ottobre 1936, dell'asse
Roma-Berlino, preludio all'alleanza militare.

Mentre il riarmo tedesco continuava, concentrandosi specialmente sulle divisioni
corazzate e sull'aviazione, Hitler cominciò a cercare di espandere
territorialmente la Germania, per farle ottenere quello spazio vitale
(Lebensraum) di cui, secondo quanto asseriva nel suo libro, il Mein Kampf, aveva
assoluto bisogno per trovare nuove terre in cui concentrare la sua crescente
popolazione: come primo passo, sfruttando la scarsa vena combattiva delle
potenze occidentali (fautrici dell'appeasement, politica che cercava l'accordo a
qualunque costo), nel marzo 1938 l'Austria, paese natale del Fuhrer, fu annessa
al Reich, nonostante il divieto a un'unione austro-tedesca contenuto nel
trattato di Versailles. Più resistenza oppose la Cecoslovacchia, altro stato
creato nel dopoguerra, a cedere la regione dei Sudeti, zona di confine popolata
a maggioranza da popolazioni di origine germanica (i cosiddetti "tedeschi dei
Sudeti"). Hitler tentò in ogni modo di convincere i cecoslovacchi ma questi
rifiutarono, forti dell'alleanza con la Francia e del fatto di essere un
avversario decisamente ostico: il loro esercito era composto da circa 30-35
divisioni, possedevano una delle migliori industrie produttrici di armi e mezzi
corazzati (la Skoda) e avevano approntato nei Sudeti una serie di difese
difficilmente superabili.

Conquistare la regione, come ammisero molti alti esponenti della politica
tedesca, sarebbe stato un compito arduo. Hitler era però deciso ad annettersi
con la forza la regione e l'invasione era già programmata per gli ultimi giorni
del settembre 1938. Tuttavia, grazie al provvidenziale intervento di Mussolini,
si riuscì a organizzare una conferenza a Monaco di Baviera, con la presenza di
Hitler, di Mussolini, del primo ministro inglese Neville Chamberlain e di quello
francese Édouard Daladier. I rappresentanti cecoslovacchi, non invitati,
attesero in anticamera la decisione, che vide i Sudeti assegnati alla Germania.
Chamberlain e Mussolini tornarono in patria acclamati come eroi e salvatori
della pace, mentre la Cecoslovacchia era ormai finita: pochi mesi dopo, a marzo
1939, la Boemia e la Moravia furono dichiarati "protettorato del Reich", mentre
in Slovacchia venne istituito un governo fantoccio della Germania.

Successivo obiettivo dei tedeschi fu la Polonia. Il trattato del 1919 aveva
separato dal resto della Germania la regione della Prussia orientale, circondata
da territorio polacco. Hitler reclamò allora la restituzione della città di
Danzica e del territorio a essa vicina, il "corridoio polacco". A causa del
cambio di rotta delle diplomazie occidentali, che divennero fermamente decise a
ostacolare questo passo di Hitler, la Polonia rifiutò. Inglesi e francesi
credevano di aver fermato definitivamente l'espansione nazista, contando anche
sull'appoggio dell'Unione Sovietica in caso di invasione tedesca della Polonia.
Tuttavia, il governo tedesco rispose con un abile colpo diplomatico (dopo aver
già firmato un'alleanza con l'Italia, il "Patto d'Acciaio"): il 24 agosto 1939
il ministro dell'esteri russo, Vjačeslav Michajlovič Molotov, e quello tedesco,
Joachim von Ribbentrop firmarono un patto di non aggressione tra le due nazioni
della durata di dieci anni, il patto Molotov-Ribbentrop. Un protocollo segreto
dell'accordo divideva l'Europa orientale in due sfere d'influenza, lasciando
mano libera all'URSS sulle repubbliche baltiche e in Finlandia, e prevedeva una
spartizione della Polonia, dando mano libera a Hitler per lanciare l'offensiva.
Il 1º settembre, alle 4 del mattino, le truppe tedesche attraversavano la
frontiera polacca, e due giorni dopo Francia e Gran Bretagna dichiaravano guerra
alla Germania. Era cominciata la seconda guerra mondiale.

L'inizio della guerra viene indicato da gran parte della storiografia nel 1º
settembre del 1939, quando la Germania invase la Polonia.

Altre periodizzazioni, meno tradizionali, fanno risalire concretamente l'inizio
del conflitto con eventi bellici precedenti scatenati da altre nazioni:
l'aggressione italiana all'Etiopia, la guerra civile spagnola o l'attacco
giapponese alla Cina.

Il 1º settembre 1939 alle 04:45 la Germania diede inizio alle operazioni
militari contro la Polonia: cinque armate della Wehrmacht forti di 1 250 000
uomini, 2 650 carri armati e 2 085 aerei della Luftwaffe, invasero la Polonia
con un attacco a tenaglia, impiegando l'innovativa tattica militare della guerra
lampo o Blitzkrieg. Il 2 settembre il Regno Unito e la Francia inviarono alla
Germania un ultimatum che rimase senza risposta; il 3 settembre, rispettivamente
alle 11:45 e alle 17:00, le dichiararono guerra.

L'esercito polacco contava un milione di uomini (circa il 30% in meno degli
effettivi previsti, ma non ebbe il tempo di mobilitarsi completamente), diverse
centinaia di autoblinde e carri armati di modelli leggeri o antiquati, con
l'appoggio di seicento aerei di modesta qualità. La resistenza dei polacchi fu
tenace e ostinata, ma non sufficientemente consistente e coordinata, in
particolare per fronteggiare la nuova guerra lampo. Gli anziani generali
polacchi commisero l'errore strategico di disperdere l'esercito su una
lunghissima linea difensiva, ritenendo di dover combattere una guerra di
trincea. Invece, dopo i primi giorni di scontri violenti, specie nelle battaglie
di Mlawa e di Pomerania, il 3 settembre i panzer tedeschi riuscirono a penetrare
nelle retrovie nemiche e cominciarono le manovre di accerchiamento.

Già l'8 settembre i primi carri armati tedeschi giunsero alle porte dalla
capitale polacca, dando il via alla battaglia di Varsavia, mentre la maggior
parte dell'esercito polacco veniva metodicamente accerchiata in sacche isolate e
annientata nel giro di due o tre settimane, a seconda delle zone. Tuttavia, per
la Wehrmacht, la conquista della capitale polacca si rivelò più lunga e
complessa del previsto. Nel timore di un attacco della Francia da ovest i
tedeschi decisero di accelerare i tempi della sconfitta polacca e cominciarono a
colpire Varsavia con la tattica del bombardamento a tappeto. Come conseguenza,
nell'arco di una ventina di giorni, la città riportò quasi 26 000 morti e oltre
50 000 feriti tra la popolazione civile. Da quel momento, l'impresa militare
voluta da Hitler assunse il carattere di guerra totale: i militari e i civili
furono ugualmente coinvolti, lottando disperatamente per la vittoria e la
sopravvivenza.

Il 17 settembre l'Unione Sovietica, improvvisamente, ma in linea con il patto
Molotov-Ribbentrop, aggredì la Polonia da est con 466 000 soldati, 3 740 carri
armati e 2 000 aerei, incontrando scarsa resistenza. Alcuni storici ritengono
che in realtà Stalin volesse evitare che la Germania occupasse i territori
polacchi orientali (che erano però abitati in maggioranza da bielorussi e come
tali vennero annessi all'omonima repubblica), altri riportano volontà
espansionistiche russe (avvalorate, tra l'altro, dalla guerra successivamente
scatenata contro la Finlandia, e dal fatto che, a conflitto finito, Stalin non
volle cedere questi territori). L'attacco dell'URSS segnò definitivamente il
destino della Polonia. Tuttavia, il 18 settembre, le forze corazzate polacche
tentarono una coraggiosa battaglia contro i panzer tedeschi a Tomaszów Lubelski,
ma dovettero soccombere sia per inferiorità numerica sia qualitativa. Con la
popolazione civile ridotta allo stremo, Varsavia si arrese alle truppe tedesche
il 27 settembre 1939. Pochi giorni dopo, il 30 settembre, a Parigi si costituì
il governo in esilio della Polonia. L'esercito polacco fu completamente
disarmato entro il 6 ottobre, dopo la battaglia di Koch.

Complessivamente, le perdite polacche assommarono a circa 66 300 militari morti,
133 700 militari feriti, 420 000 militari divenuti prigionieri di guerra,
150 000 civili morti e un numero imprecisato di feriti. Circa 20 000 civili
polacchi riuscirono a fuggire in Lettonia e Lituania, altri 100 000 fuggirono in
Ungheria o Romania. Le perdite tedesche assommarono a circa 13 000 militari.

Nella parte della Polonia occupata dall'URSS, le forze sovietiche catturarono
circa 242 000 polacchi, parte dei quali furono sospettati di essere
anticomunisti. Nel corso dell'anno successivo, la Polizia politica sovietica
NKVD, a seguito di processi sommari, cominciò a mettere a morte migliaia di
prigionieri. Stime accreditate parlano di un totale di 21 857 morti, dei quali
4 243 furono i cadaveri rinvenuti nelle Fosse di Katyń dai tedeschi nel 1943.

Al termine delle operazioni contro la Polonia, Hitler lanciò messaggi di pace a
Francia e Gran Bretagna, che furono respinti dai rispettivi primi ministri l'11
e il 12 ottobre. Il periodo che seguì vide una preparazione da ambo le parti per
l'inizio di un'offensiva terrestre tedesca sul fronte occidentale, preparazione
che fu tuttavia priva di significative operazioni, tanto da passare alla storia
come la "strana guerra".

Il Consiglio supremo Alleato decise di presidiare la linea Mosa-Anversa in caso
di attacco tedesco attraverso il Belgio mentre la Germania, con la direttiva
numero 6 del 6 ottobre 1939, stabilì i piani di invasione della Francia,
utilizzando la medesima strategia messa in atto durante la prima guerra
mondiale, ossia la violazione della neutralità del Belgio e dei Paesi Bassi,
piani che vennero tuttavia scoperti dalle autorità belghe il 10 gennaio 1940 a
seguito di un incidente aereo che permise il recupero dei documenti segreti
relativi al cosiddetto "Fall Gelb", il "caso giallo". Ma anche a fronte di
questo importante ritrovamento, il Belgio non permise alle truppe britanniche e
francesi l'attraversamento del confine, per non offrire un casus belli alla
Germania.

Dal settembre 1939 all'aprile 1940, le prime battaglie tra Germania e gli
alleati Gran Bretagna e Francia avvennero quasi esclusivamente nei mari e nei
cieli. Essendo la Gran Bretagna una grande isola, e dipendendo quindi dal mare
per i collegamenti commerciali con il resto del mondo e con le sue colonie, la
Kriegsmarine si mobilitò per intercettare il traffico marittimo da e per la Gran
Bretagna, per mettere in difficoltà l'economia e la popolazione britannica. I
tedeschi impiegarono sommergibili U-Boot, navi da guerra e alcune navi corsare,
realizzando una massiccia operazione di posa di mine magnetiche sulle rotte che
portavano agli approdi per le navi britanniche, mentre la Royal Navy si attivò
per pattugliare le rotte commerciali dal mare del Nord all'oceano Atlantico.

La Kriegsmarine ottenne alcuni importanti successi iniziali: il 17 settembre
1939, l'affondamento della portaerei Courageous a opera dell'U 29 nel mare del
Nord; il 14 ottobre l'affondamento della corazzata Royal Oak a Scapa Flow a
opera dell'U-47, comandato dal tenente di vascello Günther Prien; il 23 novembre
l'affondamento dell'incrociatore ausiliario Rawalpindi al largo tra Islanda e
isole Fær Øer, a opera degli incrociatori da battaglia Scharnhorst e Gneisenau.
Ma gli Alleati realizzarono a loro volta un successo inducendo, il 17 dicembre,
la corazzata tascabile Admiral Graf Spee, ad autoaffondarsi nell'estuario del
Río de la Plata.

Va inoltre ricordato che la Kriegsmarine, già la sera del 3 settembre 1939, si
rese responsabile di una delle prime stragi di civili, nonché primo grave
incidente diplomatico della guerra: l'U-30 affondò il transatlantico SS Athenia
(probabilmente scambiandolo per una nave da guerra britannica, poiché non vi era
nessun interesse strategico-militare in una simile azione), con 1103 civili a
bordo, tra i quali 300 civili statunitensi – e gli Stati Uniti erano allora una
nazione neutrale. I tedeschi tentarono poi di negare ogni responsabilità
riguardo l'accaduto, arrivando perfino ad accusare i britannici di aver
affondato loro stessi la Athenia per diffamare i tedeschi. La piena verità fu
resa nota solo nel 1946.

Nel tentativo di ostacolare le operazioni della Kriegsmarine, numericamente
inferiore alla Royal Navy ma molto aggressiva, nell'arco di vari mesi fra il
1939 e il 1940 la Royal Air Force effettuò numerosi raid di bombardieri contro i
porti militari tedeschi, le fabbriche di U-Boot, i cantieri navali e i depositi
di munizioni navali, in particolare a Wilhelmshaven e Kiel. Le conseguenti
battaglie aeree contro la Luftwaffe furono molto sanguinose: la RAF arrivò a
perdere fino al 50% dei bombardieri Vickers Wellington a ogni sortita, poiché i
velivoli britannici erano costretti a effettuare le loro missioni senza alcun
caccia di scorta, dato che la RAF non disponeva ancora di caccia a lungo raggio;
e i bombardieri, da soli, non riuscivano a difendersi efficacemente dai Bf 109 e
Bf 110 della Luftwaffe. Ciò risultò molto evidente, ad esempio, il 18 dicembre
1939 durante la Battaglia della Baia di Heligoland; e, per i britannici, la
situazione peggiorò in altre battaglie aeree successive.

Nel frattempo, sempre tra il 1939 e il 1940, numerosi scontri aerei avvennero
sopra la linea Maginot e la linea Sigfrido, tra i caccia e i ricognitori della
Armée de l'air francese e della Luftwaffe tedesca, poiché gli eserciti di
ciascun lato tentavano di spiare dal cielo gli schieramenti delle truppe
avversarie.

Al culmine di una crisi diplomatica che durava ormai da molti anni, il 30
novembre l'Unione Sovietica diede il via alla guerra d'inverno, sferrando un
massiccio attacco contro la Finlandia, dopo che questa aveva rifiutato la
richiesta di Stalin di installare basi militari sovietiche nel suo territorio e
soprattutto la richiesta di rettifica del confine nei pressi di Leningrado che
era allora molto vicina alla frontiera Sovieto-Finlandese e metteva la città
russa a rischio artiglieria nemica da colpi sparati oltre confine. Alla base di
questo attacco vi erano vari fattori: la fretta di acquisire territori da porre
sotto la propria sfera di influenza, facendovi rientrare la Finlandia, in
passato parte dell'Impero russo ma distaccatasi a seguito della rivoluzione
russa; la volontà di vendetta contro i finlandesi, i quali avevano appoggiato i
partigiani bianchi; e fornire una dimostrazione di forza alla Germania, tentando
di conseguire un rapido successo militare simile a quello di Hitler in Polonia.

Le intenzioni di Stalin tuttavia si scontrarono con la tenace resistenza
finlandese e, nonostante l'impiego di un milione di uomini, tremila carri armati
e quasi quattromila aerei, l'Armata Rossa non riuscì a realizzare una rapida
invasione, a causa di strategie di attacco sbagliate, delle efficaci tattiche di
guerriglia adottate dai finlandesi, pur numericamente molto inferiori, e delle
difficoltà dovute al terribile inverno nordico, con suolo ghiacciato e
temperature fra i −30 °C e −50 °C: l'Armata Rossa, che tra l'altro era stata
qualitativamente indebolita dalle grandi purghe staliniane degli anni trenta,
evidenziò enormi carenze organizzative e subì scacchi umilianti sul campo di
battaglia. La Finlandia, diversamente da ciò che era successo alla Polonia
contro i tedeschi, non cedette all'urto iniziale delle forze sovietiche, ma
riuscì a creare un fronte e, come conseguenza, la Guerra d'inverno durò diversi
mesi, durante i quali i finlandesi, combattendo una vera guerra di popolo contro
un aggressore ben più potente, riuscirono ad accattivarsi la simpatia di molti
paesi occidentali.

L'attacco sovietico fu percepito dall'opinione pubblica mondiale come una
brutale aggressione, del tutto ingiustificata e, pertanto, l'Unione Sovietica
venne espulsa dalla Società delle Nazioni e molte nazioni si prodigarono per
aiutare la Finlandia: Francia, Gran Bretagna, Svezia, Norvegia, Danimarca,
Belgio, Paesi Bassi, Ungheria, Italia e Stati Uniti vendettero o cedettero
gratuitamente alla Finlandia vari armamenti e rifornimenti e molti volontari,
soprattutto danesi, norvegesi e finlandesi d'Ingria, ma anche oltre 200
volontari di altre Nazioni, si offrirono per la causa finlandese.

Dopo mesi di battaglia l'Armata Rossa riuscì a sfondare una parte delle difese
finlandesi in Carelia, ma la protesta internazionale contro l'URSS era giunta al
culmine e, non volendo rischiare il completo isolamento diplomatico, Stalin
accettò infine d'intavolare trattative. Il 12 marzo 1940 Finlandia e Unione
Sovietica giunsero così alla pace di Mosca, con la cessione di alcuni territori
finlandesi all'Unione Sovietica.

All'inizio del 1940 il Führer decise di rimandare a primavera l'attacco alla
Francia, per concentrare la propria attenzione sulla penisola scandinava, come
stavano facendo gli Alleati. Il casus belli che gli permise di giustificare agli
occhi del mondo l'attacco alla Danimarca e alla Norvegia (operazione Weserübung)
fu trovato il 16 febbraio con l'incidente dell'Altmark, nave tedesca che venne
abbordata nello Jøssingfjord, in acque territoriali norvegesi, dal
cacciatorpediniere inglese HMS Cossack: circa 300 prigionieri inglesi che si
trovavano a bordo furono liberati e ciò offrì a Hitler il pretesto per accusare
la Norvegia di connivenza con gli Alleati e di dare inizio ai preparativi per
l'attacco.

Le truppe tedesche cominciarono l'invasione dei due paesi alle 5:20 del 9
aprile: Re Cristiano X di Danimarca, ritenendo inutile la resistenza in un paese
quasi totalmente privo di forze armate, firmò la capitolazione alle ore 14:00
dello stesso giorno, mentre la Norvegia, nonostante l'aiuto portato da Francia e
Gran Bretagna, resistette solo fino al 10 giugno, quando, a seguito della resa,
venne instaurato un governo fantoccio guidato dal collaborazionista Vidkun
Quisling. La campagna norvegese costò alla Kriegsmarine rilevanti perdite di
navi da guerra, tra le quali l'incrociatore pesante Blücher, a causa delle
artiglierie pesanti della difesa costiera norvegese, nonché dei ripetuti scontri
con la Royal Navy che soffrì alcune perdite, tra cui la portaerei HMS Glorious,
mentre la Svezia mantenne la sua neutralità e continuò a fornire materie prime
all'industria bellica tedesca per il resto della guerra.

Come conseguenza dell'occupazione tedesca della Danimarca, il 12 aprile 1940 la
Gran Bretagna occupò le isole Fær Øer e, il 10 maggio, l'Islanda; le isole erano
colonie danesi di notevole interesse strategico per la Battaglia dell'Atlantico
e già dagli anni trenta i tedeschi avevano cominciato un lungo corteggiamento
diplomatico all'Islanda, dove tra l'altro era nato un partito nazista locale. La
Groenlandia, terza colonia danese nell'Atlantico, il 9 aprile era invece già
stata volontariamente ceduta come protettorato agli Stati Uniti, che
successivamente l'avrebbero utilizzata come base per le operazioni in Atlantico.

Il 10 maggio 1940, sempre impiegando la tattica militare della guerra lampo
(blitzkrieg), le truppe tedesche attaccarono i Paesi Bassi e il Belgio e da qui,
passando per la Foresta delle Ardenne e aggirando completamente la linea
Maginot, entrarono in Francia dando il via alla Campagna di Francia (in codice
Fall Gelb, 'Caso Giallo'). Fu una straordinaria dimostrazione di potenza
militare: il formidabile cuneo corazzato raggruppato nella regione delle Ardenne
(composto da oltre 2 500 carri armati divisi in sette Panzer-Divisionen), al
comando del generale von Kleist, penetrò fulmineamente in Belgio spazzando via
le deboli difese franco-belghe nella foresta (considerata dagli alleati
impenetrabile per le forze corazzate); la notte del 12 maggio la 7ª
Panzer-Division del generale Rommel sbucò sulla Mosa a Dinant. Il giorno dopo il
grosso del cuneo corazzato raggiunse in forze la Mosa, dove erano schierate le
principali forze francesi, passando subito all'attacco per attraversare il
fiume.

In soli tre giorni i panzer tedeschi formarono profonde teste di ponte a ovest
della Mosa – a Dinant, a Monthermé e soprattutto a Sedan, dove i carri armati
del generale Heinz Guderian svolsero un ruolo decisivo – e sbaragliarono le
deboli resistenze francesi. Dopo aver respinto alcuni sconnessi tentativi di
contrattacco delle scarse riserve corazzate francesi ancora disponibili, a
partire dal 16 maggio i panzer ebbero via libera a ovest del fiume, dopo il
crollo definitivo della 9ª Armata francese: vi fu una scorribanda di mezzi
corazzati tedeschi attraverso la pianura franco-belga in direzione delle coste
della Manica. La situazione degli Alleati si rivelò drammatica, come confermato
dai tempestosi colloqui tra Churchill, Reynaud, Daladier e i generali inglesi e
francesi: il raggruppamento franco-inglese, penetrato in Belgio, rischiò di
essere tagliato fuori e di venire completamente distrutto.

Tutti i tentativi di contrattacco alleati a nord del corridoio tedesco
(contrattacco inglese di Arras il 21 maggio) o a sud (a partire dalle precarie
posizioni francesi sulla Somme) fallirono. I panzer ebbero via libera e fin dal
20 maggio i primi reparti corazzati raggiunsero le coste della Manica ad
Abbeville. La trappola si era chiusa: quasi 600 000 soldati franco-inglesi
furono accerchiati con le spalle al mare, con l'unica speranza di reimbarcarsi
via mare con l'aiuto delle flotte inglesi e francesi e sotto gli attacchi della
Luftwaffe. La situazione peggiorò ulteriormente dopo l'improvvisa resa
dell'esercito belga il 28 maggio, che lasciò scoperte le difese alleate nella
sacca. I Paesi Bassi, attaccati fin dal 10 maggio da altre forze corazzate con
un lancio di paracadutisti tedeschi sull'Aja e sui ponti sulle numerose vie
d'acqua dei Paesi Bassi (in parte fallito), avevano già abbandonato la lotta fin
dal 15 maggio, anche in seguito al bombardamento aereo di Rotterdam; la regina
Guglielmina si rifugiò nel Regno Unito, a differenza del re Leopoldo del Belgio
che decise di rimanere sul territorio occupato dai tedeschi.

Il 26 maggio Churchill autorizzò il corpo di spedizione inglese a ripiegare
senza indugio verso la costa e il porto di Dunkerque, dove nel frattempo si era
radunata una numerosa flotta di navi militari, mercantili e di naviglio privato
civile per l'evacuazione dei soldati. I francesi, dopo molta confusione e
divergenze a livello politico e di comando, ripiegarono a loro volta verso la
costa, abbandonando una parte delle loro forze, ormai circondate a Lilla, città
che cadde il 29 maggio.

La situazione apparve compromessa: le colonne corazzate tedesche giunte fino al
mare avevano progredito lungo la costa verso nord in direzione di Boulogne,
Calais (occupate il 25 e il 26 maggio) e Dunkerque, ma il 24 maggio un
improvviso ordine di Hitler impose di fermare l'avanzata dei panzer e di
proseguire solo con la fanteria. La decisione del Führer derivava apparentemente
dal desiderio di risparmiare le sue forze migliori in vista delle future
campagne, consentendo allo stesso tempo a Hermann Göring di mostrare la potenza
della sua Luftwaffe a cui sarebbe stato lasciato il compito di impedire
l'evacuazione; ma forse vi era anche la segreta intenzione del dittatore di
risparmiare un'umiliante disfatta agli inglesi, anche per favorire future
trattative di pace anglo-tedesche.

Dal 26 maggio al 4 giugno le forze anglo-francesi riuscirono in gran parte a
trarsi in salvo (Operazione Dynamo) grazie all'abnegazione delle flotte
(bersagliate dalla Luftwaffe), alla resistenza dei reparti di retroguardia e
all'efficace intervento della RAF (con partenza dalle basi in Inghilterra). I
tedeschi si lasciarono sfuggire, anche per loro errori, una grossa parte delle
truppe alleate accerchiate. Durante il cosiddetto miracolo di Dunkerque furono
evacuati, dopo aver abbandonato tutte le armi e l'equipaggiamento, circa 338 000
soldati alleati, di cui circa 110 000 francesi; altri 40 000 soldati
(principalmente francesi) rimasero nella sacca e quindi vennero catturati. I
circa 220 000 britannici scampati, al momento privi di armi, avrebbero
costituito un nucleo di truppe addestrate ed esperte su cui ricostruire
l'esercito inglese per il proseguimento della guerra.

Il bilancio finale della prima fase della Campagna di Francia, nonostante questa
delusione, fu comunque trionfale per la Germania e per Hitler: circa 75
divisioni alleate distrutte (tra cui le migliori divisioni francesi e inglesi),
1 200 000 prigionieri totali e un'enorme quantità di armi ed equipaggiamenti
catturati, il Belgio e i Paesi Bassi costretti alla resa, l'esercito inglese
cacciato dal continente, la Francia ormai sola, ridotta in grave inferiorità
numerica e di armamenti; tutto questo al costo di soli 10 000 morti e 50 000 tra
feriti e dispersi.

Il 14 giugno, dopo soli quattro giorni dalla dichiarazione di guerra, Genova fu
bombardata da britannici e francesi, senza che la marina italiana riuscisse a
intervenire. Inoltre, a causa del mancato preavviso riguardo l'imminenza della
dichiarazione di guerra, la flotta mercantile perse tutto il naviglio che si
trovava nei porti di nazioni divenute ostili, pari a circa il 35% dell'intera
flotta mercantile: una perdita non facilmente recuperabile, soprattutto in vista
di una guerra da combattere prevalentemente su scacchieri lontani con la
conseguente necessità di mantenere lunghe vie di comunicazione e di rifornimento
marittime.

Il 18 giugno la Francia venne investita dall'attacco italiano: reparti di
quattro armate italiane attaccarono il fronte alpino difeso da appena una
divisione coloniale e tre divisioni di fanteria francesi. Presunte contestazioni
(peraltro velocemente rientrate alla fine di maggio di fronte agli spettacolari
successi tedeschi) da parte dell'establishement militare italiano (Badoglio in
primis) riguardo all'impreparazione italiana e quindi al rischio di un'entrata
in guerra prematura, vennero sbrigativamente rigettate da Mussolini, conscio
dell'impreparazione bellica italiana, ma convinto di un'imminente vittoria
tedesca e quindi dell'impellente necessità di entrare in guerra a fianco del
Führer per motivi di prestigio personale e anche di convenienza geostrategica.

A livello di propaganda e di opinione pubblica mondiale l'attacco italiano
(considerato una vera pugnalata alla schiena, secondo la definizione di
Roosevelt), e il suo evidente fallimento, provocarono un indebolimento del
prestigio del Duce, della popolarità italiana e una prima stima della debolezza
imprevista dell'apparato militare italiano.

Infatti, nonostante la rotta generale dell'esercito francese di fronte ai
tedeschi, le truppe italiane non riuscirono a sfondare le linee nemiche,
favorite dall'impervio terreno alpino. Gli italiani subirono perdite maggiori e
dimostrarono scarsa organizzazione, arretratezza tattica e mediocre morale. Al
termine della battaglia delle Alpi Occidentali a favore dell'Italia ci sarebbero
stati solo alcuni modesti aggiustamenti territoriali (Mentone) e la
smilitarizzazione della fascia di confine; svanirono subito, dopo i colloqui
Hitler-Mussolini di Monaco, i grandiosi progetti del Duce di spartizione della
Francia (linea del Rodano e Corsica), e di acquisizione dell'Impero coloniale
africano francese.

Il 5 giugno 1940 con un violento bombardamento aereo sulla linea della Somme e
sull'Aisne, nonché sulle truppe francesi dislocate ad Abbeville e sulla Linea
Maginot, i tedeschi diedero inizio alla battaglia per la conquista di Parigi.

Il 10 giugno i tedeschi attraversarono la Senna, l'esercito francese si ritirò
disordinatamente sulla Loira, il generale Weygand annunciò che il fronte era
stato definitivamente sfondato. Il governo francese si trasferì allora da Parigi
a Tours, mentre lo raggiunse la notizia che l'Italia stava per dichiarare guerra
alla Francia e alla Gran Bretagna.

L'11 giugno il generale francese Pierre Héring, governatore militare di Parigi,
annunciò che la città era stata dichiarata "città aperta"; Parigi venne occupata
dai tedeschi il 14 giugno, risparmiando così la città da incursioni aeree o di
artiglieria. Nel frattempo anche Reims cadde in mani tedesche e l'esercito
francese era ormai decimato e praticamente inoffensivo.

Nella notte del 16 giugno Reynard si dimise dall'incarico di Presidente del
Consiglio francese a causa di divergenze con il Consiglio dei ministri in merito
alla discussione sulla proposta di Charles de Gaulle (trasferitosi a Londra il
giorno prima) di un'"Unione franco-britannica", in sostanza la fusione dei due
stati in uno solo. Il maresciallo Philippe Pétain formò subito un nuovo
gabinetto e alle 23 incaricò il suo Ministro degli Esteri Paul Baudouin di
chiedere l'armistizio ai tedeschi. Alla mezzanotte, tramite l'ambasciatore
spagnolo a Parigi, il governo francese presentò ufficialmente la richiesta di
armistizio. Intanto la Wehrmacht conquistava Digione, aggirava la Linea Maginot
e nel giro di pochi giorni invadeva Brest, Nantes e Saumur dopo aver già
conquistato tra le altre Caen, Rennes e Le Mans.

Il 22 giugno alle ore 18:30 il generale Charles Huntziger, rappresentante della
delegazione francese, e il generale Wilhelm Keitel, capo di Stato Maggiore della
Wehrmacht, firmarono l'armistizio. Per volere di Hitler, l'armistizio venne
simbolicamente firmato allo stesso modo di quello che era stato stipulato alla
fine della prima guerra mondiale: delegati e generali tedeschi e francesi si
riunirono su un treno parcheggiato in aperta campagna, nella stessa posizione
geografica, nella stessa carrozza di lusso e con le stesse poltrone di quel
giorno del 1918, quando la Germania aveva firmato l'armistizio della prima
guerra mondiale, arrendendosi alla Francia.

Vennero lasciate alla Germania il possesso di Parigi, del nord e di tutta la
costa atlantica, mentre la Francia centro-meridionale rimaneva indipendente con
le sue colonie e il governo si insediava nella cittadina di Vichy.

Nonostante le assicurazioni francesi che in nessun caso la flotta sarebbe stata
consegnata ai tedeschi o agli italiani, l'Ammiragliato britannico diede avvio a
un'azione (nota come Operazione Catapult) volta a devitalizzare le navi da
guerra francesi che, lasciata la Francia, erano ancorate nelle basi algerine di
Mers-el-Kébir e Orano. Il risultato di questa azione, che causò oltre mille
morti fra i marinai francesi, fu controproducente in termini materiali per gli
inglesi: le navi francesi che furono in grado di farlo, rientrarono a Tolone,
mentre quelle alle quali fu impossibile (come la corazzata Richelieu) reagirono
energicamente a qualunque tentativo alleato di penetrare in Nordafrica.
Tuttavia, la dimostrazione di impavida risolutezza della Gran Bretagna e del suo
governo, nella tragica situazione di isolamento, non mancò di avere benefici
effetti sul morale dell'opinione pubblica inglese e anche americana (e questo
sembra fosse effettivamente uno degli scopi principali dell'operazione). Una
minima percentuale dei marinai francesi internati in Gran Bretagna aderì in
seguito alla Francia libera.

Il 24 giugno alle 19:15 a Villa Olgiata presso Roma, il generale Huntziger e il
generale Badoglio firmarono l'armistizio tra Italia e Francia, mentre poche ore
più tardi alle 1:35 del 25 giugno entrò ufficialmente in vigore l'armistizio
franco-tedesco.

Negli stessi giorni di quel giugno del 1940 l'Unione Sovietica occupò la
Lituania, l'Estonia e la Lettonia.

Non trovando terreno fertile per una pace con la Gran Bretagna, Hitler cominciò
a considerare l'idea di invaderla, per piegarla definitivamente. Tuttavia, per
preparare la gigantesca operazione di sbarco navale, denominata in codice
operazione Leone marino (Seelöwe), i tedeschi dovevano prima ottenere il
controllo dei cieli britannici e indebolire le difese costiere della Gran
Bretagna. Pertanto la Luftwaffe, a partire dal 10 luglio 1940, diede inizio a
una numerosa serie di incursioni diurne e notturne contro gli aeroporti della
Royal Air Force, nonché contro le difese costiere, i porti e le industrie di
aerei e armamenti della Gran Bretagna. La campagna aerea tedesca di
bombardamenti strategici, passata alla storia con il nome di battaglia
d'Inghilterra, sembrò avere un moderato successo sino alla fine di agosto,
seppur con gravi perdite di aerei da parte della Luftwaffe. In settembre,
tuttavia, un cambiamento degli ordini di guerra da parte di Hitler, per
rappresaglia al bombardamento di Berlino del 26 agosto 1940, mutò il carattere
della campagna aerea da strategica a terroristica: i tedeschi, cominciando a
bombardare le città britanniche, in particolare Londra, vollero costringere i
britannici a chiedere la pace colpendo direttamente la popolazione civile nel
tentativo di demoralizzarla.

Questo cambio di tattica da parte dei tedeschi consentì alla Royal Air Force di
non essere più direttamente nel mirino del nemico e di poter quindi
riorganizzare e rinforzare la difesa aerea. Come conseguenza, i tedeschi
soffrirono perdite di aerei sempre crescenti, finché il 31 ottobre 1940 lo
stesso Hitler si rese conto che ormai l'invasione della Gran Bretagna non era
più realizzabile per quell'anno e decise di rinviare a tempo indeterminato
l'operazione Leone marino. L'insuccesso della Luftwaffe nel piegare la RAF
(nonché come risposta ai primi bombardamenti notturni della RAF ai danni di
Berlino, per i quali Hitler pretendeva terribili rappresaglie) spinse l'OKL a
cambiare strategia attaccando i centri metropolitani per abbassare il morale dei
britannici. Nella notte tra il 14 e il 15 novembre 1940 la Luftwaffe effettuò il
bombardamento di Coventry che causò danni per l'epoca considerati elevatissimi
alla città britannica. In seguito però la Luftwaffe, per limitare la perdita di
aerei, fu costretta a ridurre notevolmente il numero di incursioni contro la
Gran Bretagna, che divennero esclusivamente notturne e sempre più rare nel corso
degli anni successivi.

Allo scopo di portare la Gran Bretagna alla sottomissione, la Germania attuò
anche un blocco navale, la battaglia dell'Atlantico, a opera soprattutto dei
temibili U-Boot. Secondo una teoria accreditata, in realtà Hitler perseguì
malvolentieri tutta la campagna contro la Gran Bretagna, ritenendo che
l'avversario inglese fosse ormai fuori combattimento e che prima o poi avrebbe
chiesto un armistizio. Prima della battaglia d'Inghilterra, Hitler sottovalutava
le capacità di resistenza della Gran Bretagna e sperava persino di coinvolgerla,
dopo l'armistizio, in una futura alleanza contro l'Unione Sovietica. Tutti i
piani di Hitler erano rivolti ad est e alla futura campagna contro l'Unione
Sovietica e pertanto non impiegò nella battaglia d'Inghilterra tutte le risorse
che avrebbe potuto, né dedicò alla battaglia aerea tutta l'attenzione che essa
avrebbe meritato. Nel dopoguerra, molti generali tedeschi e alleati intervistati
da scrittori e giornalisti, nonché la maggior parte degli storici, concordarono
sul fatto che «la mancata effettuazione dell'operazione Seelöwe negò alla
Germania l'unica concreta possibilità di vincere la seconda guerra mondiale».

Il 28 ottobre 1940, su personale iniziativa di Benito Mussolini e senza avvisare
l'alleato tedesco, l'Italia attaccò la Grecia partendo dalle basi in Albania.
L'iniziativa nasceva principalmente dalle esigenze di prestigio del Duce
(ottenere un successo militare da contrapporre ai trionfi di Hitler) e
dall'insipienza di Galeazzo Ciano e dei generali sul posto. L'attacco alla
nazione ellenica era basato sul presupposto che la Grecia sarebbe crollata senza
combattere: organizzato frettolosamente, con mezzi e uomini assolutamente
insufficienti (appena 100 000 soldati nella fase iniziale) e sferrato in
condizioni climatiche pessime, si rivelò molto più difficile del previsto. I
greci non solo si batterono accanitamente, ma, sfruttando le caratteristiche del
terreno, respinsero rapidamente l'attacco italiano; inoltre, sfruttando la
temporanea superiorità numerica, passarono al contrattacco rigettando le forze
italiane in Albania. Si sviluppò quindi un'aspra guerra di montagna tra eserciti
appiedati e poco mobili, una specie di riedizione della prima guerra mondiale,
snervante e demoralizzante per le truppe.

Di fronte alla sconfitta (caduta di Coriza il 22 novembre), Mussolini costrinse
Badoglio alle dimissioni e procedette a sostituire i comandanti, oltre ad
inviare i rinforzi disponibili. L'avanzata greca venne fermata, ma il fronte
rimase bloccato in terra albanese per tutto l'inverno, senza che vi fosse la
possibilità di passare al contrattacco. Peraltro i britannici, aspettandosi
questa mossa da parte italiana, decisero di accorrere in aiuto delle forze
greche, loro alleate sin dai tempi della prima guerra mondiale: venne
organizzato un contingente di 56 000 uomini a rinforzo delle truppe greche,
anticipando un previsto intervento tedesco in aiuto degli italiani, con la Royal
Air Force che disponeva già di basi in Grecia. Gli Alleati conseguirono così la
loro prima vittoria politico-propagandistica mentre Mussolini, costretto a
chiedere l'intervento di Hitler dopo i ripetuti fallimenti di riprendere
l'offensiva, subì una significativa perdita di prestigio e di consenso interno e
internazionale.

L'intervento della Germania si fece attendere per diversi mesi, essendo Hitler
impegnato fin dall'autunno 1940 in un complesso gioco diplomatico per
organizzare un sistema di alleanze in vista della progettata invasione
dell'Unione Sovietica (colloqui con i dirigenti rumeni, ungheresi, bulgari e
finlandesi). Il Fuhrer era molto contrariato dall'intervento italiano in Grecia,
temendo che gli inglesi potessero intervenire a difesa di Atene approfittandone
per occupare i pozzi di petrolio di Ploiești, e il 28 ottobre era accorso a
Firenze per dissuadere Mussolini:

Ora, la nuova campagna lo costringeva a una diversione resa necessaria per
stabilizzare la regione, cacciare gli inglesi dal continente per la seconda
volta e rafforzare il fianco meridionale dello schieramento dell'Asse contro
l'Unione Sovietica.

In primavera Hitler aveva ormai messo a punto il sistema di alleanze necessario
per risolvere la situazione greca e per rafforzare lo schieramento contro
l'Unione Sovietica: l'Ungheria, la Romania e la Bulgaria si affiancavano
ufficialmente all'Asse e aprivano le porte all'esercito tedesco; la stessa
Jugoslavia, anch'essa obiettivo delle ambizioni mussoliniane, firmava in un
primo tempo un trattato con la Germania. Tuttavia, il 27 marzo si verificava un
golpe interno a Belgrado e un rovesciamento di Alleanze a favore degli inglesi.
La risposta di Hitler fu immediata, avviando l'Operazione Marita con l'obiettivo
di vendicare l'affronto e di sbaragliare il corpo di spedizione britannico. Il 6
aprile la Germania invase la Jugoslavia, dichiarò guerra alla Grecia e scatenò
un violento bombardamento aereo su Belgrado che causò migliaia di vittime. Fu
l'inizio di una nuova guerra lampo tedesca: le Panzer-Divisionen dilagarono in
tutte le direzioni partendo dalle loro basi in Bulgaria, in Romania e in
Austria, mentre gli italiani irruppero dalla Venezia-Giulia e dall'Albania
occupando Spalato e Mostar. L'esercito jugoslavo – minato da contrasti etnici
interni – si disgregò in pochi giorni, Belgrado venne occupata il 13 aprile e la
resa venne firmata il 17 aprile. Contemporaneamente, altre forze corazzate
tedesche, passando per la Macedonia, aggiravano lo schieramento difensivo
anglo-greco, occupavano Salonicco (8 aprile) e tagliavano fuori le forze greche
che affrontavano gli italiani in Albania (presa di Giannina il 21 aprile),
costringendo infine la Grecia ad arrendersi il 24 aprile. L'esercito italiano
ebbe parte minore in queste vicende belliche, dimostrando ancora una volta la
sua netta inferiorità rispetto all'alleato tedesco.

Le spoglie delle nazioni balcaniche vennero divise tra Germania (Serbia, Grecia
continentale e isole), Italia (Slovenia e Croazia, dove venne costituito il
regime fantoccio di Ante Pavelić, e isole greche), Ungheria e Bulgaria. Ormai in
rotta, il 25 aprile il corpo di spedizione britannico riuscì a effettuare una
nuova evacuazione via mare dai porti greci. Il nuovo successo hitleriano veniva
suggellato (dal 20 al 29 maggio) dalla riuscita conquista per via aerea
dell'isola di Creta occupata da truppe australiane e neozelandesi, ottenuta pur
con gravi perdite da parte dei paracadutisti tedeschi. Nonostante la perdita di
tempo causata da queste campagne balcaniche, l'esercito tedesco era ora al
massimo della sua efficienza e pronto al grande attacco contro l'Unione
Sovietica.

La pianificazione operativa cominciò quasi contemporaneamente all'OKH (il
cosiddetto 'piano Marcks', che poneva particolare enfasi all'obiettivo Mosca) e
all'OKW (i contributi del generale von Lossberg, con il progetto di un attacco
principale sulle due ali); le decisioni definitive, pesantemente condizionate
dal pensiero strategico di Hitler (ostile a una marcia diretta sulla capitale),
vennero cristallizzate nella famosa Direttiva N. 21 del 18 dicembre 1940 (Fall
Barbarossa, inizialmente denominato piano Otto): l'attacco sarebbe stato
sferrato contemporaneamente su tutto il fronte e il primo obiettivo sarebbe
stata la linea Dvina-Dnepr; Mosca sarebbe stata attaccata solo dopo la conquista
di Leningrado e dell'Ucraina; la vittoria era attesa entro quindici settimane.

La decisione di Hitler di rompere il patto Molotov-Ribbentrop e di scatenare un
attacco generale all'est (manifestata per la prima volta già nel luglio 1940)
nasceva in primo luogo dalle concezioni ideologico-razziali del dittatore,
delineate già nel Mein Kampf; a questi fondamenti ideologici si accompagnavano
complesse motivazioni strategiche, politiche ed economiche, alcune utilizzate da
Hitler tatticamente solo per convincere i suoi collaboratori:

A queste motivazioni, Hitler e i suoi principali comandanti aggiunsero la
necessità di anticipare un presunto attacco dell'Unione Sovietica,
"giudeo-bolscevica", contro la Germania e l'occidente; questa interpretazione,
riproposta da alcuni autori revisionisti, è stata respinta dalla maggior parte
degli storici.

Contemporaneamente Hitler s'impegnò per molti mesi in un'estenuante campagna
diplomatica, le cui tappe principali furono indubbiamente la firma a Berlino il
27 settembre 1940 del Patto tripartito tra Germania, Italia e Giappone (diretto
in primo luogo a paralizzare l'aggressività americana in Europa con la minaccia
giapponese, ma in parte pericoloso implicitamente anche per l'URSS); e la visita
di Molotov nella capitale tedesca (12 novembre 1940) in cui fallirono, di fronte
alla brutale concretezza eurocentrica del ministro sovietico, i tentativi del
dittatore di dirottare le mire comuniste verso mirabolanti prospettive indiane o
persiane. Convinto dell'impossibilità di un nuovo accordo meramente tattico con
Stalin e della ristrettezza del tempo rimasto a sua disposizione, Hitler prese
la sua decisione.

Le difficoltà di Stalin si accrescevano sempre più: il rafforzamento militare
tedesco all'est proseguiva, le piccole nazioni ai confini dell'URSS si alleavano
alla Germania, il Giappone era minaccioso in Estremo Oriente; i rapporti con
Inghilterra e Stati Uniti erano difficili (nonostante i tentativi di
riavvicinamento dell'ambasciatore inglese Stafford Cripps, che al contrario
avevano sollecitato la sospettosità staliniana). L'URSS era impegnata in una
frenetica corsa contro il tempo per ricostruire e riorganizzare le sue forze
militari, modernizzando nel contempo i suoi armamenti e le sue tattiche.
Prevedendo la guerra solo per il 1942, Stalin contava di riuscire a completare i
suoi preparativi e di poter trattenere Hitler con concessioni economiche o
diplomatiche: considerando insensato un attacco tedesco a est con l'Inghilterra
ancora in armi all'ovest, sopravvalutava la prudenza e l'accortezza strategica
di Hitler.

Il 13 aprile 1941 Stalin mise a segno un grande successo strategico-diplomatico:
firmò con il Giappone il patto nippo-sovietico di non aggressione, di durata
quinquennale, con il quale si coprì le spalle da un attacco giapponese che, in
caso di guerra con la Germania di Hitler, avrebbe esposto l'Unione Sovietica
alla minaccia di un attacco da dietro. Il Giappone, male informato dai tedeschi
sui propositi offensivi contro l'URSS (secondo la volontà di Hitler, desideroso
al momento di condurre da solo la guerra all'est), aveva a sua volta firmato il
patto per proteggersi le spalle in caso di una sua avanzata offensiva nel
sud-est asiatico contro le potenze anglosassoni.

Il 22 giugno la Germania, rompendo il patto di non aggressione del 1939,
invadeva l'Unione Sovietica (operazione Barbarossa): Hitler mirava a
distruggerla rapidamente; in pochi mesi la schiacciante potenza della Wehrmacht
avrebbe dilagato a est con l'obiettivo di occupare il territorio, stabilendo una
linea che da Arcangelo sarebbe arrivata ad Astrachan' e instaurando nel Paese il
dominio totale germanico, le popolazioni locali sottomesse, sterminate o
deportate, le terre orientali ridotte a terre di colonizzazione e sfruttamento
per la razza superiore tedesca. Stalin, nonostante i numerosi avvertimenti
diplomatici e di intelligence ricevuti, venne colto di sorpresa: fino all'ultimo
aveva interpretato i segni di un attacco tedesco come semplici pressioni
intimidatorie di Hitler per costringerlo a trattare da posizioni di debolezza e
quindi le forze sovietiche in prima linea non furono tempestivamente allertate
e, lasciate senza ordini precisi, vennero attaccate di sorpresa dalle
schiaccianti forze nemiche; oltre 3 milioni di soldati tedeschi parteciparono
all'attacco appoggiati dai contingenti degli stati satelliti della Germania –
Romania, Ungheria, Slovacchia, Italia e Finlandia – e dalle formazioni
volontarie reclutate nei Paesi Bassi, in Francia, in Scandinavia e in Spagna.

Fin dall'inizio la situazione dei sovietici si rivelò drammatica: i potenti
cunei corazzati tedeschi (quattro gruppi con circa 3 500 carri armati)
avanzarono subito in profondità, progredirono per decine di chilometri nelle
retrovie delle truppe sovietiche rimaste ferme sulle linee di confine e
conquistarono d'assalto ponti sui fiumi più importanti (Dvina, Niemen e Buh
Occidentale) e altri punti strategici. Il caos regnava nelle retrovie e nella
catena di comando sovietica; le comunicazioni erano interrotte, le incursioni
aeree devastavano i depositi e i centri di comando, a Mosca né Stalin né lo
Stavka percepirono subito la catastrofe che si profilava. Mentre le prime linee
sovietiche si battevano accanitamente e disordinatamente, le colonne corazzate
tedesche manovravano per richiudere in grandi sacche le forze nemiche. Le
ingenti riserve corazzate sovietiche presenti nelle retrovie vennero gettate
subito allo sbaraglio contro le molto più esperte Panzer-Divisionen: si
scatenarono numerose battaglie d'incontro sia a nord (Raseniai) sia al centro
(Alytus), dove i carri armati russi subirono perdite spaventose, impiegati allo
scoperto, confusamente e sotto gli attacchi della Luftwaffe (con un riuscito
attacco di sorpresa sugli aeroporti russi, l'aviazione tedesca guadagnò subito
il dominio del cielo). A sud le forze corazzate sovietiche si batterono meglio
(battaglia di Brody-Dubno) e misero in difficoltà i panzer del cuneo corazzato
tedesco, ma la superiorità tedesca si impose e anche in questo settore i mezzi
corazzati tedeschi, dopo aver inflitto gravi perdite, continuarono ad avanzare.
Ai primi di luglio le grosse riserve corazzate sovietiche, che erano state
malamente impiegate dal comando sovietico, risultavano quasi completamente
distrutte . I carri armati tedeschi poterono così proseguire l'avanzata negli
Stati Baltici, avvicinandosi addirittura a Leningrado, progredire verso Žitomir
e Kiev, chiudere la sacca di Uman' e soprattutto accerchiare tre armate
sovietiche nella gigantesca trappola di Minsk-Białystok il 28 giugno (quasi
400 000 perdite).

Il 3 luglio, dopo un'eclissi di oltre dieci giorni, Stalin rientrava in campo
con un celebre discorso radiofonico in cui delineava realisticamente le
difficoltà della situazione e l'entità della minaccia che incombeva sull'URSS e
i suoi popoli. L'intervento del dittatore servì, accompagnato da misure
draconiane (secondo i metodi staliniani), a rafforzare la disciplina, mobilitare
tutte le risorse e organizzare nuove armate per ricostituire un fronte
difensivo. Infatti, alla metà di luglio, lo schieramento iniziale sovietico era
stato praticamente distrutto dall'attacco tedesco (oltre un milione di
prigionieri solo nel primo mese di guerra). I tedeschi, dopo aver rastrellato la
sacca di Minsk, procedevano rapidamente lungo la strada di Mosca. A Smolensk
anche il secondo scaglione sovietico, frettolosamente organizzato, venne
accerchiato (18 luglio); si scatenò una sanguinosa battaglia, la resistenza
sovietica fu aspra e, anche se al costo di gravi perdite (350 000 uomini) servì
a rallentare e contenere la progressione tedesca verso Mosca (fine luglio).

Nel frattempo i tedeschi avevano conquistato completamente gli Stati Baltici
(accolti favorevolmente dalla popolazione) e marciavano su Leningrado;
l'intervento finlandese da nord (1º luglio) aggravò ancora la situazione della
ex-capitale. Agli inizi di agosto la precaria linea difensiva di Luga venne
superata; con manovra aggirante le colonne tedesche (pur duramente contrastate
dalle raccogliticce forze sovietiche) raggiunsero il Lago Ladoga a Schlissenburg
l'8 settembre, i finlandesi avevano riconquistato parte della Carelia,
Leningrado era totalmente isolata. Cominciava la tragedia della grande città,
decimata dalla fame e dai bombardamenti, ma determinata a non arrendersi;
durante l'inverno solo la via della vita sul ghiaccio del Ladoga avrebbe
permesso la precaria sopravvivenza della popolazione. A sud, dove i tedeschi
erano rafforzati dai contingenti satelliti rumeno (che marciò lungo la costa del
mar Nero verso Odessa) e italiano (CSIR), la resistenza sovietica era più
solida, in difesa di Kiev e della linea del Dnepr; quindi, essendo le forze
tedesche più deboli, l'avanzata venne rallentata.

Alla fine di luglio Stalin fece mostra di un certo ottimismo, durante i colloqui
con l'inviato di Roosevelt Harry Hopkins, esprimendo la sua sicurezza di fermare
la guerra lampo tedesca; pur non sconsiderato, l'ottimismo staliniano (basato
anche sulla riuscita mobilitazione delle risorse umane e militari sovietiche e
sulla pianificata evacuazione degli impianti industriali negli Urali e in
Siberia) era certamente prematuro: i tedeschi erano ancora molto potenti,
nonostante le dure perdite (390 000 uomini al 13 agosto) ed erano in grado di
proseguire l'avanzata verso il cuore della Russia.

In questa fase sorsero contrasti anche nell'Alto Comando tedesco tra Hitler,
ostile a seguire il miraggio di Mosca e quindi a proseguire direttamente verso
la capitale, e alcuni generali (Halder e Guderian principalmente) determinati
invece a marciare subito su Mosca sperando anche negli effetti psicologici
derivanti dalla caduta della città. Hitler impose la sua decisione; preoccupato
dalle difficoltà verificatesi nel settore meridionale architettò una nuova
gigantesca manovra accerchiante con l'afflusso verso sud di una parte delle
forze corazzate del raggruppamento centrale. La manovra avrebbe dato origine
alla 'micidiale sacca di Kiev', in cui l'intero concentramento di forze
sovietico del settore meridionale venne accerchiato e distrutto con la perdita
di oltre 600 000 soldati (24 settembre 1941). La catastrofe, in parte scaturita
da alcune decisioni errate di Stalin (deciso a non cedere Kiev anche per motivi
di prestigio) sembrò confermare la correttezza delle decisioni del Führer.

Alla fine di settembre la situazione sembrava decisa a favore dei tedeschi:
Leningrado era stretta nel mortale assedio tedesco-finlandese; le difese di
Mosca, imperniate sulle precarie linee fortificate a est di Smolensk, apparivano
vulnerabili; a sud si apriva il vuoto di fronte alle colonne corazzate tedesche.
L'Ucraina era completamente conquistata (presa di Char'kov il 24 ottobre), la
Crimea era invasa (dal 18 ottobre), i tedeschi si spingevano in direzione di
Rostov, porta del Caucaso (che sarebbe caduta provvisoriamente il 20 novembre).

Il 2 ottobre, dopo il rafforzamento del raggruppamento centrale tedesco portato
a 1 milione di uomini e 1 700 carri armati, Hitler scatenava l'Operazione
Tifone: una potente offensiva diretta a conquistare Mosca, distruggere le forze
sovietiche a difesa della capitale e concludere vittoriosamente la guerra
all'est prima dell'inverno. Nonostante le gravi perdite già subite dai tedeschi
(551 000 perdite totali alla data del 30 settembre), il Führer e l'alto comando
tedesco mantenevano la piena fiducia di vincere questa ultima grande battaglia
contro le superstiti forze sovietiche, che avevano subito perdite enormi di
uomini (oltre 2,7 milioni di perdite, secondo le stesse fonti sovietiche) ed
equipaggiamenti. L'inizio dell'Operazione Tifone sembrò confermare l'ottimismo
tedesco: i cunei corazzati penetrarono subito le cinture difensive sovietiche
(malamente schierate e organizzate) e progredirono con grande velocità chiudendo
due nuove gigantesche sacche di accerchiamento a Brjansk e Vjaz'ma (7 ottobre);
un'altra colonna di panzer entrò di sorpresa a Orël (2 ottobre). La situazione
dei russi si aggravò rapidamente: le forze poste a difesa di Mosca erano
accerchiate (queste truppe si batterono coraggiosamente fino alla fine del mese,
ma subirono perdite molto pesanti, almeno 500 000 uomini), i carri armati
tedeschi avanzavano sulla capitale direttamente dalla strada maestra di
Smolensk, da nord passando per Kaluga (occupata il 12 ottobre) e anche da sud.
Stalin per la prima volta mostrò segni di disperazione; il 14 ottobre esplose il
panico a Mosca, mentre il corpo diplomatico e il governo si trasferivano a
Kujbyšev. Il momento di scoramento del dittatore sovietico fu breve; decise
quindi di rimanere personalmente nella capitale e organizzare la difesa di Mosca
richiamando dal fronte di Leningrado l'abile generale Georgij Žukov e,
soprattutto, schierando numerose divisioni siberiane ben equipaggiate
provenienti dall'Estremo Oriente (a questo punto Stalin, anche grazie alle
notizie fornite dalla spia Richard Sorge, si convinse che il Giappone non
avrebbe attaccato l'URSS alle spalle). L'intervento di queste truppe scelte,
l'energia dispiegata da Stalin e Žukov e anche l'arrivo sul campo di battaglia
del periodo del fango che intralciò enormemente la progressione delle colonne
tedesche, concorsero a fermare la marcia sulla capitale (fine ottobre).

Stalin e Žukov disponevano ancora di forze di riserva efficienti e ben
equipaggiate per l'inverno (quasi 1 800 000 soldati), con cui sferrarono a
partire dal 5 dicembre un improvviso contrattacco, sia a nord sia a sud di
Mosca, contro le punte avanzate tedesche ormai bloccate anche dall'arrivo del
gelo. Il colpo cadde totalmente inaspettato sulle truppe tedesche ormai esauste;
in mezzo alle intemperie invernali i russi passarono all'offensiva, liberarono
molte importanti città intorno a Mosca, e rigettarono i tedeschi a oltre 100 km
dalla capitale; la Wehrmacht subì la sua prima pesante sconfitta della guerra;
ci furono crolli del morale tra le truppe e i generali tedeschi; enormi quantità
di equipaggiamento furono persi. L'Operazione Barbarossa si concludeva alla fine
dell'anno con un fallimento; l'URSS, nonostante le enormi perdite (4,3 milioni
di perdite totali nel 1941), non era crollata ed era passata al contrattacco, i
tedeschi erano costretti a combattere una dura battaglia difensiva invernale, la
situazione geostrategica complessiva cambiava a sfavore della Wehrmacht (molto
indebolita: 831 000 perdite al 31 dicembre; quasi un quarto dei suoi effettivi).
Per Hitler, forse già presagio della futura sconfitta ma tenacemente deciso a
continuare la guerra su tutti i fronti (organizzò personalmente la difesa a
oltranza sul fronte orientale per evitare una ritirata incontrollabile
dell'Esercito tedesco), il futuro diventava oscuro.

La politica di guerra mussoliniana consisteva nella “guerra parallela” ma
distinta da quella tedesca, con l'obiettivo di ottenere il più possibile mentre
la Germania si sarebbe trovata alle prese coi maggiori avversari. Analogamente
all'attacco alla Grecia, Mussolini aveva quindi ordinato l'invasione
dell'Egitto, muovendo dalla Libia il 13 settembre 1940. Entro febbraio, però, la
reazione dell'esercito inglese ricacciò gli italiani al punto di partenza e
penetrò in Cirenaica, conquistando Tobruch, Bengasi e catturando circa 60 000
prigionieri. Anche nell'Africa orientale, "l'Impero d'Etiopia" fu rapidamente
conquistato dagli inglesi (dopo un effimero successo italiano nella conquista di
Cassala e nella Somalia britannica), imprigionando Amedeo di Savoia-Aosta ed
entrando in Addis Abeba nel maggio del 1941. L'ultima piazzaforte italiana a
cadere in mano inglese fu Gondar, dopo strenua difesa da parte del colonnello
Guglielmo Nasi (27 novembre 1941 battaglia di Gondar).

Ora Hitler pensò che fosse necessario sostenere l'alleato che da alcuni mesi non
faceva che accumulare disastri e decise di inviare in Libia due divisioni
corazzate e due divisioni motorizzate ("Afrika Korps"), al comando di Erwin
Rommel. Questi, in una lettera all'OKW (Alto Comando tedesco), il 2 marzo
scrisse:

Ciononostante, in Africa settentrionale la situazione si rovesciò a favore
dell'Asse, che riconquistò la Cirenaica preparando l'invasione dell'Egitto,
mentre alla rapida azione dei paracadutisti tedeschi si dovette la conquista
della base strategica di Creta (maggio 1941) e delle isole egee. Le perdite
tedesche a Creta però indussero Hitler a rinunciare ad analoghi assalti secondo
i piani del generale Kurt Student (comandante delle truppe aviotrasportate), che
prevedevano la conquista dell'isola di Cipro e del canale di Suez.

Per la Royal Navy la situazione nel Mediterraneo si fece difficile. Nonostante
la brillante vittoria contro gli italiani presso Matapan (27 marzo 1941), la
Mediterranean Fleet subì pesanti perdite durante le operazioni per l'evacuazione
della Grecia. In autunno il sottomarino tedesco U311 colò a picco la corazzata
Barham e in dicembre andarono perdute anche la Valiant e la Queen Elizabeth, a
opera dei mezzi d'assalto della marina italiana. Nel corso dello stesso anno la
Mediterranean Fleet aveva perduto la portaerei Ark Royal, l'incrociatore pesante
York, gli incrociatori Gloucester, Calcutta, Neptune, Fiji e numerosi
cacciatorpediniere e unità minori. Gravi danni avevano subito anche la corazzata
Nelson, silurata da aerei italiani, e le portaerei Illustrious e Formidable,
gravemente danneggiate da bombardieri tedeschi.

Le difficoltà create dalle pesanti perdite non impedirono alla flotta britannica
di infliggere a sua volta gravi danni al traffico di rifornimenti tra Italia e
Libia. Per quanto duramente provata dai bombardamenti aerei, la piazzaforte di
Malta rimase una pericolosa spina nel fianco dei rifornimenti italo-tedeschi.
Alcuni dei soldati italiani vennero catturati e deportati dapprima in Egitto e
successivamente nel campo di internamento di Zonderwater in Sudafrica.

L'anno cominciò sul gigantesco fronte orientale con le nuove offensive
sovietiche invernali ordinate da Stalin (convinto della possibilità di un crollo
"napoleonico" dell'esercito tedesco e quindi desideroso di non dare respiro
all'invasore) in tutte le direzioni: dopo la vittoriosa battaglia di Mosca,
l'Armata Rossa proseguì la sua avanzata, in mezzo alle intemperie dell'inverno
russo e a costo di terribili perdite, soprattutto nella regione a ovest della
capitale. I tedeschi si trovarono spesso in drammatiche difficoltà, persero
ancora parecchio terreno, ma non crollarono (in parte per l'ordine di Hitler di
resistenza sul posto e anche per aver mantenuto la loro coesione e
combattività). Leningrado rimase bloccata, Ržev e Vjaz'ma divennero capisaldi
sulla via di Mosca, la linea del Donec venne mantenuta; le due sacche di
Demjansk e Cholm vennero tenacemente difese dalle truppe tedesche accerchiate
che, rifornite per via aerea, resistettero fino a primavera (quando vennero
liberate dalle colonne di soccorso).

A costo di gravi perdite, con oltre 1 milione di soldati morti o feriti dal 22
giugno 1941 al 30 marzo 1942, la Wehrmacht riuscì a fermare la prima
controffensiva dell'Armata Rossa, altrettanto provata: 1,5 milioni di perdite.
Hitler, consapevole del fatto che il tempo lavorasse contro di lui (dopo
l'entrata in guerra della potenza nordamericana) ed erroneamente convinto che i
russi dopo la loro sanguinosa offensiva invernale avessero definitivamente
esaurito le loro forze, impose una nuova offensiva concentrata nel solo settore
meridionale dell'immenso fronte orientale allo scopo di schiacciare le forze
residue sovietiche e di conseguire quegli obiettivi strategico-economici (il
bacino del Donbass, la regione del Volga, il petrolio del Caucaso, il grano del
Kuban') ritenuti essenziali per proseguire una lunga guerra aeronavale contro le
potenze anglosassoni. Dopo alcuni contrasti a livello dell'Alto comando tedesco
tra alcuni generali, favorevoli a un nuovo attacco diretto su Mosca o
addirittura a un mantenimento della difensiva, e Hitler, deciso a concludere a
tutti i costi la guerra all'est entro il 1942, l'operazione Blu veniva
definitivamente stabilita (Direttiva 41 del 5 aprile).

Il 28 giugno 1942 la Wehrmacht ripartiva all'offensiva, puntando verso sud-est.
Dopo alcune rilevanti vittorie tedesche preliminari, come la conquista della
Crimea e del grande porto di Sebastopoli (già assediati da diverse settimane) e
la seconda battaglia di Char'kov, che frustrò i tentativi di attacco sovietici,
ebbe inizio la spinta decisiva in direzione del fiume Don, del fiume Volga e
contemporaneamente anche del Caucaso. La Wehrmacht, favorita anche da contrasti
nelle alte sfere sovietiche sulle strategie da seguire, a seguito degli errori
commessi da Stalin e dai suoi Generali in primavera, per alcuni mesi sembrò
nuovamente trionfante e vicina alla vittoria definitiva: l'Armata Rossa batteva
in ritirata in disordine; sempre nuovi territori venivano conquistati; e con la
presa di Rostov (23 luglio), si erano aperte le porte del Caucaso. Hitler,
convinto che ormai il crollo sovietico fosse imminente, impose di accelerare i
tempi, con un'avanzata contemporanea sia verso il Volga e il grande centro
industriale di Stalingrado, sia verso il Caucaso e i pozzi di petrolio di
Groznyj e Baku.

Per Stalin era un momento drammatico: la città che portava il suo nome era
minacciata, l'esercito appariva scoraggiato, i tedeschi invincibili, gli alleati
anglosassoni sembravano osservare la situazione: nessun secondo fronte in Europa
nel 1942. Nonostante i progetti di Marshall e Eisenhower per intervenire subito
in Francia per alleggerire la pressione sui Russi, Churchill, sempre timoroso
dei tedeschi e forse desideroso di un dissanguamento reciproco russo-tedesco,
ebbe partita vinta con Roosevelt e impose l'abbandono dei piani americani e
l'adozione del piano di sbarco in Nordafrica.

Il 28 luglio Stalin emanava il suo famoso ordine del giorno "Non un passo
indietro": era l'inizio della ripresa militare, organizzativa e morale
dell'Armata Rossa; fin dal 17 luglio era cominciata la dura e sanguinosa
battaglia di Stalingrado. Il 23 agosto i tedeschi raggiunsero il Volga ma la
resistenza sovietica fu subito tenace, Stalin mobilitò tutte le risorse, nella
città, aspramente difesa dalla 62ª Armata del generale Vasilij Čujkov, infuriò
per due mesi una violenta battaglia stradale che dissanguò la potente 6ª Armata
tedesca del generale Friedrich Paulus. Contemporaneamente anche nel Caucaso
l'avanzata tedesca rallentava (nonostante alcuni spettacolari successi
propagandistici tedeschi come la scalata del Monte Elbrus in agosto) e finiva
per fermarsi alle porte di Groznij e di Tbilisi e Tuapse, esaurita dalle prime
intemperie, dalle difficoltà del terreno e dalla tenace difesa sovietica.

A metà novembre i tedeschi erano avvinghiati in un sanguinoso scontro a
Stalingrado, bloccati definitivamente nel Caucaso, ridotti alla difensiva su
tutto il resto del fronte Orientale. Il fronte dell'Asse si estendeva
pericolosamente su quasi 3 000 km, con i due raggruppamenti più potenti bloccati
a Stalingrado e nel Caucaso. Il pericolo principale risiedeva nel lungo fianco
settentrionale sul Don; ma Hitler decise di mantenere le posizioni raggiunte
(del resto anche molti generali tedeschi ritenevano l'Armata Rossa ormai
indebolita e incapace di offensive strategiche). Al contrario Stalin e i suoi
generali più importanti (Aleksandr Vasilevskij e Georgij Žukov) già da settembre
avevano cominciato a organizzare grandi controffensive, previste per il tardo
autunno e l'inverno per ottenere una vittoria decisiva e rovesciare
completamente l'equilibrio strategico sul fronte orientale. Erano le offensive
"planetarie" dell'Armata Rossa, denominate con nomi di pianeti, per sottolineare
il massiccio numero di forze impiegate.

Il 19 novembre 1942 si scatenava l'operazione Urano: in quattro giorni i corpi
corazzati e meccanizzati sovietici travolsero le difese tedesco-rumene sul Don e
sbaragliarono le indebolite Panzer-Division tedesche di riserva che per la prima
volta nella guerra furono nettamente sconfitte dai carristi dell'Armata Rossa.
Il 23 novembre i corpi carri e meccanizzati si congiunsero a Kalač, accerchiando
completamente la 6ª Armata bloccata a Stalingrado (quasi 300 000 uomini).

Mentre falliva l'operazione Marte sulla direttrice di Mosca, a metà dicembre
Stalin sferrò il nuovo attacco sul Don (operazione Piccolo Saturno), mentre i
tedeschi tentavano disperatamente di venire in soccorso delle truppe rimaste
accerchiate a Stalingrado anche per ordine di Hitler (risoluto a tenere le
posizioni sul posto fino all'ultimo). La catastrofe colpì in pieno anche le
truppe italiane del corpo di spedizione in Russia (riorganizzato nell'estate
1942 come ARMIR), schierate a difesa del Medio Don con mezzi e equipaggiamenti
inadeguati. Dal 19 dicembre la ritirata degli italiani, inseguiti nella neve
dalle colonne corazzate sovietiche, si trasformò in tragedia (quasi 100 000
perdite). Alla fine dell'anno la situazione dell'Asse sul fronte orientale era
molto critica: la 6ª Armata tedesca accerchiata a Stalingrado, isolata, affamata
e ormai senza più speranze, le truppe satelliti rumene e italiane in rotta,
l'esercito tedesco nel Caucaso in piena ritirata (dal 30 dicembre) per evitare
un nuovo accerchiamento, i sovietici in avanzata generale. L'Asse perse circa 1
milione di uomini tra il novembre 1942 e il 2 febbraio 1943, data della resa
definitiva a Stalingrado.

Il problema di un "secondo fronte" in Europa occidentale che attirasse e
logorasse una parte della Wehrmacht (impegnata quasi completamente ad est) e
alleviasse la pressione tedesca sui russi era sorto praticamente fin dalla prima
lettera di Stalin a Churchill del 18 luglio 1941 (in risposta alla missiva del
Primo Ministro inglese del 7 luglio). Le richieste di Stalin, riguardo a un
impegno immediato inglese in forze sul continente, erano irrealistiche: in primo
luogo a causa della debolezza dell'esercito britannico (reduce dalle disfatte in
Francia, Norvegia, Grecia e Creta) e inoltre perché il piano di guerra di
Churchill del 1941 (prima dell'entrata in guerra degli Stati Uniti) era
completamente differente. Esso partiva dalla convinzione (presente soprattutto
nell'establishment militare) di un rapido crollo dell'URSS e si fondava su:
potenziamento massimo dei rifornimenti di armi dagli Stati Uniti (secondo la
Legge Lend-Lease Affitti e Prestiti dell'11 marzo 1941), continuo incremento dei
bombardamenti strategici terroristici del Bomber Command per scuotere il morale
dei civili tedeschi e distruggere l'industria bellica del Reich, organizzazione
di piccole operazioni periferiche dirette a logorare il nemico e a provocare il
crollo dei suoi alleati (secondo il vecchio schema adottato dagli inglesi contro
Napoleone nella guerra d'indipendenza spagnola). Erano quindi state pianificate
le operazioni: Crusader (in Cirenaica), Acrobat (Tripolitania), Gymnast
(Nordafrica francese), Jupiter (Norvegia) e Whipcord (Sicilia).

Nel gennaio del 1942 Churchill e Roosevelt s'incontrarono in America: l'accordo
fu immediato sul concetto del Germany first (sconfiggere prima la Germania e poi
occuparsi del Giappone), ma nel campo della pianificazione operativa sorsero
ampi contrasti tra inglesi (desiderosi di non correre rischi e di coinvolgere
gli Stati Uniti in Africa – piano 'Super-Gymnast') e gli americani. Nell'aprile
1942 Marshall inviò in Europa Eisenhower e Clark, che subito pianificarono
operazioni per un rientro in forze sul continente fin dal 1942, per alleviare i
russi di nuovo sotto pressione (piano 'Sledgehammer') e poi nel 1943 con
offensive in grande stile (piano 'Round-up').

Durante il viaggio di Molotov a Washington (maggio), Roosevelt diede precise
assicurazioni positive in questo senso (forse anche per evitare impegni
politico-territoriali precisi), ma Churchill e gli strateghi inglesi riuscirono,
negli incontri del 18-20 luglio 1942, a imporre l'abbandono di questi progetti
americani (anche a causa della disfatta di Tobruch in Africa e delle nuove
ritirate sovietiche) e a stabilire come unico impegno positivo angloamericano
per 1942 il piano 'Torch' - ex Super-Gymnast (sbarco nel Nordafrica francese).

Tuttavia, l'ipotesi di aprire un "secondo fronte" che minacciasse direttamente
la Germania, magari partendo da un'invasione della Francia occupata dai
tedeschi, non poteva essere del tutto trascurata. A tal proposito, i dubbi
strategici e logistici dei generali Alleati risiedevano, soprattutto, nel
cercare di capire se fosse possibile occupare un porto marittimo francese sul
Canale della Manica, da utilizzare sia come punto di lancio per un'invasione su
vasta scala, sia come punto di approdo sicuro per i rifornimenti alle truppe
impegnate nell'invasione. Gli Alleati concordarono nell'effettuare un
esperimento, per sondare la capacità di reazione della Wehrmacht: avrebbero
tentato l'invasione del porto di Dieppe, sulla costa francese. Le truppe alleate
avrebbero dovuto conquistarlo il più rapidamente possibile; quindi avrebbero
tentato di mantenerlo occupato e controllato per almeno 48 ore; dopodiché
sarebbero state evacuate. Se la Wehrmacht avesse dimostrato incapacità a reagire
efficacemente, la futura ipotetica invasione della Francia avrebbe potuto avere
inizio da un porto.

Il 18 agosto fu messo in azione il piano Jubilee a Dieppe, che però si risolse
in un completo disastro. Non solo le truppe sbarcate (principalmente canadesi)
non riuscirono a occupare il porto, ma furono in gran parte distrutte dalle
truppe tedesche in difesa (soltanto una minoranza di soldati alleati riuscì a
essere evacuata dal campo di battaglia) e la battaglia aerea sopra le spiagge
terminò con una netta vittoria della Luftwaffe. Pertanto i Generali alleati
ebbero la conferma che non sarebbe stato possibile invadere la Francia
attaccando direttamente un porto marittimo; ma sarebbe stato necessario
inventare nuove soluzioni tattiche, che sarebbero state poi impiegate nello
sbarco in Normandia del 6 giugno 1944. Per contro, il fallimento alleato a
Dieppe mise comunque in allarme Hitler, che diede ordine di cominciare la
costruzione di un imponente Vallo Occidentale o Vallo Atlantico, una lunghissima
catena di fortificazioni difensive che, teoricamente, si sarebbe dovuta
estendere sulle coste di tutto il Nord Europa occupato dai tedeschi: dalle coste
della Norvegia alle coste meridionali francesi sino ai confini con la Spagna,
creando così una Fortezza Europa. Da questo punto di vista, la sanguinosa
incursione alleata su Dieppe risultò un discreto successo "indiretto", in quanto
la conseguente decisione di Hitler, di costruire una quantità impressionante di
fortificazioni a ovest, comportò il dispendio di enormi quantità di risorse
industriali, come ad esempio l'acciaio, che altrimenti l'industria bellica
tedesca avrebbe potuto impiegare per produrre più carri armati e cannoni, da
destinare al Fronte Orientale.

Poco prima, durante il suo soggiorno a Mosca (12-17 agosto 1942), Churchill
aveva illustrato a un furibondo Stalin le motivazioni delle nuove decisioni
alleate: l'URSS sarebbe rimasta da sola a combattere il Terzo Reich sul
continente almeno per un altro anno, mentre gli Alleati avrebbero preso la
strada per l'Africa, in attesa di un ulteriore logoramento tedesco all'est,
nonché in attesa della costituzione di adeguate forze americane in Inghilterra,
per un ipotetico attacco in forze in Francia nel 1943 o più probabilmente nel
1944.

Il 2 febbraio 1943, i resti della 6ª Armata tedesca si arresero a Stalingrado.
Mentre si consumava il drammatico finale dell'interminabile battaglia, Stalin e
il Comando supremo ampliarono le dimensioni e gli scopi dell'offensiva invernale
sovietica. Coscienti delle enormi perdite inflitte alle truppe dell'Asse (quasi
70 divisioni distrutte – almeno 30 tedesche, 18 rumene, 10 italiane e 10
ungheresi) e di fronte ai segni di ritirata generale dei tedeschi (il 30
dicembre era cominciato il ripiegamento dal Caucaso e il 12 gennaio era
cominciata con un grande successo l'Offensiva sul medio Don contro le truppe
ungheresi e il Corpo Alpino italiano) i comandi sovietici sperarono di
respingere il nemico, prima del disgelo di primavera, almeno fino al Dnepr e
alla Desna. Le vittorie sovietiche, in effetti, si succedettero: sul Medio Don
le colonne corazzate sovietiche procedevano verso Kursk e Char'kov, il Caucaso
venne progressivamente liberato, Rostov sul Don tornò in mano russa il 14
febbraio, il 30 gennaio erano cominciate due nuove operazioni (Operazione
Galoppo e Operazione Stella) dirette verso il Dnepr e il mar d'Azov e il 16
febbraio cadde anche Char'kov dopo una dura battaglia contro alcuni reparti
scelti tedeschi.

Stalin e lo Stavka organizzarono contemporaneamente altre offensive sul fronte
di Leningrado, che venne parzialmente sbloccata il 18 gennaio, sul fronte di
Ržev-Vjaz'ma, dove i tedeschi ripiegarono ordinatamente ai primi di marzo e
anche sul fronte di Orël e Smolensk. Tuttavia, ormai anche i sovietici erano
esauriti dopo tre mesi di offensive ed estenuanti inseguimenti: i reparti erano
stanchi e le carenze logistiche si aggravavano. I comandi e lo stesso Stalin
sottovalutarono le difficoltà e i pericoli. I tedeschi, dopo un momento di
sbandamento, mantennero la loro efficienza combattiva e con l'afflusso di forti
reparti corazzati provenienti dalla Francia, organizzarono una controffensiva
per tagliare fuori le punte avanzate sovietiche e ristabilire la situazione su
tutto il fronte Orientale.

A partire dal 19 febbraio le Panzer-Divisionen tedesche del feldmaresciallo von
Manstein sferrarono il loro contrattacco: i sovietici furono colti di sorpresa
(era convinzione generale che i tedeschi avrebbero continuato la loro ritirata)
e sconfitti. Tutte le colonne di testa vennero messe in grave difficoltà e
cominciarono a ripiegare. I tedeschi riguadagnarono la linea del Donec e del
Mius, a marzo riconquistarono anche Char'kov, prendendosi una sanguinosa
rivincita (Terza battaglia di Char'kov). Anche i tentativi sovietici verso Orël
e Smolensk vennero respinti. A metà marzo con l'arrivo della rasputizsa (disgelo
primaverile) le operazioni si fermarono e il fronte si stabilizzò
momentaneamente.

Nella primavera del 1943, la nuova linea del Fronte presentava nel settore
centrale un grosso saliente sovietico profondamente spinto verso ovest, presso
Kursk: situazione potenzialmente pericolosa e favorevole a un nuovo attacco
tedesco a tenaglia. Hitler, scosso dalla catastrofe di Stalingrado e dalle
sconfitte subite in Africa Settentrionale dall'Afrikakorps, con conseguente
ulteriore indebolimento dell'alleato italiano, mostrò per una volta indecisione
nella pianificazione strategica. Timoroso di un nuovo fallimento, e di fronte ai
pareri ampiamente divergenti dei suoi generali, Hitler decise successivi rinvii
della prevista offensiva a tenaglia, per dare tempo all'industria bellica
tedesca di fornire alla Wehrmacht un grande numero di carri armati, tra i quali
i nuovi Panther e Tiger dai quali si aspettava risultati decisivi.

Il ritardo tedesco nello scatenare l'offensiva fornì ai sovietici l'opportunità
di rafforzare e fortificare il Saliente di Kursk. Anche Stalin stava
pianificando nuove offensive, per liberare il territorio sovietico ancora
occupato, ma di fronte ai giganteschi preparativi tedeschi decise, su consiglio
anche dei suoi Generali, di mantenersi in un primo tempo sulla difensiva, per
poi passare in un secondo momento a una controffensiva generale. L'Armata Rossa
ebbe tutto il tempo di prepararsi allo scontro. Il Saliente di Kursk fu riempito
di mine anticarro e cannoni anticarro sovietici; trasformandosi da potenziale
punto debole del Fronte sovietico in autentica trappola per la Wehrmacht.

Il 5 luglio i tedeschi diedero inizio all'operazione Cittadella per schiacciare
il saliente di Kursk: furono otto giorni di battaglia durissimi tra i panzer
tedeschi e le difese anticarro e i carri armati sovietici. Il 12 luglio i
tedeschi, dopo aver subito grosse perdite, non erano ormai più in grado di
insistere nell'attacco. La gigantesca mischia corazzata di Prochorovka suggellò
la sconfitta tedesca, proprio mentre nello stesso momento, secondo i progetti di
Stalin, i sovietici passavano a loro volta all'attacco nella regione di Orël e
sul Mius. I tedeschi, avendo perso circa il 60% delle forze corazzate
disponibili sul fronte orientale, dovettero rinunciare definitivamente
all'iniziativa a est: cominciava ora per loro una lunga e sanguinosa ritirata.

L'offensiva di Stalin si sviluppò progressivamente su tutti i settori principali
dell'immenso fronte orientale: fin dal 12 luglio era cominciata la battaglia di
Orël, il 3 agosto i sovietici passarono all'attacco, dopo aver ricostituito con
grande rapidità grosse forze corazzate offensive (nonostante le pesanti perdite
di Kursk) anche nel settore di Belgorod. La battaglia fu sempre durissima: i
tedeschi non ripiegarono senza combattere e, al contrario, organizzarono
continui ridispiegamenti delle loro esperte Panzer-Division per rafforzare le
difese e effettuare aspri contrattacchi. L'avanzata sovietica fu però
inesorabile, anche se duramente contrastata: il 5 agosto veniva liberata Orël,
il 23 finiva con la vittoria russa la quarta battaglia di Char'kov, dopo nuovi
furiosi scontri di carri armati; ai primi di settembre crollava anche il fronte
sul Mius (presa di Taganrog e Stalino). A questo punto Hitler accolse, pur con
riluttanza, la proposta del feldmaresciallo Erich von Manstein di un
ripiegamento strategico fino alla linea del Dnepr (l'ipotizzato Ostwall), poiché
le perdite tedesche erano state ingenti, le riserve corazzate erano esaurite e i
russi apparivano nettamente superiori.

Cominciò così la grande battaglia per il Dnepr: le truppe sovietiche,
energicamente spronate da Stalin, inseguirono subito l'esercito tedesco in
ritirata che tentava di attestarsi saldamente sul grande fiume. Il progetto
tedesco fallì: i sovietici costituirono rapidamente numerose teste di ponte da
cui partire per liberare anche l'Ucraina occidentale; l'obiettivo più importante
era Kiev, che venne liberata il 6 novembre dopo un'audace manovra aggirante
delle truppe corazzate sovietiche. Anche più a sud i sovietici si attestarono
sulla riva occidentale del Dnepr e liberarono progressivamente (dopo duri
scontri) i grandi centri di Dnepropetrovsk, Zaporož'e, Kremenčuk. Infine anche a
nord, nella regione centrale, l'Armata Rossa passò all'offensiva e, nonostante
la resistenza tedesca e le difficoltà del terreno, liberò anche Brjansk (17
settembre) e Smolensk (25 settembre).

Tuttavia i tedeschi, pur fortemente indeboliti, mantennero ancora il possesso
della Crimea, degli importanti centri minerari di Krivoy Rog e Nikopol' e
sferrarono anche una nuova controffensiva (con l'afflusso di rinforzi dall'ovest
e dall'Italia) che mise in grosse difficoltà le truppe sovietiche che avanzavano
dopo la liberazione di Kiev, (controffensiva di Žytomyr: novembre-dicembre
1943). Nonostante questi rovesci locali e le gravi perdite (oltre 1 milione di
morti solo nel secondo semestre del 1943), Stalin e l'Armata Rossa conclusero il
1943 con pieno successo: l'esercito tedesco era stato gravemente danneggiato
(1 400 000 morti, feriti o dispersi tra luglio e dicembre) ed era ora inferiore
numericamente e tecnicamente, gran parte delle regioni occupate erano state
liberate, l'offensiva invernale, già in preparazione, prometteva nuovi successi,
l'intervento in forze sul continente degli anglosassoni era imminente.

Intanto, nel 1942, in Africa settentrionale le forze italo-tedesche avevano
ripreso l'iniziativa ricacciando gli inglesi dalla Libia e penetrando in Egitto.
Rommel si vedeva aperta la strada verso Il Cairo e fece balenare a Hitler la
possibilità di raggiungere il canale di Suez entro l'autunno. L'estate del 1942
fu l'ultimo periodo dell'espansione tedesca, con la conquista del Caucaso in
Unione Sovietica e la corsa di Rommel verso Suez, ciò che per pochi mesi aveva
dato l'illusione di un'unica e gigantesca manovra a tenaglia dalla Russia
all'Egitto. Il 27 giugno 1942 Rommel raggiunse El Alamein, a 80 km da
Alessandria, ma qui aspettò invano le divisioni corazzate di supporto che aveva
chiesto per vincere la battaglia decisiva: la guerra in Unione Sovietica
assorbiva infatti tutto lo sforzo produttivo della Germania. Mussolini stesso
era arrivato in Egitto, pronto per entrare trionfalmente al Cairo. Dal 23
ottobre al 3 novembre la battaglia infuriò accanita ad El Alamein, ma la
superiorità aerea alleata e la penuria di munizioni e carburante da parte
dell'Asse costrinse Rommel a una lunga ritirata. Il 23 gennaio 1943 gli inglesi
entrarono a Tripoli, mentre gli avversari continuarono a ritirarsi dalla Libia
alla Tunisia, dove resistettero fino a primavera perdendo circa 200 000 uomini.
Nel maggio del 1943 la guerra in Africa era finita e gli anglo-americani
poterono usarne le basi per invadere la Sicilia in luglio (Sbarco in Sicilia).

In realtà le decisioni definitive alleate riguardo alla pianificazione operativa
avevano scatenato nuovi duri contrasti tra gli americani, desiderosi di un
pronto ritorno in forze in Europa occidentale (Operazione Round-Up per un
attacco in Francia nel 1943, che poi sarebbe diventata l'operazione Overlord del
1944) e Churchill, più interessato a consolidare gli interessi inglesi nello
scacchiere orientale e meridionale, quindi propenso (in attesa di un ulteriore
dissanguamento tedesco all'est) per l'esecuzione di operazioni marginali nel
Mediterraneo, nei Balcani, nell'Egeo (il ventre molle dell'Europa secondo
Churchill). Le decisioni della Conferenza di Casablanca portarono allo sbarco in
Sicilia del 10 luglio 1943, anche nell'intento di provocare un crollo del regime
fascista già fortemente indebolito. Le rapida dissoluzione delle difese italiane
in Sicilia provocò una svolta decisiva in Italia: il 25 luglio Mussolini venne
destituito dal re Vittorio Emanuele III, imprigionato in una località segreta e
sostituito dal maresciallo Pietro Badoglio. Il ventennale regime fascista si
dissolse in pochissime ore senza opporre resistenza.

Dopo confuse manovre diplomatiche Badoglio e il re decisero di accettare
l'armistizio imposto dagli Alleati: l'Italia si arrese, firmando l'armistizio il
3 settembre, reso poi pubblico l'8 settembre, ma le truppe tedesche si mossero
con grande velocità e risolutezza e riuscirono, anche a causa del completo
crollo militare e politico della struttura statale italiana, a disarmare
l'esercito italiano (oltre 600 000 soldati italiani furono catturati e deportati
in Germania), occuparono Roma e affrontarono anche con abilità l'invasione
alleata della penisola. Lo sbarco a Salerno (9 settembre 1943) venne quindi
fortemente contrastato delle truppe tedesche del feldmaresciallo Albert
Kesselring; dopo aver rallentato l'avanzata angloamericana, i tedeschi
ripiegarono metodicamente, infliggendo dure perdite, sulle varie linee difensive
stabilite sugli Appennini Meridionali. Alla fine dell'anno le intemperie
invernali e l'abile condotta dell'esercito tedesco condussero alla definitiva
stabilizzazione del fronte sulla cosiddetta Linea Gustav, imperniata sulle
difese di Cassino. L'avanzata era, almeno per il momento, finita. Nel frattempo,
nell'Italia occupata dai tedeschi, Hitler (dopo la liberazione di Mussolini il
12 settembre) organizzò un governo fascista fantoccio (Repubblica Sociale
Italiana) con il redivivo Duce alla sua testa: il duro comportamento delle
truppe e delle autorità tedesche (e di quelle fasciste) nell'Italia occupata
favorì l'inizio dei primi fenomeni di resistenza contro l'occupante. La
situazione dell'Italia divenne tragica: trasformata in campo di battaglia, era
occupata dai tedeschi a nord e dagli alleati a sud, preda dei bombardamenti e
ridotta in miseria.

Fin dal 24 dicembre, dopo la breve pausa imposta dalla controffensiva tedesca di
Žytomyr, l'Armata Rossa riprese la sua offensiva nel settore meridionale del
fronte orientale. Nonostante il peggioramento delle condizioni climatiche, i
sovietici, partendo dalla loro grande testa di ponte a Kiev, progredirono
nell'Ucraina occidentale nel tentativo di schiacciare le forze tedesche sulla
costa del mar Nero. La resistenza tedesca, ancora una volta basata sulle forze
corazzate, riuscì a frenare l'avanzata, ma le truppe che Hitler aveva
ostinatamente lasciato nella testa di ponte sul Dnepr di Kaniv, vennero
accerchiate e distrutte dopo una nuova terribile battaglia invernale (battaglia
della sacca di Korsun', terminata il 18 febbraio con quasi 50 000 perdite
tedesche).

Questo nuovo disastro tedesco facilitò la successiva avanzata di tutto lo
schieramento meridionale sovietico: a sud vennero liberate Krivoy Rog (22
febbraio) e Nikopol' (8 febbraio) e rimase isolato il raggruppamento tedesco in
Crimea; il maresciallo Konev cominciò la sua celebre marcia nel fango e, a
dispetto delle intemperie, liberò Uman' e proseguì a valanga superando in
successione il Buh Meridionale, il Dnestr e il Prut. Il maresciallo Žukov
manovrò in profondità verso Černivci e i Balcani. A Kam'janec'-Podil's'kyj i
carri armati dei due marescialli riuscirono a chiudere in una sacca un'intera
armata tedesca (28 marzo); per i tedeschi sembrò giunta la catastrofe finale a
sud ma l'armata accerchiata riuscì, con una ritirata di centinaia di chilometri
e aiutata da un efficace contrattacco di truppe corazzate affluite dall'ovest al
comando del generale Model (che aveva sostituito von Manstein), a uscire dalla
sacca e a trarsi in salvo (4 aprile). In questo modo i tedeschi riuscirono a
evitare il crollo ma tutta l'Ucraina fu ormai persa con i sovietici già
penetrati in Romania (dopo aver liberato Odessa) e in Polonia orientale. Anche a
nord i sovietici riuscirono a rompere in modo definitivo la presa tedesca su
Leningrado il 26 gennaio (dopo un terribile assedio di 900 giorni) e a
progredire, con grosse difficoltà e gravi perdite, verso gli Stati baltici fino
a raggiungere la linea Pskov-Narva ancora saldamente tenuta dai tedeschi.

Alla vigilia di Overlord, ai russi rimanevano da liberare solo la Bielorussia e
gli Stati baltici; a costo di incredibili sacrifici e spaventose perdite (oltre
700 000 morti da gennaio a giugno), l'esercito tedesco era stato dissanguato
(quasi 1 milione di perdite dell'Asse durante l'inverno 1943-44), Stalin poteva
ora guardare con fiducia ai suoi vasti progetti geostrategici di
riorganizzazione della carta europea.

Dopo quasi due anni di preparativi e di pareri discordanti tra gli Alleati,
durante la conferenza di Teheran venne presa la decisione di attaccare il
cosiddetto Vallo Atlantico, allo scopo di aprire il secondo fronte,
insistentemente richiesto da Stalin dall'inizio dell'operazione Barbarossa, con
il duplice intento di liberare la Francia e di sottrarre risorse alle forze
tedesche impegnate sul fronte orientale contro l'Armata Rossa. L'Operazione
Overlord prese il via il 6 giugno 1944, con lo Sbarco in Normandia ed ebbe
termine il 26 agosto con la liberazione di Parigi.

Dopo lo sbarco le truppe Alleate, disponendo di una schiacciante superiorità
aerea, riuscirono dapprima ad attestarsi sulle spiagge e successivamente ad
avanzare verso sud e nel Cotentin; i primi tentativi di sfondamento da parte
della 2ª armata britannica, comandata dal generale Miles Dempsey, nel settore di
Caen furono respinti dalle divisioni corazzate tedesche e la città cadde solo il
9 luglio, mentre nel settore di competenza della 1ª armata americana, comandata
dal generale Omar Bradley, l'avanzata fu ostacolata dal bocage normanno e solo
il 26 giugno fu conquistato l'obiettivo del porto di Cherbourg.

L'attacco in profondità sul fronte tedesco venne portato dagli americani con la
cosiddetta operazione Cobra nel settore di Saint-Lô: l'attacco ebbe successo e,
oltre a sfondare il fianco sinistro del fronte tedesco, permise alla 3ª armata
americana, comandata dal generale George Smith Patton, di aprirsi un varco verso
la Bretagna; Hitler, reduce dall'attentato del 20 luglio, proibì qualunque
ripiegamento e ordinò un contrattacco, la cosiddetta operazione Lüttich, che
venne interrotto dopo soli quattro giorni a causa dell'impossibilità di
perseguire l'obiettivo di respingere gli americani verso Avranches.

Il 14 agosto la 1ª armata canadese, comandata dal generale Harry Crerar, sferrò
un'offensiva verso Falaise, allo scopo di congiungersi con le forze americane
che a sud avevano occupato Argentan; la cosiddetta operazione Tractable,
nonostante i ritardi dovuti alla resistenza tedesca, consentì di perseguire
l'obiettivo ma una larga parte delle forze nemiche riuscì a sottrarsi alla sacca
di Falaise, ripiegando verso la Senna. Sconfitte le forze tedesche poste a
difesa della Normandia, le forze Alleate poterono dirigersi verso Parigi che
venne liberata il 25 agosto, con l'ingresso nella capitale della 2ª divisione
corazzata francese, comandata dal generale Philippe Leclerc de Hauteclocque,
alla quale venne consentito, a seguito di accordi intercorsi tra il comando
alleato e il generale Charles de Gaulle, comandante delle forze della Francia
libera, di entrare per prima, sfilando in parata il giorno successivo.

Fin dal 15 agosto un nuovo sbarco alleato in Provenza (Operazione Dragoon)
suggellava la disfatta tedesca all'ovest: ai primi di settembre l'avanzata
sembrava ormai inarrestabile (nonostante la perdita di circa 210 000 uomini) e
la sconfitta tedesca definitiva (oltre 500 000 perdite subite). Il 3 settembre
gli inglesi entravano a Bruxelles, l'11 settembre le prime truppe alleate
raggiungevano il confine tedesco, i reparti corazzati americani del generale
Patton, estremamente mobili, superavano la Mosa e la Mosella e raggiungevano la
Lorena.

Ancor prima dell'inizio dell'Operazione Overlord (6 giugno), i russi ottennero
una nuova vittoria liberando la Crimea (compreso il grande porto di Sebastopoli)
schiacciando le ingenti forze tedesco-rumene rimaste intrappolate nella penisola
sul Mar Nero (9 maggio). Il 10 giugno Stalin sferrò una nuova offensiva
all'estremo nord del fronte orientale (nell'istmo di Carelia) per regolare i
conti con la Finlandia: dopo una dura resistenza, le forze sovietiche,
nettamente superiori, ebbero ragione delle difese finniche (presa di Vyborg il
20 giugno). La Finlandia abbandonò l'alleanza con la Germania e accettò di
firmare la pace con l'URSS (19 settembre) conservando la propria indipendenza a
prezzo di nuove perdite territoriali.

Il 22 giugno (a tre anni esatti dall'inizio dell'operazione Barbarossa) Stalin
diede il via all'operazione Bagration che si dimostrò una spettacolare
dimostrazione della potenza dell'Armata Rossa. L'attacco venne sferrato contro
le forze tedesche in Bielorussia e fin dall'inizio ottenne pieno successo. Con
manovra a tenaglia, le potenti unità corazzate sovietiche (4 000 mezzi
corazzati) prima travolsero i capisaldi tedeschi di Vitebsk sulla Dvina (26
giugno) e di Babrujsk sulla Beresina (27 giugno) e quindi serrarono velocemente
su Minsk. I tedeschi, molto indeboliti, tentarono disperatamente di rallentare
l'avanzata per permettere il deflusso delle forze che rischiavano di rimanere
tagliate fuori ad est della Beresina, ma l'avanzata sovietica fu inarrestabile:
Minsk venne liberata il 3 luglio, nei giorni seguenti le armate tedesche rimaste
isolate vennero progressivamente distrutte (oltre 100 000 prigionieri). L'intero
raggruppamento centrale tedesco era crollato; a questo punto le colonne
corazzate sovietiche proseguirono l'avanzata in due direzioni
contemporaneamente: verso nord-ovest (presa di Vilnius il 13 luglio e di Kaunas
il 1º agosto) per raggiungere la costa baltica; e direttamente verso ovest in
direzione del Niemen e della Vistola (presa di Lublino il 23 luglio e di
Brest-Litovsk il 28 luglio, raggiungimento del confine tedesco in Prussia
Orientale il 31 luglio). Inoltre, fin dal 13 luglio, l'Armata Rossa passò
all'attacco anche più a sud (in Volinia); dopo duri scontri, i carri armati
russi liberarono Lvov (27 luglio) e proseguirono a valanga verso la Vistola che
attraversarono d'assalto a Sandomierz e a Magnuszew. Ma ora i tedeschi, con
l'arrivo di forti riserve corazzate e nonostante lo sbandamento dell'attentato a
Hitler del 20 luglio, riuscirono miracolosamente a riprendersi, a fermare
l'avanzata sovietica verso il golfo di Riga, a contenere le teste di ponte sulla
Vistola e ad arrestare l'avanzata su Varsavia.

Il 30 luglio l'Armia Krajowa polacca (filoccidentale e legata al governo polacco
di Londra) cominciò la drammatica rivolta di Varsavia; ma i tedeschi riuscirono
a controllare la situazione, a schiacciare progressivamente l'insurrezione e a
respingere, con l'intervento di alcune Panzer-Divisionen, le esauste colonne
corazzate sovietiche in avvicinamento alla capitale polacca (battaglia di
Radzymin). Stalin certamente non si dispiacque del fallimento della rivolta e
contava di trarre profitto dalla sconfitta degli insorti nazionalisti, tuttavia
il mancato intervento sovietico in aiuto fu dovuto in parte anche
all'esaurimento delle truppe e alla violenza del contrattacco tedesco. Dopo
un'avanzata di oltre 500 km e dopo aver inflitto ai tedeschi perdite enormi
(900 000 uomini da giugno a agosto), l'Armata Rossa si fermò sulla Vistola e sul
San: anche le sue perdite erano state ingenti (quasi 500 000 morti), inoltre
Stalin ora era ancor più interessato alla conquista del Baltico e a liberare le
nazioni balcaniche già alleate di Hitler.

Il 20 agosto le forze sovietiche a sud dei Carpazi sferrarono la terza grande
offensiva dell'estate 1944; una nuova manovra a tenaglia si chiuse rapidamente
su tutto lo schieramento tedesco-rumeno (24 agosto). La battaglia di
Iași-Chișinău si concluse con un nuovo trionfo per Stalin: dopo la perdita di
altri 200 000 soldati tedeschi, il vuoto si apriva per i carri armati sovietici;
le alleanze della Germania franarono: il 23 agosto la Romania abbandonò
l'alleato germanico e le colonne sovietiche dilagarono senza incontrare
resistenza (il 31 agosto i russi entrarono a Bucarest), il 9 settembre la
Bulgaria (a cui l'URSS aveva dichiarato guerra il 5) passò al fianco degli
Alleati e aprì le porte all'Armata Rossa, solo l'Ungheria rimase alleata dei
tedeschi (dopo il colpo di stato filonazista di Szalasi del 15 ottobre). Le
residue forze tedesche ripiegarono attraverso i Carpazi e cominciarono
l'abbandono della Grecia e della Jugoslavia (Belgrado venne liberata dai carri
armati sovietici provenienti dalla Bulgaria, insieme con le truppe di Tito, il
14 ottobre).

Contemporaneamente all'invasione della Francia, gli Alleati conquistarono Roma
(il 4 giugno) e, in poche settimane, il resto dell'Italia Centrale. In novembre,
raggiunto l'importante obiettivo simbolico-propagandistico, obiettivo a cui gli
inglesi molto tenevano, della conquista-liberazione di Forlì, la cosiddetta
"Città del Duce", le operazioni conobbero un rallentamento, dovuto all'arrivo
dell'inverno.

Alla metà di settembre la situazione del Terzo Reich sembrava disperata: ad
ovest, dopo il crollo del fronte di Normandia, le mobilissime colonne alleate
progredivano rapidamente nelle pianure franco-belghe disperdendo i demoralizzati
resti dell'esercito tedesco dell'ovest; in Italia le forze del feldmaresciallo
Kesselring ripiegavano verso nord, dopo aver perso tutta l'Italia centrale,
cercando di attestarsi sulla cosiddetta Linea Gotica apprestata per sbarrare
agli Alleati l'accesso alla valle Padana; nell'aria i bombardamenti strategici,
sempre più devastanti, provocavano enormi distruzioni e intralciavano la
produzione bellica tedesca di armi e carburanti sintetici; a est (dove
combatteva ancora il grosso della Wehrmacht) il fronte sembrava provvisoriamente
stabilizzato sulla linea della Vistola e in Prussia Orientale, ma il
raggruppamento tedesco nel Baltico rischiava di essere completamente isolato,
mentre nei Balcani, l'inarrestabile avanzata dell'Armata Rossa, con il
conseguente cambio di alleanza di Romania e Bulgaria, progrediva verso le
pianure ungheresi e metteva a rischio tutte le forze tedesche presenti in
Jugoslavia e in Grecia.

Contro tutte le previsioni, tuttavia, a questo punto si assistette a una
sorprendente ripresa tedesca autunnale su tutti i fronti, che avrebbe portato a
nuove sanguinose battaglie e anche a un ultimo tentativo tedesco di
controffensiva strategica. I fattori politico-strategici che resero possibile
questa imprevista ripresa tedesca furono principalmente: la spietata volontà di
Hitler di continuare a battersi, di rastrellare tutte le risorse umane e
materiali, di non rassegnarsi alla sconfitta; la capacità dell'esercito tedesco
di ripiegare senza perdere la coesione e la combattività dei reparti; l'abilità
dei comandanti tedeschi nelle improvvisazioni tattiche; alcuni errori alleati
nella pianificazione operativa e logistica; l'esaurimento momentaneo delle
risorse alleate all'ovest (in attesa della liberazione del porto di Anversa) e
la decisione di Stalin (probabilmente corretta) di dare priorità alle avanzate
Balcaniche e nel Baltico, per motivi politici ma anche strategici.

All'ovest, gli alleati, dopo uno spericolato attacco combinato terrestre e
aviotrasportato (organizzato dal generale Montgomery) per occupare in un sol
colpo tutti i ponti strategici su i vari rami del Reno (Operazione Market
Garden), fallito dopo l'aspra battaglia di Arnhem (17-25 settembre), si
ridussero durante l'inverno a operazioni limitate dirette alla completa
liberazione del porto di Anversa (a opera dei Canadesi), all'attacco alle
fortificazioni della cosiddetta Linea Sigfrido (precariamente riorganizzata dai
tedeschi) che portò alle logoranti battaglie di Aquisgrana (21 ottobre) e della
foresta di Hürtgen; alla liberazione, a opera di americani e francesi, di
Alsazia e Lorena. I tedeschi persero altro terreno, ma nel complesso riuscirono
a stabilizzare solidamente il fronte occidentale, infliggendo dure perdite agli
alleati (cosiddetto miracolo dell'ovest).

In Italia, il feldmaresciallo Kesselring, con la sua consumata abilità tattica,
contenne sulla Linea Gotica, l'avanzata alleata, indebolita da notevoli
prelevamenti di truppe a favore del fronte occidentale; alcuni ulteriori
tentativi offensivi alleati ottennero solo mediocri successi locali (presa di
Rimini il 21 settembre).

All'est, dove rimaneva oltre il 60% delle forze della Wehrmacht, l'offensiva
sovietica nei paesi Baltici venne duramente contrastata; Riga cadde il 13
ottobre, solo il 15 ottobre (al secondo tentativo) le forze corazzate sovietiche
raggiunsero la costa a Memel, isolando tutto il raggruppamento tedesco
settentrionale; ma queste forze continuarono a battersi, rifornite via mare, e
ripiegarono progressivamente in Curlandia dove sarebbero rimaste asserragliate
fino alla fine della guerra; in Prussia Orientale un primo attacco sovietico
venne respinto. Nei Balcani, con l'intervento di nuovi reparti corazzati e con
l'aiuto del governo fantoccio ungherese, Hitler organizzò un'aspra difesa nelle
pianure ungheresi. Le forze sovietiche, esauste, subirono in questa regione
numerosi scacchi a opera dei panzer (battaglie di Debrecen 22-25 ottobre). Dopo
un nuovo raggruppamento di forze, e con l'afflusso delle armate provenienti da
Belgrado, i russi ripresero l'offensiva e riuscirono, dopo nuovi scontri di
carri armati, ad avvicinarsi a Budapest, dove sarebbe stata combattuta fino al
febbraio 1945 una lunga e durissima battaglia.

Il 16 dicembre l'Esercito tedesco sferrava l'operazione Herbstnebel: era
l'inizio dell'offensiva delle Ardenne (nella storiografia anglosassone the
battle of the bulge: la battaglia della sacca), il disperato tentativo di Hitler
di ottenere una clamorosa vittoria all'ovest, scuotere il morale anglosassone e
ribaltare la situazione strategica. L'attacco, sferrato da tre armate e oltre
1 000 carri armati, colse di sorpresa i comandi alleati (convinti
dell'impossibilità di una nuova offensiva tedesca) e provocò confusione e anche
cedimenti tra le truppe americane attaccate. Alcune colonne corazzate tedesche
penetrarono in profondità, superando i deboli sbarramenti americani; i panzer di
testa, rallentati dalle intemperie climatiche (che tuttavia avevano anche
impedito interventi massicci dell'aviazione alleata) e dal terreno boscoso, il
24 dicembre giunsero in vista della Mosa. Tuttavia, i comandi alleati nel
frattempo erano riusciti a mobilitare tutte le riserve e, grazie alla coraggiosa
resistenza di alcuni reparti americani e all'efficace difesa dei nodi di
comunicazione più importanti (Bastogne), poterono gradualmente chiudere la
breccia e poi contrattaccare. Alla fine dell'anno l'avanzata tedesca era ormai
bloccata. Di fronte alla crescente superiorità numerica e materiale alleata, i
tedeschi ripiegarono lentamente sulle posizioni di partenza; a metà gennaio la
battaglia, sanguinosa per tutte e due le parti (oltre 80 000 perdite per parte)
era finita; essa segnava la fine delle ultime speranze di Hitler (era già
fallito anche un nuovo tentativo offensivo in Alsazia, l'operazione Nordwind).

Mentre si combatteva la battaglia delle Ardenne, in Ungheria continuavano i duri
scontri tra tedeschi (con l'aiuto dei reparti dell'esercito ungherese) e
sovietici (appoggiati dai contingenti rumeni); dopo nuove complesse manovre
delle colonne meccanizzate sovietiche a cavallo del Danubio e grosse battaglie
di mezzi corazzati, il 27 dicembre le tenaglie sovietiche si chiudevano
accerchiando completamente Budapest e le cospicue forze tedesche e ungheresi
poste a difesa della capitale magiara. Ben lontano dal rinunciare, Hitler
(mentre conduceva la battaglia all'ovest) organizzò ripetuti tentativi di
sbloccare la città con l'afflusso di nuove forze tedesche. Dopo nuovi aspri
scontri (e notevoli difficoltà e perdite per i sovietici) alla fine di gennaio i
tedeschi dovettero rinunciare al tentativo di soccorrere Budapest. Nel frattempo
dentro la città stava infuriando una micidiale battaglia stradale (quasi
altrettanto feroce di quella di Stalingrado) tra le truppe scelte tedesche
accerchiate (tra cui notevoli reparti di Waffen-SS) e le potenti truppe
d'assalto sovietiche. Fu una battaglia durissima combattuta fanaticamente, le
perdite furono ingentissime per tutte e due le parti, le devastazioni della
città sul Danubio enormi; Pest cadde il 18 gennaio ma la città vecchia di Buda
venne difesa ancor più accanitamente. Dopo scontri furibondi e un tentativo
fallito di sortita, le residue truppe tedesche e ungheresi si arresero il 13
febbraio 1945. La vittoria era stata raggiunta e il bottino dell'Armata Rossa
notevole (50 000 morti e 138 000 prigionieri tedesco-ungheresi complessivi da
novembre a febbraio), ma le perdite erano state pesanti anche per i russi
(320 000 uomini in tutta la campagna ungherese).

Mentre infuriavano i combattimenti nelle strade di Budapest, le enormi forze
sovietiche ammassate sulla Vistola e in Prussia Orientale avevano già ottenuto
una schiacciante vittoria e stavano marciando, apparentemente inarrestabili,
direttamente su Berlino. L'ultima grande offensiva invernale dell'Armata Rossa
era cominciata il 12 gennaio (in apparenza in anticipo sui piani per ordine di
Stalin, sollecitato da Churchill il 6 gennaio a cominciare senza indugio la
nuova offensiva per alleggerire gli Alleati sul fronte ovest) a partenza dalle
teste di ponte sulla Vistola di Baranow e Sandomir. Una vera valanga di uomini,
cannoni (32 000), carri armati (6 400) e aerei (4 800) si abbatté sulle precarie
difese tedesche (recentemente indebolite da Hitler, ingannato sulle intenzioni
sovietiche, con trasferimenti di truppe in Ungheria). Le prime linee sulla
Vistola vennero rapidamente travolte, Varsavia (città fantasma) cadde senza
combattere, le riserve corazzate tedesche, schierate troppo vicine alla prima
linea, vennero distrutte dai corpi meccanizzati del maresciallo Konev.

Un enorme vuoto si apriva davanti alle colonne dei marescialli Žukov e Konev che
si lanciarono rapidamente in profondità aggirando i capisaldi di resistenza
tedeschi di Breslavia e Posen (difesi dai tedeschi secondo la tecnica dei
"frangiflutti" (wellenbrecher), ideata da Hitler). L'avanzata in Polonia fu
rapidissima: il 17 gennaio venne raggiunta Częstochowa, il 19 Łódź e Cracovia,
il 28 gennaio Katowice (il bacino industriale della Slesia cadde intatto in mano
dei sovietici, secondo gli intendimenti di Stalin); alla fine di gennaio
l'Armata Rossa raggiungeva, dopo un'avanzata forsennata, il fiume Oder (ultima
protezione naturale per Berlino) e costituiva subito teste di ponte sulla riva
occidentale a Küstrin e a Opole: la capitale tedesca era distante appena 80 km;
la catastrofe tedesca era stata enorme (quasi 400 000 perdite in un mese), le
devastazioni immense, i civili tedeschi avevano abbandonato in massa i territori
invasi della Pomerania, della Prussia e della Slesia, i soldati sovietici si
erano spesso abbandonati al saccheggio e alla vendetta sulle popolazioni.

Molto più combattuta fu la battaglia in Prussia Orientale (attaccata dal 13
gennaio da un altro massiccio raggruppamento sovietico): i tedeschi, in difesa
del suolo patrio, si batterono con abilità e efficacia, sfruttando il terreno
boscoso e le solide fortificazioni. I russi dovettero impegnarsi in estenuanti e
sanguinosi attacchi frontali, impiegando grandi quantità di artiglieria pesante;
alcune colonne corazzate raggiunsero la costa baltica presso Marienburg il 27
gennaio, ma i tedeschi contrattaccarono e una parte delle truppe riuscì a
ripiegare in Pomerania. Le superstiti navi da guerra della Kriegsmarine
intervennero con le loro artiglierie in aiuto delle truppe a terra e inoltre
eseguirono numerose evacuazioni di reparti militari e soprattutto di civili in
fuga davanti alla valanga devastatrice dei russi. La lotta si prolungò fino ad
aprile; progressivamente le forze tedesche vennero frammentate e distrutte dopo
lotta accanita e ingenti perdite (585 000 perdite russe). La poderosa fortezza
di Königsberg venne attaccata a partire dal 1º aprile dalle forze sovietiche,
guidate personalmente dal maresciallo Vasilevsky e conquistata il 9 aprile,
grazie all'impiego in massa dell'artiglieria pesante e di grandi rinforzi di
aviazione (150 000 perdite tedesche). Piccoli nuclei di resistenza tedeschi
rimasero attivi nella regione del Frisches Haff fino alla capitolazione del
Terzo Reich.

Mentre si prolungava l'aspra battaglia in Prussia Orientale, le potenti forze
russe giunte all'Oder avevano interrotto in febbraio la loro avanzata verso
Berlino. Questa inattesa tregua era dovuta alla capacità di Hitler e dei
tedeschi di ricostituire un nuovo fronte difensivo con i resti delle forze
sconfitte e con l'afflusso di circa 20-25 divisioni dall'ovest e dall'Italia;
all'esaurimento e alle difficoltà logistiche delle forze sovietiche (dopo
un'avanzata di 600 km); alla decisione di Stalin, impegnato in quel momento nel
"grande gioco" della conferenza di Jalta, di non rischiare un balzo immediato su
Berlino, per timore di uno scacco a causa dei fianchi esposti delle avanguardie
sull'Oder. Durante febbraio e marzo, quindi, l'Armata Rossa si impegnò nel
rastrellamento delle sacche di resistenza tedesche rimaste indietro (che si
batterono con accanimento) e nella sconfitta delle forze nemiche in Pomerania e
in Slesia, in preparazione dell'ultima grande battaglia di Berlino.

Dopo la battaglia delle Ardenne e il crollo della linea della Vistola (con
conseguente trasferimento di numerose divisioni tedesche verso il fronte
orientale), l'esercito tedesco dell'ovest era ormai in nettissima inferiorità
numerica e materiale nei confronti delle forze alleate, continuamente potenziate
dall'afflusso di nuovi reparti americani da oltre oceano. Dopo una fase di
riorganizzazione e pianificazione (e anche di scontri tra generali inglesi e
americani sulle priorità strategico-operative), gli alleati poterono quindi
ripartire all'offensiva, a partire dall'8 febbraio, per superare la Linea
Sigfrido e conquistare tutto il territorio renano a ovest del grande fiume. I
tedeschi combatterono ancora con tenacia, ma la superiorità aereo-terrestre
alleata era troppo grande; dopo aspri scontri le truppe tedesche cercarono di
ripiegare dietro il Reno. Il 6 marzo gli americani entravano in Colonia;
sfruttando la crescente confusione tra le file del nemico, già il 7 marzo, con
un colpo di mano si impadronivano del grande ponte sul Reno di Remagen e
costituivano una prima testa di ponte ad est del fiume. Nel frattempo altri
reparti americani penetravano in Germania più a sud; il 21 marzo occupavano
Magonza e il 23 superavano anch'essi di sorpresa il Reno a Oppenheim,
organizzando una seconda testa di ponte. La resistenza tedesca dava segni di
collasso (280 000 prigionieri dall'8 febbraio al 23 marzo); la linea del Reno
era già intaccata e il morale dei soldati stava cedendo.

Il 23 marzo anche gli inglesi superavano il Reno (alla presenza di Churchill) a
Wesel, con una mastodontica operazione aeroterrestre (forse inutile visti i
segni di dissoluzione nel campo tedesco). A questo punto il fronte tedesco ad
ovest cedette definitivamente; il raggruppamento centrale venne accerchiato il 2
aprile nella 'sacca della Ruhr' dalle veloci colonne americane sbucate dalle
teste di ponte; la resistenza nella sacca fu debole e cessò già il 17 aprile
(325 000 prigionieri). Con deboli perdite, i mezzi corazzati alleati poterono
dilagare quasi a volontà nella Germania occidentale (sfruttando anche
l'eccellente rete autostradale tedesca), contrastati solo da una sporadica
resistenza di alcuni reparti fanatici di Waffen-SS e della Hitlerjugend. Il
grosso dei tedeschi si arrese o ripiegò in rotta.

Mentre gli anglo-canadesi puntavano su Brema e Amburgo (raggiunta il 2 maggio)
per anticipare i russi in Danimarca, le mobilissime unità americane al centro
(quasi 4 000 carri armati) puntavano verso il fiume Elba; il 10 aprile
raggiunsero Hannover, il 14 cadde Lipsia; il 13 aprile costituivano una prima
testa di ponte sul fiume vicino Magdeburgo (a 120 km da Berlino). In questa zona
alcune divisioni tedesche "fantasma" opposero resistenza e bloccarono l'avanzata
americana; del resto, secondo le disposizioni di Eisenhower, la linea dell'Elba
doveva costituire il limite massimo dell'avanzata americana su cui incontrare i
russi. Più a sud le colonne del generale Patton avanzarono in Sassonia e
Baviera, in direzione dell'Austria, mentre altre forze americane e francesi
penetrarono in Baviera (il 19 aprile cadde Norimberga e il 2 maggio Monaco) alla
ricerca di un fantomatico e inesistente Ridotto nazista alpino in cui, secondo
l'intelligence alleata, Hitler e i suoi fedelissimi avrebbero dovuto opporre
l'ultima resistenza. In realtà l'esercito tedesco ad ovest aveva ormai cessato
di combattere; milioni di soldati si consegnarono spontaneamente agli alleati
per non cadere in mano ai russi: la guerra in Europa era finita. Durante la loro
avanzata, gli alleati liberarono i vari campi di concentramento e di sterminio
nazisti, che svelarono pienamente la follia omicida del Terzo Reich; del resto,
fin dal 27 gennaio le truppe sovietiche erano entrate nel campo di Auschwitz in
Polonia. Il primo collegamento, molto amichevole, tra russi e americani avvenne
a Torgau sul fiume Elba il 25 aprile.

La capitolazione tedesca all'ovest venne firmata ufficialmente da Alfred Jodl il
7 maggio a Reims alla presenza del generale Eisenhower, comandate in capo delle
forze alleate.

Fino all'ultimo Hitler, ormai disperato e quasi farneticante, pianificò
fantomatiche offensive e proclamò propositi di resistenza a oltranza,
utilizzando i miseri resti delle armate sconfitte, vecchi e giovanissimi del
Volkssturm e divisioni "fantasma" (create frettolosamente con nomi altisonanti e
pochi mezzi). Ancora il 6 marzo le divisioni corazzate Waffen-SS ritirate dalle
Ardenne sferravano un'ultima offensiva in Ungheria nella zona del lago Balaton;
dopo duri scontri le forze sovietiche contennero l'attacco e passarono
all'offensiva (16 marzo). Ormai in disfacimento, le armate tedesche ripiegavano
per coprire Vienna; le colonne corazzate russe proseguirono superando tutti gli
sbarramenti. Vienna cadde il 13 aprile dopo alcuni aspri scontri dentro la
città; i russi si congiunsero il 4 maggio con gli americani provenienti da ovest
nella regione di Linz.

Il 16 aprile 1945 l'Armata Rossa sferrava la sua ultima offensiva generale con
obiettivo Berlino; l'attacco venne sferrato in gran fretta sotto la pressione di
Stalin: di fronte al crollo del fronte occidentale tedesco, ai segni evidenti di
dissoluzione della resistenza all'ovest e alla rapidità dell'avanzata,
scarsamente contrastata, alleata, c'era il rischio che gli alleati occidentali
precedessero i russi a Berlino (del resto nelle alte sfere tedesche c'erano
piani assurdi per aprire la Germania agli anglosassoni e tentare un rocambolesco
rovesciamento di alleanze). Al contrario, la resistenza tedesca sul fronte est
si stava rafforzando (con l'afflusso di rinforzi terrestri e aerei dagli altri
fronti) e le truppe nemiche erano intenzionate a battersi fino all'ultimo per
difendere la capitale e il Führer, ma anche per salvaguardare la popolazione
civile e guadagnare tempo in attesa dell'arrivo angloamericano da ovest.

La massa offensiva sovietica (agli ordini dei marescialli Žukov e Konev) era
imponente e nettamente superiore a quella nemica, ma inizialmente venne
impiegata male e confusamente; le perdite, di fronte alle difese fortificate
tedesche furono altissime; lo sfondamento decisivo (ottenuto con la forza bruta
di migliaia di carri armati impiegati in massa) fu ottenuto solo il 20 aprile.
Dopo queste difficoltà iniziali, la velocità dell'avanzata aumentò; in campo
aperto le armate corazzate sovietiche superarono tutti gli ostacoli e
manovrarono per accerchiare Berlino; il 25 aprile cominciò la battaglia dentro
l'enorme abitato della capitale. Hitler, ormai rassegnato e deciso a terminare
la sua vita e quella del Terzo Reich con un vero "Crepuscolo degli Dei"
nibelungico, decise di rimanere dentro la città e di organizzare la difesa
contando su reparti raccogliticci di Waffen-SS straniere, resti di
Panzer-Division disciolte e truppe del Volkssturm e della Hitlerjugend. La
battaglia casa per casa fu durissima e sanguinosa, i sovietici avanzarono passo
passo da tutte le direzioni lentamente e a costo di pesanti perdite;
dall'esterno alcuni tentativi di soccorrere Berlino da parte delle modeste forze
dei generali Wenck e Steiner fallirono; il cerchio di ferro sovietico era
impenetrabile. Sempre il 25 aprile l'Armata Rossa si congiungeva a Torgau
sull'Elba con l'Esercito Americano arrivato sul fiume fin dal 13 aprile.

La battaglia finale nel centro di Berlino terminò il 2 maggio con la resa della
guarnigione; Hitler si era suicidato già il 30 aprile dopo aver sposato il 29
aprile Eva Braun. I sovietici avevano così concluso vittoriosamente, dopo grandi
sacrifici, nel cuore della capitale nemica la "Grande Guerra Patriottica"; solo
in quest'ultima battaglia persero 135 000 uomini; le perdite tedesche furono di
400 000 morti e feriti e 450 000 prigionieri.

L'ultima manovra sovietica in Europa fu la marcia su Praga, insorta contro i
tedeschi il 5 maggio, organizzata da Stalin anche per anticipare l'arrivo degli
americani; le colonne corazzate russe diressero su Dresda e arrivarono nella
capitale cecoslovacca il 9 maggio. Sul Baltico le forze sovietiche si erano già
congiunte con le truppe inglesi provenienti dallo Schleswig-Holstein, dove si
era rifugiato l'ultimo governo del Reich guidato (secondo le disposizioni
testamentali di Hitler) dall'ammiraglio Karl Dönitz.

La notte dell'8 maggio, al quartier generale del maresciallo Žukov a Berlino
(alla presenza dei rappresentanti alleati Spaatz, Tedder e de Lattre) il
feldmaresciallo Keitel firmava il documento di resa incondizionata della
Germania. Per volontà di Stalin (volendo egli sottolineare il ruolo
preponderante dell'Unione Sovietica nella vittoria), i rappresentanti del Reich
avevano dovuto ripetere davanti ai russi la resa già firmata il 7 maggio al
quartier generale di Eisenhower a Reims.

Il Giappone aveva invaso la Cina nel 1937, prima che la seconda guerra mondiale
cominciasse in Europa. L'avanzata delle truppe nipponiche aveva costretto
l'esercito nazionalista Kuomintang di Chiang Kai-shek e l'Armata Rossa Cinese di
Mao Zedong a una tregua di fatto nella guerra civile per costituire un fronte
unito che, pur reso labile dalla mancata collaborazione tra le due fazioni, si
oppose all'invasione. Fu in quegli anni che l'ondata di nazionalismo che aveva
cominciato a scuotere il Giappone a cavallo degli anni trenta raggiunse il suo
apice: dopo le dimissioni da primo ministro nel luglio del 1940 di Mitsumasa
Yonai, contrario all'alleanza con Germania e Italia, l'incarico venne affidato
al nazionalista moderato Fumimaro Konoe; questi nominò ministro degli esteri il
radicale Yōsuke Matsuoka, fautore dell'entrata in guerra del paese, che
precedentemente aveva elaborato i piani per la realizzazione della "Sfera di
co-prosperità della Grande Asia orientale", un progetto che voleva l'Impero
giapponese padrone assoluto dell'Unione dell'Asia orientale, composta da paesi
alleati od occupati militarmente.

Tra il 24 e il 26 settembre 1940 il Giappone, approfittando dei successi della
Germania, occupò con il consenso forzato della Francia di Vichy (erede della
Terza Repubblica francese sconfitta nel giugno 1940) il nord della colonia
dell'Indocina: il Giappone si assicurò un territorio dal quale avrebbe potuto
lanciare operazioni militari contro la "strada della Birmania", l'unica via
terrestre dalla quale Chiang Kai-Shek riceveva armi, munizioni e rifornimenti
dagli Stati Uniti e dall'impero britannico. Il giorno seguente il primo ministro
Konoe siglò il Patto Tripartito con Germania e Italia: la forza principale che
spinse alla stipula furono i radicali nazionalisti, rappresentati dal ministro
degli esteri Matsuoka, che voleva così assicurare al Giappone un ruolo di primo
piano nella nuova ripartizione delle colonie in Asia. Per la frazione moderata
di Konoe, il patto rappresentava soprattutto una forma di assicurazione alla
politica giapponese in Cina, osteggiata dagli Stati Uniti e dall'URSS.

Il ministro degli Esteri Matsuoka incontrò Hitler nel marzo 1941, che sollecitò
una spinta offensiva giapponese verso sud contro le potenze anglosassoni, ma non
informò il diplomatico dei progetti tedeschi di offensiva generale contro
l'Unione Sovietica. Matsuoka, ignaro dei piani tedeschi, il 13 aprile firmò a
Mosca il Patto nippo-sovietico di non aggressione, che riduceva la pressione
sovietica sulla Manciuria e liberava le forze di Tokyo per la spinta verso sud.
Nella prima metà del 1941 gli Stati Uniti, pur rafforzando il sostegno alla
Cina, si concentrarono principalmente sulla guerra in Europa e in Atlantico,
potenziando gli aiuti al Regno Unito sulla base della Legge Affitti e Prestiti
dell'11 marzo 1941 e del concetto strategico che vedeva nella Germania il nemico
principale da sconfiggere. L'inizio dell'operazione Barbarossa il 22 giugno 1941
provocò una svolta della situazione generale e impose scelte decisive sia alla
dirigenza americana sia a quella giapponese. Il governo Konoe scelse di non
intervenire nella guerra tedesco-sovietica, ma di estendere il dominio
giapponese a sud per acquisire importanti materie prime strategiche e isolare
completamente la Cina; e fu messa in minoranza la fazione radicale guidata da
Matsuoka, favorevole all'intervento in Estremo Oriente contro i sovietici il
ministro degli esteri venne poi destituito il 16 luglio e il 21 luglio Konoe
formò un nuovo gabinetto con il generale Hideki Tōjō ministro della guerra. Il
24 luglio truppe giapponesi cominciarono a penetrare in Cocincina (Indocina
meridionale), occupando la baia di Cam Ranh e Saigon.

Gli Stati Uniti reagirono subito all'occupazione dell'Indocina imponendo
l'embargo petrolifero al Giappone, imitati nei giorni successivi dal Regno Unito
e dal governo olandese in esilio. Tale sanzione fu vista come un'indiretta
dichiarazione di guerra dal governo di Tokyo, costretto a scegliere se
abbandonare le ambizioni in Asia e la guerra in Cina o procurarsi i carburanti
con l'uso della forza. Dopo mesi di inutili trattative per assicurarsi la
neutralità di Washington, trovandosi a corto di carburante per l'embargo
petrolifero e rischiando di trovarsi con la flotta bloccata, il governo moderato
di Konoe cadde il 18 ottobre: il nuovo gabinetto fu presieduto dal generale
Tōjō, che mantenne anche la carica di ministro della guerra e fu nominato anche
ministro degli interni. Egli promosse un nuovo ciclo di trattative che però si
rivelarono ancor una volta sterili.

La fazione favorevole alla guerra ebbe così campo libero e l'offensiva
giapponese scattò il 7 dicembre 1941 con il bombardamento della base navale
statunitense di Pearl Harbor, senza una preventiva dichiarazione di guerra. Il
danno per la Flotta del Pacifico fu grave, anche se le portaerei si trovavano al
largo e non furono coinvolte. Immediata fu la risposta degli Stati Uniti, che il
giorno dopo dichiararono guerra al Giappone: furono imitati dal Regno Unito, dal
movimento France libre e dal governo olandese.

Le forze giapponesi invasero simultaneamente i possedimenti britannici in
Malesia e il Borneo e le Filippine occupate dagli americani, con l'intenzione di
conquistare i pozzi petroliferi delle Indie olandesi. Il 10 dicembre venne
distrutta la "forza Z", una squadra navale britannica composta dalla corazzata
HMS Prince of Wales e dall'incrociatore da battaglia HMS Repulse, preda
dell'aviazione della marina imperiale giapponese. Dopo il rapido crollo delle
difese britanniche in Malesia anche l'isola fortezza di Singapore (difesa da
truppe britanniche, indiane e australiane) si arrese il 15 febbraio 1942, dopo
una breve resistenza, alle forze giapponesi provenienti via terra dalla penisola
malese. Oltre 130 000 prigionieri dell'impero britannico caddero in mano
all'esercito giapponese: fu quella che lo stesso Churchill definì la più
umiliante sconfitta britannica e la più grande capitolazione inglese di tutti i
tempi.

Nel 1942 i giapponesi conquistarono le Filippine dopo una resistenza accanita ma
senza prospettive da parte delle forze filippino-statunitensi che si sarebbe
conclusa con la marcia della morte di Bataan; anche Singapore, la Malesia e il
Borneo caddero nelle mani dei giapponesi che arrivarono a minacciare la
frontiera indiana e la strada che collega l'India alla Cina, lungo la quale
passavano i rifornimenti alleati a Chiang Kai-shek. Subito dopo, anche
l'Australia venne minacciata e soggetta a una serie di attacchi aerei e di unità
subacquee, ma gli Alleati raccolsero le forze per fronteggiare un'eventuale
invasione e respingere la minaccia.

Durante il periodo di espansione, le forze giapponesi cominciarono anche la
spinta verso gli Stati Uniti. L'obiettivo finale era mettere a terra una forza
di invasione, dapprima nelle isole Hawaii, e comunque di allargare il perimetro
difensivo della cosiddetta Sfera di co-prosperità della Grande Asia orientale.
In questa ottica, le forze navali nipponiche si scontrarono con la flotta
alleata nella battaglia del Mar dei Coralli, che fu interlocutoria rispetto alla
più importante battaglia delle Midway, ma che comunque vide per la prima volta
le forze navali giapponesi non riuscire a prevalere su quelle alleate. Nella
battaglia di Midway, le forze giapponesi vennero invece duramente colpite
dall'aviazione imbarcata statunitense perdendo quattro portaerei di squadra
contro una statunitense e soprattutto non riuscendo a conseguire l'obiettivo
primario, l'atollo di Midway, che avrebbe avvicinato di molto le forze
nipponiche alle isole Hawaii.

Se la battaglia delle Midway segnò la fine dell'avanzata giapponese, la campagna
di Guadalcanal fu l'inizio dell'arretramento. Nel teatro delle Isole Salomone le
forze alleate e quelle giapponesi si combatterono per terra e in mare, con
vicende alterne ma che alla fine spostarono gli equilibri di forze verso gli
alleati, per il semplice motivo che questi avevano dalla loro parte delle
risorse economiche e umane molto superiori a quelle nipponiche, e pertanto, col
tempo, i giapponesi non riuscirono più a rimpiazzare le perdite subite in mezzi
e, per quanto riguarda gli uomini, soprattutto in termini di aviatori
addestrati. Inoltre, la strategia del "salti di rana" di MacArthur tagliò fuori,
gradualmente, dall'industria bellica nipponica le aree ricche di materie prime
come il Borneo.

La rapida e schiacciante vittoria delle potenze dell'Asse nei Balcani non segnò
la fine della guerra in questo teatro operativo; al contrario già a partire dal
giugno 1941 iniziò un movimento insuerrezionale in Jugoslavia che mise subito in
difficoltà gli occupanti; i tedeschi dopo la vittoria avevano lasciato solo
deboli forze in Serbia e contavano soprattutto aulla collaborazione di
formazioni locali di filonazisti, mentre il grosso delle truppe occupanti era
fornito dagli italiani che schierarono oltre 30 divisioni nei Balcani.
L'insurrezione ebbe inizio in Serbia e Montenegro e nella prima fase fu condotta
inseme dai partigiani comunisti di Josip Broz Tito e dai cetnici nazionalisti di
Draža Mihailović; la resistenza ottenne alcuni successi iniziali e costituì
"zone libere" in Serbia e nei territorio dello Stato Indipendente di Croazia,
mentre la rivolta in Montenegro causò pesanti perdite agli italiani che
rischiarono di essere costretti alla ritirata. Con l'afflusso di rinforzi, entro
il 1941 gli eserciti italo-tedeschi ripresero il controllo della situazione in
Serbia e Montenegro e inflissero pesanti perdite agli insorti che dovette
disperdersi o fuggire.

Nonostante una serie di offensive italo-tedesche all'inizio del 1942 i
partigiani rimasero attivi e potenziarono le loro forze costituendo brigate e
divisioni mobili. Tito alla fine del 1942 organizzò una nuova "zona libera" in
Bosnia centrale e costituì un vero esercito partigiano, l'Esercito Popolare di
Liberazione della Jugoslavia. All'inizio del 1943 Hitler decise di concentrare
nuove forze nei Balcani per distruggere definitivamente la resistenza nel timore
di uno sbarco anglo-americano; vennero quindi sferrate a febbraio e maggio due
grandi offensive con truppe tedesche, italiane, croate e cetniche. I partigiani
furono in grado resistere; la battaglia della Neretva si concluse con la pesante
sconfitta di italiani e cetnici e con l'avanzata partigiana in Erzegovina e
Montenegro, mentre nella battaglia della Sutjeska i partigiani di Tito,
nonostante le fortissime perdite, sfuggirono all'accerchiamento e conclusero la
ritirata tornando in Bosnia orientale. Da questo momento la resistenza
partigiana si rafforzò; i britannici decisero di abbandonare i cetnici di
Mihailović, dei quali era sempre più evidente la collaborazione con il nemico, e
di aiutare i partigiani; anche l'Unione Sovietica iniziò a sua volta a sostenere
materialmente le forze di Tito. Inoltre dopo l'8 settembre 1943 e la resa
dell'Italia, i partigiani jugoslavi poterono impadronirsi di una parte delle
armi, liberarono molti territori e accorparono nelle loro fila numerosi
volontari italiani.

I tedeschi reagirono brutalmente alla defezione e inviarono nuove forze con le
quali entro la fine del 1943 riconquistarono gran parte dei territori,
inflissero pesanti perdite ai partigani jugoslavi e stabilizzarono
temporanemanete la situazione. Nel 1944 la guerra ebbe una svolta anche nei
Balcani; le ultime offensive tedesche per distruggere la resistenza e catturare
o uccidere Tito fallirono e i partigaini guadagnarono terreno in Montenegro,
Bosnia e Sangiaccato; nell'estate 1944 entrarono in Serbia in cooperazione con
l'avanzata da est dell'Amrata Rossa. I cetnici di Mihailović e i
collaborazionisti di Milan Nedić furono sbaragliati, mentre i tedeschi
iniziavano la ritirata strategica delle loro forze in Grecia e cercavano di
difendere le loro posizioni in Jugoslavia. A ottobre iniziò la battaglia di
Belgrado che fu vinta dai partigiani di Tito e dalle forze meccanizzate
sovietiche; i tedeschi evacuarono Dalmazia, Montenegro e Serbia ma costituirono
un fronte stabile sullo Srem, in Bosnia e Erzegovina che fermò l'avanzata
partigiana per tutto l'inverno 1944-45. L'esercito popolare di liberazione di
Tito era ormai divenuto, grazie all'aiuto britannico e sovietico, un vero
esercito regolare con 800.000 combattenti uomini e donne organizzati in quattro
armate e circa 50 divisioni, con forze pesanti meccanizzate e squadriglie aeree.
Nella primavera 1945 questo esercito fu in grado di partecipare autonomamente
all'offensiva finale alleata contro le ultime posizioni tedesche. Sarajevo venne
liberata il 6 aprile, mentre il fronte dello Srem venne sfondato il 12 aprile e
le divisioni partigiane entrarono a Zagabria il 9 maggio; fin dal 2 maggio 1945
altre forze mobili partigiane avevano raggiunto Trieste in anticipo sugli
alleati occidentali. Nella città ebbe subito inizio la repressione contro gli
elementi italiani ritenuti ostili al potere comunista e si accese il contrasto
con le truppe britanniche. La guerra in Jugoslavia terminò solo il 15 maggio
1945 con la vittoria totale dei partigiani di Tito che arrivarono fino
all'Austria meridionale; i residui gruppi avversari, cetnici, ustaša,
nazionalisti sloveni, furono sommariamente eliminati nelle battaglie finali o
nelle successive, brutali, repressioni.

La guerra in Nordafrica cominciò nel 1940, quando, dopo molte esitazioni, le
truppe italiane avanzarono in Egitto, fino a Sidi Barrani, a circa 90 km dal
confine libico. Le truppe italiane, sebbene molto superiori di numero, erano mal
comandate e scarsamente equipaggiate. In autunno una controffensiva condotta dal
generale sir Archibald Wavell con un Corpo d'armata di circa 30 000 uomini
sbaragliò una forza di oltre 200 000 italiani, facendo decine di migliaia di
prigionieri e avanzando fino al golfo della Sirte. Nei primi mesi del 1941 le
prime forze tedesche comandate da Erwin Rommel sbarcarono in Libia. Il generale
tedesco assunse il comando delle operazioni sul campo, mentre il comando
supremo, piuttosto pavido e indeciso, rimase ai generali italiani. La
controffensiva italo-tedesca portò a controllare nuovamente la Cirenaica,
eccettuata la città di Tobruch, che rimase in mano britannica e sotto assedio.
In compenso, nel giugno 1941 le forze alleate invasero la Siria e il Libano,
occupando Damasco il 17 giugno e prevenendo una penetrazione italo-tedesca in
Siria. Allo stesso modo le forze britanniche presero il controllo dell'Iraq e
congiuntamente con l'Armata Rossa (l'Unione Sovietica era stata attaccata il 22
giugno), invasero l'Iran. Entrambi i Paesi erano fonti petrolifere
irrinunciabili.

L'Afrikakorps di Rommel avanzò rapidamente a est, portando l'assedio al vitale
porto di Tobruch. Le truppe, principalmente australiane, che difendevano la
città, resistettero finché vennero rilevate, ma una rinnovata offensiva
dell'Asse portò alla cattura della città e spinse indietro l'Ottava Armata
Britannica fino alla linea di El Alamein.

La prima battaglia di El Alamein ebbe luogo tra il 1º luglio e il 27 luglio
1942. Le truppe dell'Asse avanzarono fino all'ultimo punto difendibile prima di
Alessandria d'Egitto e del Canale di Suez, ma rimasero a corto di rifornimenti e
i britannici ebbero modo di allestire una solida linea difensiva. La seconda
battaglia di El Alamein avvenne tra il 23 ottobre e il 3 novembre 1942 dopo che
il generale Bernard Law Montgomery sostituì Claude Auchinleck come comandante
dell'Ottava Armata. Le forze del Commonwealth lanciarono l'offensiva e
nonostante la disperata resistenza delle divisioni italiane (tra le quali
ricordiamo la "Folgore" e l'"Ariete") e tedesche sfondarono il fronte facendo
migliaia e migliaia di prigionieri. Rommel venne respinto indietro, e questa
volta non si fermò fino a che non giunse in Tunisia.

A complemento di questa vittoria, l'8 novembre 1942, truppe americane e
britanniche sbarcarono in Marocco e Algeria durante l'operazione Torch. Le forze
locali della Francia di Vichy opposero poca resistenza prima di unirsi alle
forze alleate. Infine, le truppe tedesche e italiane vennero prese nella morsa
di una doppia avanzata dall'Algeria e dalla Libia. Avanzando da est e da ovest,
gli Alleati spinsero le forze dell'Asse completamente fuori dall'Africa e il 13
maggio 1943, i resti delle truppe italiane e tedesche in Nordafrica si arresero.
Furono presi circa 200 000 prigionieri; l'intero raggruppamento italo-tedesco in
Africa era stato distrutto (8 divisioni tedesche e 7 italiane).

Il Nordafrica venne usato come punto di partenza per l'invasione della Sicilia e
dell'Italia nel 1943.

L'Italia dovette cedere alla Jugoslavia Fiume, il territorio di Zara, le isole
di Lagosta e Pelagosa, gran parte dell'Istria, del Carso triestino e goriziano,
l'alta valle dell'Isonzo e alla Francia territori nell'area alpina.

Nel dettaglio Stalin ottenne dalla Germania gran parte della Prussia orientale,
dalla Finlandia circa un decimo del suo territorio sia a sud (Carelia) sia a
nord (Petsamo e lo sbocco sull'Artico), il raggiungimento della Linea Curzon sul
confine orientale polacco (con l'aggiunta di Lvov), che la Polonia compensò a
ovest (sul confine tra la Germania e la Polonia) le perdite dei territori a est
(gran parte dei quali occupati con la forza al momento della caduta dello
zarismo e abitati in larga maggioranza da popolazioni di etnia lituana,
bielorussa e ucraina); gli Stati baltici (Estonia, Lettonia e Lituania), persero
l'indipendenza; la Romania, che aveva partecipato in forze all'operazione
Barbarossa nel 1941, perse la regione moldava a est del Prut e la Bucovina
settentrionale; la Cecoslovacchia perse la sua regione orientale.

La Bulgaria, alleata della Germania nelle operazioni militari nei Balcani, ma
che si astenne dalla partecipazione all'aggressione all'Unione Sovietica (con la
quale non era confinante), ottenne dalla Romania la Dobrugia meridionale. A
differenza di quanto era avvenuto dopo il primo conflitto mondiale, si ebbero
nel secondo dopoguerra spostamenti di milioni di persone che abbandonarono (o
che andarono a ripopolare), i territori ceduti (o acquisiti). Un piano creato
dal segretario di stato statunitense George Marshall, il Piano di Recupero
Economico, meglio noto come piano Marshall, ottenne dal Congresso degli Stati
Uniti di assegnare miliardi di dollari per la ricostruzione dell'Europa.

La Società delle Nazioni che aveva chiaramente fallito nel prevenire la guerra,
fu abolita e al suo posto venne costruito un nuovo ordine internazionale. Nel
1945 venne fondata l'Organizzazione delle Nazioni Unite. Alla porzione di Europa
occupata o dominata dall'Unione Sovietica (Finlandia inclusa) non fu consentito
di beneficiare del Piano Marshall. Nel Trattato di Pace di Parigi, ai nemici
dell'Unione Sovietica (Ungheria, Finlandia e Romania) venne richiesto di pagare
le riparazioni di guerra per 300 000 000 di dollari ciascuna (in dollari del
1938) all'Unione Sovietica e ai suoi satelliti. All'Italia ne furono chiesti
360 000 000, destinati principalmente a Grecia, Jugoslavia e Unione Sovietica.

Nelle aree occupate dall'Unione Sovietica alla fine della guerra, vennero
installati progressivamente (con la fine dell'accordo tra i Tre grandi e
l'inizio della costituzione di sfere di influenza politico-militare) regimi
comunisti filosovietici (Ungheria e Cecoslovacchia furono inizialmente escluse
dal processo), nonostante le obiezioni degli altri alleati e dei governi in
esilio. La Germania venne divisa in due stati, con la parte orientale che
divenne uno Stato comunista. Per usare le parole di Churchill, "una cortina di
ferro è calata attraverso l'Europa". Per impedire il propagarsi dell'ideologia
comunista nell'Europa occidentale gli Stati Uniti si impegnarono direttamente e
fu fondata la NATO in contrapposizione al patto di Varsavia legato all'Unione
Sovietica. La fase di tensione che ne derivò negli anni successivi è ricordata
come "guerra fredda".

Il rimpatrio, conformemente ai termini della Conferenza di Jalta, di due milioni
di soldati russi prigionieri dei tedeschi, che erano stati liberati dalle forze
armate britanniche e americane in avanzata da ovest, risultò per molti di loro
in una condanna alla deportazione o alla morte nei vari campi di rieducazione e
lavoro. Stalin, e anche molti cittadini sovietici, vedevano questi sventurati,
prevalentemente caduti in mano tedesca durante il primo anno di guerra a causa
degli errori dei vertici militari, quasi come dei disertori o elementi infidi
passati al nemico; comunque meritevoli di punizione per non aver combattuto fino
alla morte contro l'invasore.

L'imponente azione di ricerca e sviluppo che caratterizzò nel Progetto
Manhattan, finalizzata all'ottenimento in tempi rapidi di un'arma nucleare
funzionante, ebbe un profondo effetto sulla comunità scientifica, sia dal punto
di vista puramente tecnico, sia dal punto di vista filosofico e morale. Nella
sfera militare, sembrò che la seconda guerra mondiale avesse marcato l'avvento
dell'era della potenza aerea, principalmente a spese delle navi da guerra:
tuttora, l'aviazione è una delle componenti fondamentali di ogni azione
militare.

La guerra fu, anche, una linea di demarcazione per gli eserciti di massa. Anche
se enormi eserciti composti da truppe scadenti si sarebbero visti ancora
(durante la guerra di Corea e in diversi conflitti africani), dopo questo
conflitto le principali potenze occidentali si affidarono maggiormente a piccoli
eserciti altamente addestrati.

Dopo la guerra, molti alti esponenti della Germania nazista vennero processati
per crimini di guerra, così come per gli omicidi di massa dell'olocausto
(commessi principalmente nella zona del Governatorato Generale), al processo di
Norimberga. Similarmente, i capi giapponesi vennero giudicati nel processo per
crimini di guerra di Tokyo. In altre nazioni, ad esempio in Finlandia, gli
Alleati chiesero che la leadership politica venisse giudicata in un "processo
per le responsabilità di guerra", ovvero non per crimini di guerra. Una delle
poche eccezioni è rappresentata dall'Italia, dove non si arriverà mai a un
processo contro i criminali di guerra.

La sconfitta del Giappone, e la sua occupazione da parte delle forze americane,
portò a un'occidentalizzazione del paese che fu molto più estesa di quanto non
sarebbe stato altrimenti. Il Giappone si avvicinò di più alla democrazia di
stampo occidentale. Questo grande sforzo portò il Giappone del dopoguerra al
miracolo economico e a diventare la seconda economia mondiale. Anche la Germania
Ovest e l'Italia, pur uscendo sconfitte dalla seconda guerra mondiale,
riuscirono a risollevarsi nel dopoguerra, tornando a essere potenze economiche e
politiche nella nuova Europa.

Oltre agli aspetti bellici, vi furono anche vari impatti e sconvolgimenti dal
punto di vista sociale su scala mondiale, diretta conseguenza del conflitto; tra
questi, la fine dell'impero coloniale inglese e, in generale, del colonialismo.

Tecnologia e logistica svolsero un ruolo decisivo per lo svolgimento e gli esiti
della seconda guerra mondiale. Anche in questi settori, per la prima volta, fu
guerra totale. Se, infatti, durante la Grande Guerra comparvero già molte
innovazioni, spesso a livello di prototipo, fu solo nel secondo conflitto che
esse acquistarono un'importanza cruciale. Ricordiamo, tra le altre,
l'aeronautica militare, con l'arma micidiale del bombardamento aereo, i carri
armati, i sottomarini, la crittografia, e, infine, la bomba atomica.

Anche le strutture economico-logistiche ebbero un ruolo fondamentale, insieme
con le dinamiche demografiche (la consistenza delle forze armate, a fronte dei
milioni di morti). Sicuramente tra le ragioni che decretarono l'esito del
conflitto fu fondamentale il fatto che gli Alleati ebbero a disposizione molte
più risorse produttive rispetto all'Asse, e furono in grado di utilizzarle
efficacemente a sostegno dello sforzo bellico. Gli Stati Uniti ebbero un
ruolo-chiave in questa dinamica economica e tecnologica.



https://it.wikipedia.org/wiki/Regno_Unito

Il Regno Unito, ufficialmente Regno Unito di Gran Bretagna e Irlanda del Nord
(in inglese: United Kingdom of Great Britain and Northern Ireland; abbreviato in
UK, /juːkeɪ/), è uno stato membro dell'Unione europea situato nell'Europa
occidentale con una popolazione di circa 64,5 milioni di abitanti. Il Regno
Unito di Gran Bretagna e Irlanda nacque con l'Atto di Unione del 1800 che univa
il Regno di Gran Bretagna e il Regno d'Irlanda. Gran parte dell'Irlanda si
separò poi nel 1922 costituendo lo Stato Libero d'Irlanda (l'attuale Repubblica
d'Irlanda).

Il Regno Unito è uno Stato unitario, attualmente composto da quattro nazioni
costitutive (Home Nations): Inghilterra, Scozia, Galles e Irlanda del Nord. È
governato da un sistema parlamentare. La capitale e sede del governo è Londra.
Spesso viene impropriamente chiamato Gran Bretagna o Inghilterra, quando in
realtà con il termine Gran Bretagna si indica un territorio geografico (l'isola
maggiore) e con il termine Inghilterra si indica solo una delle quattro nazioni
che compongono il regno. Il Regno Unito è situato al largo delle coste
occidentali dell'Europa settentrionale circondato a est dal mare del Nord, a sud
dal Canale della Manica e ad ovest dall'oceano Atlantico e dal mare d'Irlanda.
Le Isole del Canale e l'Isola di Man sono dipendenze della Corona britannica, ma
non fanno parte del Regno Unito.

La Gran Bretagna è l'isola comprendente la maggior parte del territorio
dell'Inghilterra, del Galles e della Scozia. Le isole britanniche invece sono
l'arcipelago comprendente la Gran Bretagna, l'Irlanda, l'Isola di Man, l'Isola
di Wight, le isole Orcadi, le isole Ebridi, le isole Shetland, le Isole del
Canale e altre isole minori.

Il Regno Unito si compone anche di quattordici territori d'oltremare che
costituiscono i resti dell'Impero britannico, quali Anguilla, Bermuda, il
Territorio Antartico Britannico, il Territorio britannico dell'Oceano Indiano,
le Isole Vergini britanniche, le Isole Cayman, le Isole Falkland, Gibilterra,
Montserrat, le Isole Pitcairn, Sant'Elena, Ascensione e Tristan da Cunha,
Georgia del Sud e Isole Sandwich Meridionali, Akrotiri e Dhekelia e Turks e
Caicos. Il Regno Unito è una monarchia parlamentare e la regina Elisabetta II è
il capo di Stato di 16 paesi membri del Commonwealth delle nazioni (cui il Regno
Unito aderisce dal 1931): i reami del Commonwealth (tra i quali il Canada,
l'Australia, la Nuova Zelanda e la Giamaica).

È stato il primo paese del mondo ad essere industrializzato, e ha costituito
storicamente (dagli inizi del XVIII secolo) il modello di democrazia
parlamentare moderna al quale si sono poi rifatti quelli delle altre nascenti
democrazie europee occidentali. Fu una potenza di prim'ordine, soprattutto
durante il XIX e gli inizi del XX secolo,, ma il costo economico delle due
guerre mondiali e il declino del suo grande impero coloniale, nella seconda metà
del XX secolo, segnarono un chiaro ridimensionamento della sua influenza nel
mondo. Malgrado ciò, e in virtù della tenacia con la quale combatté nella
Seconda guerra mondiale sino alla vittoria contro le potenze dell'Asse, cosa che
gli valse l'attribuzione del seggio permanente con diritto di veto nel Consiglio
di sicurezza delle Nazioni Unite, esso continua ad esercitare, a livello
internazionale, una considerevole influenza in campo politico, oltre che
militare e scientifico.

Con un PIL nominale stimato sui 3000 miliardi di dollari secondo il Fondo
Monetario Internazionale, è la quinta potenza economica mondiale, dopo Stati
Uniti, Cina, Giappone, e Germania, e la seconda in Europa (dopo la Germania). Il
Regno Unito è un paese con uno degli indici di sviluppo umano più elevati del
mondo. È membro fondatore dell'ONU e della NATO, nonché membro dell'Unione
europea dal 1973, del G8 e del G7. Non fa parte dell'unione economica e
monetaria dell'Unione europea, ovvero non adotta la moneta unica, l'euro.

L'Atto di Unione del 1707 dichiarò che i regni d'Inghilterra e Scozia fossero
"uniti sotto l'unico nome di regno di Gran Bretagna" e pertanto in tutti gli
atti che riguardarono il regno da quel momento in poi il dominio inglese venne
identificato come "Regno di Gran Bretagna", "Regno Unito di Gran Bretagna" e
"Regno Unito".[nb 1] Ad ogni modo, sebbene termine "Regno Unito" è trovato in
uso corrente solo a partire dal XVIII secolo, raramente esso viene indicato per
esteso ma molto più facilmente viene definito veramente Gran Bretagna in forma
breve. L'Atto di Unione del 1800 unì il Regno di Gran Bretagna ed il Regno
d'Irlanda nel 1801, formando così il Regno Unito di Gran Bretagna e Irlanda. Il
nome di "Regno Unito di Gran Bretagna e Irlanda del Nord" venne adottato in
seguito all'indipendenza acquisita dalla Repubblica d'Irlanda nel 1922 che
lasciò appunto solo la parte settentrionale del paese alla Gran Bretagna.

Anche se il Regno Unito, come Stato sovrano, rappresenta una nazione,
Inghilterra, Scozia, Galles ed Irlanda del Nord sono indicati come paesi, pur
non essendo più Stati sovrani a sé stanti. Scozia, Galles ed Irlanda del Nord
hanno sviluppato dei governi autonomi. Il primo ministro britannico sul suo sito
ha utilizzato la frase "paesi in una nazione" per descrivere appunto il Regno
Unito. Alcuni risultati statistici hanno interpellato la popolazione inglese sui
termini da attribuire a Scozia, Galles ed Irlanda del Nord col risultato di
apparire come "regioni" del Regno Unito. L'Irlanda del Nord è talvolta definita
come "provincia". Riguardo all'Irlanda del Nord, il nome descrittivo utilizzato
"può essere controverso, dal momento che la scelta spesso rivela le preferenze
politiche o le tendenze partitiche del singolo."

Il termine Bretagna è utilizzato solitamente come sinonimo per il Regno Unito.
Il termine Gran Bretagna, per contrasto, fa riferimento convenzionalmente alle
isole della Gran Bretagna, o politicamente alla combinazione di Inghilterra,
Scozia e Galles. Ad ogni modo, esso è utilizzato talvolta come sinonimo per
l'intero Regno Unito. GB e GBR sono i codici standard internazionali per il
Regno Unito (vedi ISO 3166-2 e ISO 3166-1 alpha-3) e quindi sono utilizzati
dalle organizzazioni internazionali per indicare il Regno Unito. Inoltre, la
squadra olimpica del Regno Unito compete sotto il nome di "Gran Bretagna" o
"Team GB".

L'aggettivo britannico è comunemente utilizzato per qualcosa che si riferisce al
Regno Unito. Il termine non ha una connotazione legale definita, ma è utilizzato
nel linguaggio legislativo del Regno Unito per definire la cittadinanza
nazionale. La popolazione del Regno Unito utilizza solitamente molti termini tra
loro differenti per descrivere la propria identità nazionale: singolarmente si
possono definire inglesi, scozzesi, gallesi, irlandesi del nord o irlandesi;

Nel 2006 è stato introdotto un nuovo disegno per un passaporto britannico. La
prima pagina indica il nome dello Stato per esteso scritto in lingua inglese,
gaelico e scozzese. In gallese il nome completo dello Stato è "Teyrnas Unedig
Prydain Fawr a Gogledd Iwerddon" con il termine "Teyrnas Unedig" utilizzato come
nome breve sul sito del governo. (Ad ogni modo esso è solitamente abbreviato in
"DU" per la forma mutata da "Y Deyrnas Unedig".) In scozzese, la forma estesa è
"Rìoghachd Aonaichte Bhreatainn is Èireann a Tuath" e la forma breve di
"Rìoghachd Aonaichte".

La Scozia e l'Inghilterra esistevano come entità separate già a partire dal X
secolo. Il Galles passò sotto il controllo dell'Inghilterra dal 1284, ed entrò a
far parte del regno di Inghilterra tramite l'atto di Unione del 1536.

Il 1º maggio 1707 venne creato il Regno di Gran Bretagna, dall'unione politica
del Regno d'Inghilterra (che comprendeva il Galles) e il Regno di Scozia. Questo
evento fu il risultato dell'Atto di Unione che era stato concordato il 22 luglio
1706, e successivamente ratificato dal Parlamento d'Inghilterra e dal Parlamento
di Scozia. Quasi un secolo più tardi, con l'Atto di Unione del 1800, il Regno
d'Irlanda, che era stato messo sotto controllo inglese tra il 1541 e 1691, entrò
a far parte del Regno Unito di Gran Bretagna e Irlanda. L'Inghilterra e la
Scozia sebbene separate prima del 1707, avevano già sperimentato l'Unione delle
Corone nel 1603, quando Giacomo VI, Re di Scozia aveva ereditato il trono del
Regno d'Inghilterra e aveva trasferito la sua corte da Edimburgo a Londra. Era
l'inizio della dinastia Stuart, che terminerà nel 1714.

L'immediato dopoguerra vide l'istituzione del Welfare State britannico, tra cui
uno dei primi e più completi sistemi sanitari pubblici, mentre l'economia della
ricostruzione richiamò persone da tutto il Commonwealth of nations, che
contribuì a creare una società multietnica. Sebbene il nuovo dopoguerra avesse
posto in chiaro i limiti del ruolo politico della Gran Bretagna, confermati
dalla crisi di Suez del 1956, la diffusione internazionale della lingua inglese
assecondò l'influenza della sua letteratura e della sua cultura.

Dopo un periodo di rallentamento economico mondiale e le lotte operaie degli
anni ‘70, gli anni ‘80 videro un periodo di crescita, aiutato dalle entrate
derivanti dalle estrazioni petrolifere del Mare del Nord. Il governo di Margaret
Thatcher segnò un significativo cambiamento di direzione nella politica e
nell'economia del periodo post-bellico; un percorso che continuò sotto il nuovo
governo laburista di Tony Blair e Gordon Brown dal 1997.

Il Regno Unito fu uno dei 12 membri fondatori dell'Unione europea al suo lancio
nel 1992 con la firma del Trattato di Maastricht. In precedenza, era stato un
membro della Comunità economica europea (CEE), a partire dal 1973.

Il 23 giugno 2016 nel Regno Unito si è svolto un referendum consultivo sulla
permanenza del Regno Unito nell'Unione europea. Il 51,9% dei votanti si è
espresso a favore dell'uscita dall'Unione.

Il Regno Unito è uno stato insulare dell'Europa Occidentale, che si sviluppa
sull'intera isola di Gran Bretagna e su un sesto dell'isola d'Irlanda. È diviso
in quattro nazioni, conosciute in patria come Home Nations, ossia "nazioni
interne". Il Regno Unito è bagnato sia a nord che a sud ovest dall'Oceano
Atlantico mentre a est si affaccia sul mare del nord e a sud sul Canale della
Manica.

La maggior parte del territorio d'Inghilterra è caratterizzato da colline e
pianure divise da est a ovest da alcune catene collinari. I fiumi principali
sono il Tamigi, il Severn, il Trent, l'Humber e il Tyne. Città principali sono
Londra, Birmingham, Manchester, Sheffield, Liverpool, Nottingham, Leeds, Bristol
e Newcastle upon Tyne.

Il Galles è principalmente montuoso, a nord-ovest si elevano i monti di
Snowdonia che raggiungono la massima altezza del Galles con il monte Snowdon.
Nella regione centrale si elevano i monti Cambrici ed a sud-est quelli del
Brecon Beacons. A nord del Galles si trova l'isola di Anglesey. Capoluogo e
città principale è Cardiff situata nella parte meridionale del paese.

Il territorio della Scozia è contraddistinto da pianure nelle parti meridionale
e orientale e da montagne, tra le quali il Ben Nevis, e altopiani nelle parti
settentrionali e occidentali. Vi sono numerosi laghi e profondi fiordi. La
Scozia comprende un vasto numero di isole situate al largo delle coste
occidentali e settentrionali: le Ebridi, le Orcadi e le Shetland. Il capoluogo
scozzese è Edimburgo ma la più grande città è Glasgow.

L'Irlanda del Nord, situata nella parte nord-orientale dell'isola irlandese, è
principalmente collinare. Il suo capoluogo è Belfast.

Nel Regno Unito non si parla un'unica lingua. Sebbene la più parlata, di fatto,
sia l'inglese, tuttavia la Carta Europea delle lingue regionali ha ufficialmente
riconosciuto come lingue autoctone e regionali il gallese, il gaelico scozzese,
il gaelico irlandese, il cornico, lo scots e lo Ulster Scots.

Un censimento della popolazione viene svolto ogni dieci anni in ogni parte del
Regno Unito. L'Office for National Statistics è responsabile per la raccolta dei
dati in Inghilterra e Galles con il General Register Office for Scotland e il
Northern Ireland Statistics and Research Agency responsabili per i censimenti
nei rispettivi paesi.

Al censimento del 2001 la popolazione totale del Regno Unito ammontava a
58.789.194 abitanti, il terzo paese più popolato dell'Unione europea (dopo la
Germania e la Francia), il quinto del Commonwealth e il 22° del mondo. A metà
del 2007 la stima era cresciuta fino a 60.975.000 di abitanti. L'attuale
crescita della popolazione è dovuta principalmente al saldo migratorio netto, ma
anche a un aumento del tasso di natalità e all'aumento della speranza di vita.
Il 2007 ha segnato anche il sorpasso del numero di persone in età pensionabile
sul numero di abitanti al di sotto dei 16 anni.

A metà 2007 l'Inghilterra contava una popolazione stimata a 51,1 milioni di
persone. Rappresenta una delle aree più densamente popolate del mondo con 383
persone residenti per chilometro quadrato a metà del 2003, con una particolare
concentrazione nella regione di Londra e nel Sud-Est del paese. Sempre nel 2007
le stime rivelavano come la Scozia possedesse una popolazione di 5,1 milioni di
abitanti, il Galles 3 milioni e l'Irlanda del Nord 1,8 milioni di abitanti,
tutte con una densità di popolazione di gran lunga più bassa rispetto
all'Inghilterra. Si contano 142 abitanti/km² in Galles, 125 abitanti/km²
nell'Irlanda del Nord e solo 65 abitanti/km² in Scozia (a metà del 2003).

Nel 2007, il tasso di fecondità medio nel Regno Unito era di 1,90 figli per
donna. Si stima che nel 2008 la fertilità nel Regno Unito sia salita a 1,91
figli per donna, cifra che rimane comunque al di sotto del tasso di sostituzione
che è di 2,1, ma comunque superiore al minimo registrato nel 2001 di 1,63.
Inghilterra e Galles hanno tassi di natalità rispettivamente di 1,92 e 1,90. La
Scozia presenta la più bassa fertilità, con soli 1,73 figli per donna, mentre
l'Irlanda del Nord il tasso più elevato, con 2,02 figli. I tassi di fertilità
più elevati si rilevarono negli anni sessanta durante il 'baby-boom', con un
massimo di 2,95 figli per donna nel 1964. Il tasso di natalità è più elevato tra
le donne straniere, rispetto a quelle nate in Gran Bretagna.

I cittadini dell'Unione europea hanno il diritto di soggiornare e lavorare nel
Regno Unito.

Similmente ad altri paesi europei, l'immigrazione sta contribuendo in maniera
significativa all'aumento della popolazione, rappresentando circa la metà
dell'aumento tra il 1991 e il 2001. Le cifre ufficiali hanno dimostrato che 2,3
milioni di migranti si sono trasferiti in Gran Bretagna dal 1997, l'84% delle
quali provenienti da fuori Europa, e ulteriori 7 milioni sono previsti per il
2031. Le ultime cifre ufficiali (2006) mostrano un saldo migratorio netto verso
il Regno Unito di 191.000 persone, a fronte di 185.000 nel 2005. Uno su sei
proviene dai paesi dell'Europa orientale. L'immigrazione dal Subcontinente
indiano, alimentato principalmente dal ricongiungimento familiare, ha
rappresentato i due terzi della crescita in materia di immigrazione. A causa
dell'emigrazione, almeno 5,5 milioni di inglesi vivono all'estero,
principalmente Australia, Spagna, Francia, Nuova Zelanda e Stati Uniti.

Tuttavia la percentuale di popolazione nata da cittadini stranieri nel Regno
Unito resta leggermente inferiore rispetto a quella di altri Paesi europei. Si
stima che la popolazione immigrata in Gran Bretagna raddoppierà nei prossimi due
decenni, raggiungendo i 9,1 milioni di cittadini.

Nel 2004 il numero di persone che sono diventate cittadini britannici ha toccato
la cifra record di 140.795, un aumento del 12% rispetto all'anno precedente.
Questo numero è salito drasticamente dal 2000. La grande maggioranza dei nuovi
cittadini proviene da Africa (32%) e Asia (40%), e i principali paesi sono
Pakistan, India e Somalia. Nel 2006, ci sono state 149.035 domande di
cittadinanza, il 32% in meno rispetto al 2005. Il numero di persone a cui è
stata concessa la cittadinanza nel corso del 2006 è stato 154.095, il 5% in meno
rispetto al 2005. Il gruppo più numeroso a cui è stata concessa la cittadinanza
britannica sono i cittadini provenienti da India, Pakistan, Somalia e Filippine.

Il 21,9% dei bambini nati in Inghilterra e in Galles nel 2006 sono nati da madri
che sono nate al di fuori del Regno Unito, (146.956 dei 669.601 bambini nati) in
base alle statistiche ufficiali pubblicate nel 2007, che mostrano anche i più
alti tassi di natalità da 26 anni.

La popolazione del Regno Unito discende da diversi popoli, Precelti (conosciuti
come Pitti), Celti (nella parti di estremo occidente del paese), Anglosassoni
(ceppo prevalente), e Normanni. Dei 58.791.177 abitanti 54.153.898 (92,1%) sono
bianchi, 677.117 (1,2%) sono di etnia mista, 1.055.411 (1,8%) sono Indiani,
747.285 (1,3%) Pakistani, 283.063 (0,8%) Bengalesi, 247.644 (0,4%) altri
asiatici, 565.876 (1,0%) caraibici, 485.277 (0,8%) africani, 97.588 (0,2%) altri
neri, 247.403 (0,4%) Cinesi, e il restante 230.615 (0,4%) appartengono ad altre
etnie.

Gli oriundi Italo-britannici sono circa mezzo milione, concentrati soprattutto
nell'area centro-meridionale del Regno Unito (i cittadini italiani erano 170.927
nel 2007, secondo l'Anagrafe degli italiani residenti all'estero).

La seguente tabella riporta la composizione etnica del Regno Unito (censimento
del 2001):

La libertà religiosa è largamente garantita dallo Stato, sebbene la Chiesa
Anglicana sia considerata culto ufficiale. Essa è divisa in due arcidiocesi
(York e Canterbury) e 43 diocesi. Con il Moment Act of Union del 1707 in Scozia
è considerata religione ufficiale quella della Chiesa di Scozia (presbiteriana).
Questa e gli altri gruppi protestanti rappresentano il 10% della popolazione. Al
cattolicesimo aderisce circa il 9% dei britannici, nonostante il duro colpo
subito nel Cinquecento con la Riforma Anglicana. Dopo essere stato bandito, fu
restaurato in Inghilterra e Galles nel 1850 e in Scozia nel 1878 ed è da sempre
molto forte nell'Irlanda del Nord. Tra le numerose comunità straniere prevalgono
le religioni di origine: soprattutto l'Islam con il 4,5%, Induismo, Buddhismo,
Sikhismo, eccetera. Gli ebrei sono circa 267.000 e rappresentano la maggiore
comunità dell'Europa occidentale subito dopo quella francese.

Le statistiche rivelano una crescita dell'ateismo e dell'agnosticismo a scapito
soprattutto della chiesa anglicana. Secondo il British Social Attitudes Survey,
al 2008 la popolazione britannica è così ripartita a seconda dell'affiliazione
religiosa o irreligiosa:

Il Regno Unito è una monarchia parlamentare retta dalla casa dei Windsor. Il
parlamento è diviso in due Camere (Houses): la Camera dei Lord (House of Lords),
non elettiva e di fatto senza alcun potere, e la Camera dei Comuni (House of
Commons), a cui spetta il potere legislativo. In entrambi i rami del parlamento
vi sono rappresentanti dell'Inghilterra, della Scozia, del Galles e dell'Irlanda
del nord. Le due camere si ritrovano insieme solo durante un'occasione speciale:
Lo "State Opening of Parliament".

Il Regno Unito comprende inoltre alcune dipendenze d'oltremare, talvolta in
regime post coloniale:

L'isola di Man, a dispetto di quanto credono molte persone, non fa parte del
Regno Unito ma è una dipendenza della corona britannica, mentre le Isole del
Canale (Isole Anglo-Normanne) hanno uno status simile appartenendo al re
d'Inghilterra in qualità di duca di Normandia. Le Isole Orcadi e Shetland,
invece, fanno semplicemente parte della Scozia.

L'istruzione nel Regno Unito è regolata dal National Curriculum per quanto
riguarda l'Inghilterra, il Galles e l'Irlanda del Nord. Invece l'istruzione in
Scozia ha un proprio regolamento. In tutto il Regno Unito l'obbligo scolastico
dura dai 5 ai 16 anni.

Il Regno Unito ha rapporti politici e commerciali con numerose altre nazioni del
Commonwealth. Esso si presenta come uno Stato unitario sotto la reggenza di una
monarchia parlamentare. Elisabetta II è il capo di stato del Regno Unito così
come il monarca degli altri 15 paesi componenti il Commonwealth. Il sovrano ha
"il diritto di essere consultato, di incoraggiare e di avvertire [i
rappresentanti della politica nazionale]" La Costituzione del Regno Unito non è
codificata e consiste in gran parte in una collezione di risorse scritte
disparate, tra cui statuti, giudizi legislativi oltre alle diverse convenzioni
costituzionali. Pur non essendoci alcuna differenza tecnica tra statuti ordinari
e "legge costituzionale", il parlamento del Regno Unito può creare una "riforma
costituzionale" semplicemente approvando un Act of Parliament (decisione
parlamentare), conservandosi quindi il potere di abolire praticamente quasi
tutti gli elementi scritti e non scritti della costituzione. Di conseguenza,
nessun parlamento potrà mai varare una legge che un futuro parlamento non possa
cambiare un domani.

Il Regno Unito ha un governo parlamentare basato sul Sistema Westminster che è
stato altrove anche emulato da altri governi, talvolta come eredità diretta
dell'Impero britannico. Il parlamento del Regno Unito si riunisce nel Palazzo di
Westminster e dispone di due camere: l'elettiva Camera dei Comuni e la nominata
Camera dei Lords. Tutte le leggi devono avere l'assenso regio prima di divenire
legge.

La posizione del primo ministro,[nb 2] il capo del governo del Regno Unito,
appartiene quasi sempre alla camera dei comuni di cui è una persona di rilievo
(solitamente il capo di un partito o di una coalizione di partiti). Il primo
ministro sceglie un gabinetto di ministri che poi vengono formalmente nominati
dal monarca per formare il "Governo di Sua Maestà". Per convenzione, il sovrano
rispetta le decisioni del primo ministro in materia di scelta dei ministri.

Il gabinetto dei ministri è tradizionalmente prescelto tra i membri del partito
del primo ministro o della coalizione a cui esso appartiene e tutti sono
solitamente membri della camera dei comuni anche se possono esservi ammessi
anche membri della Camera dei Lords. Il potere esecutivo è esercitato dal primo
ministro e dal suo gabinetto di ministri, i quali sono tutti membri di diritto
del Consiglio Privato del Regno Unito e divengono pertanto "ministri della
corona". L'attuale primo ministro è Theresa May, entrata in carica l'13 luglio
2016. May è la leader del Partito Conservatore. Per le elezioni alla Camera dei
Comuni il Regno Unito è suddiviso in 650 costituenti, ciascuna con la facoltà di
eleggere un membro del parlamento (abbreviato in MP) con sistema di pluralità
semplice. Le elezioni generali vengono convocate dal monarca alla scadenza del
mandato del primo ministro. Sulla base degli atti parlamentari del 2011, le
elezioni devono essere convocate non più tardi del termine di cinque anni.

Il Partito Conservatore, il Partito Laburista e i Liberal Democratici
(formalmente Partito Liberale) sono considerati nei tempi moderni i tre
principali partiti politici del Regno Unito, rappresentanti rispettivamente del
conservatorismo, del socialismo e del social liberalismo. Ad ogni modo, alle
elezioni generali del 2015 lo Scottish National Party si è qualificato come il
terzo più grande partito della politica inglese, superando in seggi i liberal
democratici. Gli altri partiti minori sono Plaid Cymru (forte in Galles), oltre
al Democratic Unionist Party, Ulster Unionist Party, Social Democratic and
Labour Party ed al Sinn Féin (forte nell'Irlanda del Nord).

Scozia, Galles ed Irlanda del Nord dispongono ciascuna di un proprio governo o
esecutivo, guidato da un primo ministro (o, nel caso dell'Irlanda del Nord, da
una diarchia composta dal primo ministro e dal suo vice). L'Inghilterra, il più
grande paese per estensione del Regno Unito, non dispone di un proprio
parlamento e le sue esigenze sono discusse direttamente dal parlamento del Regno
Unito. Questa situazione ha nel tempo dato origine alla cosiddetta Questione del
West Lothian secondo la quale i membri dei parlamenti di Scozia, Galles e
Irlanda del Nord possono votare, talvolta in maniera decisiva, su materie che
prettamente riguardano l'Inghilterra. La commissione McKay ha riportato questa
problematica già dal marzo 2013 richiedendo che le leggi che avessero effetto
solo in Inghilterra necessitassero della maggioranza dei membri inglesi del
parlamento del Regno Unito per essere approvate.

Il governo ed il parlamento scozzesi hanno poteri notevoli per tutto quanto non
concerne la legislazione del Regno Unito ma riguarda prettamente la Scozia come
nel caso dell'educazione, della sanità, della legge, e del governo locale. Alle
elezioni del 2011 in Scozia lo Scottish National Party è stato rieletto
ottenendo la maggioranza al parlamento scozzese, col suo leader, Alex Salmond,
nominato Primo ministro della Scozia. Nel 2012, il governo scozzese e quello del
Regno Unito hanno siglato l'Accordo di Edimburgo per stabilire i termini di un
referendum sull'indipendenza della Scozia votato poi nel 2014 e dove l'ideale
indipendentista uscì sconfitto al 45% contro il 55% a favore degli unionisti.

Il governo gallese e l'Assemblea Nazionale del Galles hanno poteri molto più
limitati di quanti non abbiano la loro controparte scozzese. L'Assemblea è in
grado di legiferare su materie locali senza chiedere prima il consenso alle
camere di Westminster. Alle elezioni del 2011 la vittoria è stata assegnata al
laburista Carwyn Jones.

L'esecutivo e l'Assemblea dell'Irlanda del Nord hanno poteri simili a quelli in
Scozia. Il potere esecutivo è però qui guidato da una diarchia rappresentata da
membri dell'Assemblea appartenenti uno agli unionisti ed uno ai nazionalisti.
Dal settembre 2015 Arlene Foster (Democratic Unionist Party) e Martin McGuinness
(Sinn Féin) sono rispettivamente primo ministro e vice primo ministro in Irlanda
del Nord. Il governo dell'Irlanda del Nord coopera il più possibile con quello
della Repubblica d'Irlanda in materia di politiche nazionali, interessando
queste geograficamente anche l'Irlanda del Nord, ma non in materia di governo
locale per cui l'Irlanda del Nord è dipendente dal Regno Unito.

Come si è già detto, il Regno Unito non ha una costituzione codificata e come
tale i poteri costituzionali sono devoluti tra Scozia, Galles e Irlanda del Nord
oltre che Inghilterra. Sotto la dottrina della sovranità parlamentare, il
Parlamento del Regno Unito, in teoria, potrebbe abolire sia il parlamento
scozzese che l'assemblea gallese o quella irlandese. Nel 1972, il Parlamento del
Regno Unito unilateralmente decise di prorogare il Parlamento dell'Irlanda del
Nord, creando un precedente rilevante nelle attuali istituzioni parlamentari
inglesi. In pratica, ad ogni modo, oggi sarebbe impossibile per il Parlamento
del Regno Unito abolire i parlamenti di Scozia, Galles ed Irlanda del Nord senza
prima un referendum popolare. Ovviamente i contrasti politici sull'influenza del
parlamento inglese su quelli locali risultano accentuati nel caso di quello
dell'Irlanda del Nord, rendendo quindi necessaria una cooperazione col governo
irlandese.

Il Regno Unito non ha un sistema legale singolo, come il Treaty of Union del
1706 testimonia all'articolo 19 dove si stabilisce la continuazione del sistema
legale separato per la Scozia. Attualmente il Regno Unito dispone di tre
distinti sistemi legislativi: la Legge inglese, la Legge dell'Irlanda del Nord e
la Legge scozzese. Una nuova Corte Suprema del Regno Unito è stata costituita
nell'ottobre del 2009 per rimpiazzare l'Appellate Committee of the House of
Lords, una prerogativa un tempo spettante alla Camera dei Lords. La Judicial
Committee of the Privy Council, che include i medesimi membri della Suprema
Corte, è il più alto tribunale d'appello per molti dei paesi che ancora oggi
compongono il Commonwealth e le dipendenze territoriali inglesi.

Sia la legge inglese, che viene applicata in Inghilterra ed in Galles, che
quella dell'Irlanda del Nord sono basate sui principi della common law.
L'essenza della common law è che, soggetta a statuto, la legge è sviluppata dai
giudici nei tribunali i quali, applicando le normative di stato, creano essi
stessi i principi di legge sulla base delle sentenze emesse (stare decisis). I
tribunali di Inghilterra e Galles sono capeggiati dalle Senior Courts of England
and Wales, che consistono in una core d'appello, nella High Court of Justice
(per casi civili) e la Crown Court (per casi criminali). La Suprema Cote è il
più alto tribunale sia in ambito civile che penale in Inghilterra, Galles e
Irlanda del Nord, con valore globale delle proprie decisioni.

Le leggi scozzesi provengono invece da un sistema ibrido basato sia sulla common
law sia sui principi della civil law. I tribunali supremi sono la Court of
Session, per cause civili, e la High Court of Justiciary, per cause penali. La
Suprema Corte del Regno Unito è sempre la sovrana corte d'appello anche in
Scozia per cause civili e penali. Le cosiddette Sheriff courts sono invece i
tribunali locali civili e penali che si basano sull'uso di una giuria. Il
sistema legale scozzese ha tre possibilità di verdetto per una causa penale:
colpevole, non colpevole, non provato. Sia non colpevole che non provato hanno
come risultato la non condanna dell'imputato.

I crimini in Inghilterra e Galles sono aumentati in maniera vertiginosa tra il
1981 ed il 1995 giungendo al 48% rispetto al passato secondo quanto riportato
dalle statistiche di stato. La popolazione carceraria nel medesimo periodo è
raddoppiata giungendo a 80.000 detenuti dando così a Inghilterra e Galles il più
alto tasso di incarcerati dell'Europa occidentale, con un valore di 147 detenuti
ogni 100.000 abitanti. Il Her Majesty's Prison Service, che gestisce gran parte
delle prigioni d'Inghilterra e Galles. ha riportato che nel 2009/10 la Scozia ha
invece raggiunto il 10% di criminalità, il tasso più basso degli ultimi 32 anni.
Al momento la popolazione carceraria scozzese è pari a 8.000 detenuti, Lo
Scottish Prison Service gestisce tutte le carceri della Scozia.

Il Regno Unito è membro permanente del Consiglio di Sicurezza delle Nazioni
Unite, nonché membro della Nato, del Commonwealth, del G7 (già G8), del G20,
dell'OECD, del WTO, del Parlamento europeo, dell'OSCE e dell'Unione europea. Il
Regno Unito è ritenuto avere "relazioni speciali" con gli Stati Uniti ed una
stretta collaborazione con la Francia — la cosiddetta "Entente cordiale" — e
condivide le tecnologie nucleari con entrambi i paesi. Il Regno Unito è anche
strettamente collegato alla Repubblica d'Irlanda; i due paesi hanno definito una
Common Travel Area e cooperano attraverso la British-Irish Intergovernmental
Conference ed il British-Irish Council. La presenza globale del Regno Unito è
legata alle sue relazioni commerciali, all'assistenza allo sviluppo ed ai
coinvolgimenti militari in campo internazionale.

Le forze armate del Regno Unito - ufficialmente Her Majesty's Armed Forces—
consistono in tre branche di servizio professionale: la Royal Navy ed i Royal
Marines (che formano il Naval Service), il British Army e la Royal Air Force. Le
forze sono guidate dal Ministero della Difesa e controllate dal Defence Council,
presieduto dal Segretario di Stato per la Difesa. Il comandante in capo è il
sovrano inglese, attualmente Elisabetta II, a cui le forze militari giurano
fedeltà. Le forze armate sono incaricate di proteggere il Regno Unito ed i suoi
territori oltremare, promuovendo la sicurezza del Regno Unito nell'interesse
globale e supportando le missioni pacificatrici internazionali. Esse sono
partecipanti regolari ed attivi della NATO, tra cui il Allied Rapid Reaction
Corps, così come il Five Power Defence Arrangements, RIMPAC ed altre coalizioni
internazionali. Punti di appoggio delle forze armate britanniche oltremare si
trovano nelle Ascension Island, in Belize, nel Brunei, in Canada, a Cipro, a
Diego Garcia, nelle Falkland, in Germania, a Gibilterra, in Kenya, nel Qatar ed
a Singapore.

Le forze armate britanniche hanno avuto un ruolo chiave nella costituzione
dell'Impero britannico come potenza dominante dall'inizio del XVIII secolo
all'inizio del XX secolo. Attraverso la loro storia unica, le forze armate
britanniche hanno conosciuto azioni di guerra nei principali conflitti del
mondo, dalla Guerra dei Sette anni alle Guerre napoleoniche, alla Guerra di
Crimea sino alla prima e seconda guerra mondiale, oltre che in molti conflitti
coloniali. Risultando vittoriose in molti di questi conflitti, gli inglesi
furono spesso in grado di influenzare eventi mondiali. Dalla fine dell'Impero
britannico, il Regno Unito è rimasta comunque una delle principali potenze
militari al mondo. Con la fine della Guerra Fredda, la politica di difesa ha
previsto l'entrata in azione in collaborazione con altre forze internazionali.
Ad eccezione dell'intervento militare in Sierra Leone, tutte le operazioni di
guerra recenti del Regno Unito in Bosnia, Kosovo, Afghanistan, Iraq e,
ultimamente, in Libia, hanno seguito questo approccio. L'ultima volta nella
quale le forze armate inglesi hanno combattuto sole è stato nel 1982 nella
Guerra delle Falkland.

Secondo varie fonti tra cui lo Stockholm International Peace Research Institute
e l'International Institute for Strategic Studies, il Regno Unito è il quinto
paese al mondo per spese militari nel mondo. La spesa militare assorbe
attualmente ogni anno il 2.4% del prodotto interno lordo del paese.

L'economia del Regno Unito è costituita, in ordine decrescente di grandezza,
delle economie di Inghilterra, Scozia, Galles e Irlanda del Nord. L'aggregato,
sulla base dei tassi di cambio, fa sì che quella del Regno Unito sia la sesta
più grande economia del mondo e la seconda più grande in Europa dopo la
Germania. Nel 2014 il PIL a prezzi correnti ammontava a circa 2945 miliardi di
$. Il Regno Unito risente molto dell'attuale crisi.

Il Regno Unito ha un ruolo trainante fra le economie occidentali sia sotto
l'aspetto finanziario sia sotto quello commerciale. Negli ultimi due decenni il
paese ha fatto fronte a un intenso processo di privatizzazione. L'agricoltura è
di tipo estensivo e altamente meccanizzata e la produzione copre circa il 60%
del fabbisogno interno.

Il Regno Unito è ricco di riserve di carbone, gas e petrolio. La maggior parte
del Prodotto Interno Lordo viene dal terziario; banche, assicurazioni e servizi
finanziari mentre la parte di PIL dell'industria è in costante declino. Con
oltre 9 milioni di visitatori all'anno il turismo è uno dei settori più
importanti: il Regno Unito è il sesto paese più visitato al mondo.

Il Regno Unito è uno Stato membro dell'Unione europea e l'Europa rappresenta un
importante mercato per il paese. Dell'economia si occupa il Chancellor of the
Exchequer, il Cancelliere dello Scacchiere, titolo storico col quale viene
designato il Ministro dell'economia e delle finanze britannico. Negli ultimi
anni l'economia britannica è stata gestita in conformità con i principi di
liberalizzazione del mercato e bassa tassazione e regolamentazione. Dal 1997 la
Banca d'Inghilterra è stata responsabile della fissazione dei tassi di interesse
per conseguire l'obiettivo generale di inflazione fissato dal Cancelliere ogni
anno, in modo totalmente indipendente dal Governo, in ottemperanza alle
disposizioni comunitarie sulla autonomia delle banche centrali nazionali. Il
governo scozzese, previa approvazione del Parlamento scozzese, ha la facoltà di
variare il tasso di base dell'imposta sul reddito dovuta in Scozia di 3 pence
per sterlina, anche se questo potere non è ancora stato esercitato.

Il Regno Unito è tra i paesi più industrializzati del mondo. In termini di
prodotto nazionale lordo (PNL) è il sesto paese – seguito da Francia, Italia,
Russia e Brasile – dopo Stati Uniti, Cina, Giappone, Germania. Nel 2012 il
prodotto interno lordo nominale del paese fu di 2.476.665 milioni di dollari
USA, pari a un PIL pro capite di 39.161 dollari.

A partire dal secondo dopoguerra il paese ha dovuto affrontare numerosi problemi
economici quali la pressione valutaria, il deficit della bilancia totale dei
pagamenti, l'inflazione e, fino a poco tempo fa, una scarsa capacità produttiva.
Durante la recessione verificatasi nel 1974, la situazione si fece ancor più
critica: il numero di disoccupati superò il milione, vi fu un declino della
produttività, i salari aumentarono e la moneta toccò minimi storici. Nel luglio
1975 il governo adottò severe misure anti-inflazione, con l'appoggio del mondo
economico e dei sindacati, in modo da contenere gli aumenti salariali e
l'inflazione.

Verso la fine degli anni settanta la scoperta di giacimenti di petrolio nel Mare
del Nord consentì un'importante riduzione del deficit nella bilancia dei
pagamenti. A partire dal 1979 la politica economica del paese ha promosso una
maggior delega al settore privato, mettendo un freno alla spesa pubblica e ai
servizi statali. Obiettivo prioritario rimaneva il contenimento dell'inflazione,
a costo però di un tasso di disoccupazione storicamente elevato. Intorno alla
metà degli anni ottanta vi erano nel paese oltre tre milioni di lavoratori senza
impiego e dieci anni dopo ne rimanevano ancora circa 2,6 milioni. Il deficit di
bilancio annuo all'inizio degli anni novanta era pari a circa l'1,1% del
prodotto interno lordo. Nel gennaio del 1973 il Regno Unito aderì alla Comunità
Europea (ora Unione europea).

La struttura del lavoro è oggi significativamente cambiata. Nel 2002 la forza
lavoro ammontava complessivamente a 29.602.654 lavoratori. Nel settore dei
servizi è attualmente impiegato l'82% dei lavoratori, mentre nel 1955 lo era
solo un terzo della forza lavoro. L'industria, che rappresentava un tempo il
settore principale in termini di occupazione (42% della forza lavoro nel 1955),
assorbe oggi solo il 17% della popolazione attiva. Il problema della
disoccupazione è oggi meno grave che in passato: il tasso di disoccupazione del
paese ha raggiunto infatti il 5,1% (2002).

La rivoluzione industriale iniziò proprio nel Regno Unito concentrata
inizialmente su industrie pesanti come la cantieristica, l'estrazione del
carbone, la produzione di acciaio e fibre tessili. L'esistenza di un impero
coloniale contribuì alla creazione di un mercato di sbocco oltremare dei
prodotti britannici, permettendo al Regno Unito di dominare il commercio
internazionale nel XIX secolo. Tuttavia, come per altri paesi industrializzati,
il periodo compreso fra le due guerre mondiali segnò un'epoca caratterizzata dal
declino economico, in cui il paese perse progressivamente il proprio vantaggio
competitivo e l'apporto dell'industria pesante andò diminuendo lungo tutto il
corso del XX secolo. Il settore manifatturiero rimase una parte significativa
dell'economia, ma nel 2003 contribuiva solamente ad un sesto della produzione
nazionale.

Il paese possiede materie prime energetiche fondamentali per la sua economia,
quali carbone e riserve di gas naturale e petrolio, sebbene in continuo declino.
Sono stimate oltre 400 milioni di tonnellate di riserve di carbone, e nel 2004
il consumo totale (comprese le importazioni) è stato di 61 milioni di
tonnellate.

L'industria automobilistica britannica era una parte significativa di questo
settore, anche se la sua importanza è andata diminuendo con il crollo del MG
Rover Group e il passaggio in mano straniera di una parte cospicua del settore.
La produzione di aeromobili ad uso civile e militare è guidata dalla più grande
azienda aerospaziale del Regno Unito, la BAE Systems, e dalla ditta europea
EADS, proprietaria dell'Airbus. Rolls-Royce detiene la principale quota del
mercato dei motori aerospaziali. L'industria chimica e farmaceutica è forte nel
Regno Unito, con la seconda e la sesta più grande azienda farmaceutica
(GlaxoSmithKline e AstraZeneca).

Il settore dei servizi è cresciuto notevolmente, e rappresenta circa il 73% del
contributo al PIL. Il settore dei servizi è dominato da servizi finanziari, in
particolare dal settore bancario e assicurazione. Londra è il più grande centro
finanziario con il London Stock Exchange, il London International Financial
Futures and Options Exchange, la Lloyd's of London che hanno base in questa
città. Londra è un importante centro per il commercio internazionale ed è tra i
leader direzionali dell'economia mondiale (insieme a New York e Tokyo). Possiede
la più grande concentrazione di filiali di banche estere di tutto il mondo.
Molte società multinazionali hanno aperto una loro filiale a Londra. La capitale
scozzese, Edimburgo, è al contempo uno dei grandi centri finanziari d'Europa ed
è sede della Royal Bank of Scotland Group, una delle più grandi banche del
mondo. Nel 2007 il debito pubblico del Regno Unito era pari al 44% del PIL.
L'industria legata alla creatività ha rappresentato il 7% del PIL nel 2005, con
una crescita media del 6% su base annua tra il 1997 e il 2005. Per contro il
settore agricolo rappresenta solo lo 0,9% del PIL del paese.

Il turismo è un settore molto importante per l'economia britannica. Con oltre 27
milioni di turisti arrivati nel 2004, il Regno Unito è classificato come il
sesto polo di destinazione turistica del mondo. Londra, con un margine
considerevole, è la città più visitata al mondo con 15,6 milioni di visitatori
nel 2006, precedendo Bangkok (10,4) e Parigi (9,7 milioni).

La moneta del Regno Unito è la sterlina inglese, rappresentata dal simbolo £. La
Banca d'Inghilterra è la banca centrale, responsabile per il rilascio di valuta.
Il Regno Unito ha scelto di non aderire all'euro al lancio della moneta, e il
Primo Ministro britannico ha escluso l'adesione nell'immediato futuro. Nel 2005
più della metà (55%) degli abitanti del Regno Unito erano contrari all'adozione
della moneta unica, mentre il 30% era a favore.

La cultura del Regno Unito è stata influenzata da diversi fattori tra i quali
spicca lo status di isola della nazione; la sua storia come democrazia liberale
occidentale e una delle maggiori potenze, nonché dall'essere un'unione politica
di quattro paesi ciascuno con elementi diversi e tradizioni indipendenti.
L'Impero britannico e l'influenza che gli inglesi hanno esercitato nel mondo si
può osservare nella lingua, nella cultura e nel sistema legale di molte delle ex
colonie tra cui l'Australia, il Canada, l'India, l'Irlanda, la Nuova Zelanda, il
Pakistan, il Sudafrica e gli Stati Uniti. L'influenza culturale del Regno Unito
è stata descritta "superpotenza culturale".

Il Regno unito è la patria di importanti scienziati e matematici quali Isac
Newton, Robert Hooke, George Atwood, Nepero, Colin Maclaurin, Oliver Heaviside,
Edmond Halley, Henry Cavendish, Charles Darwin, Michael Faraday, John Dalton,
Ada Lovelace, Charles Babbage, Isaac Barrow, John David Barrow, Thomas Bayes,
James Clerk Maxwell, James Prescott Joule, Paul Dirac, Lewis Carroll, Thomas
Young, William Henry Bragg, William Lawrence Bragg, James Chadwick, Alan Turing,
Stephen Hawking, Roger Penrose, Peter Higgs ecc...

Notevole anche la tradizione filosofica con Francesco Bacone, Tommaso Moro,
Thomas Hobbes, David Hume, John Locke, Guglielmo di Ockham, Adam Smith, John
Stuart Mill, Thomas Robert Malthus, Herbert Spencer, David Ricardo, John Maynard
Keynes, Bertrand Russell ecc..

Col termine "letteratura inglese" ci si riferisce appunto alla letteratura
associata al Regno Unito, all'Isola di Man ed alle Isole del Canale. Gran parte
della letteratura inglese è in lingua inglese. Nel 2005 circa 206.000 libri sono
stati pubblicati nel Regno Unito e pertanto lo Stato si è aggiudicato il primato
di maggior pubblicista nel mondo.

Lo scrittore e poeta inglese William Shakespeare è ritenuto uno dei maggiori
drammaturghi di tutti i tempi, e i suoi contemporanei Christopher Marlowe e Ben
Jonson hanno continuato l'opera nel solco da lui creato. Altri personaggi di
spicco della letteratura inglese di epoche più recenti sono Alan Ayckbourn,
Harold Pinter, Michael Frayn, Tom Stoppard e David Edgar che hanno combinato
elementi surreali, realistici e radicali.

Tra gli scrittori inglesi di maggiore rilievo nell'epoca pre moderna e moderna
troviamo Geoffrey Chaucer (XIV secolo), Thomas Malory (XV secolo), Sir Thomas
More (XVII secolo), John Bunyan (XVII secolo) e John Milton (XVII secolo). Nel
XVIII secolo Daniel Defoe (autore di Robinson Crusoe) e Samuel Richardson furono
i pionieri della novella moderna. Nel XIX secolo ulteriori innovazioni vennero
introdotte da Jane Austen, dalla scrittrice neogotica Mary Shelley, dallo
scrittore per bambini Lewis Carroll, dalle sorelle Brontë, da Charles Dickens,
dal naturalista Thomas Hardy, dal realista George Eliot, dal poeta visionario
William Blake e dal romantico William Wordsworth. Tra gli scrittori di maggior
rilievo del XX secolo in Inghilterra citiamo H. G. Wells; gli scrittori per
bambini Rudyard Kipling, A. A. Milne (il creatore di Winnie-the-Pooh), Roald
Dahl e Enid Blyton; il controverso D. H. Lawrence; la modernista Virginia Woolf;
il satirico Evelyn Waugh; il profetico George Orwell; W. Somerset Maugham e
Graham Greene; la scrittrice di gialli Agatha Christie (una delle maggiori
scrittrici di best sellers di tutti i tempi); Ian Fleming (il creatore di James
Bond); i poeti T.S. Eliot, Philip Larkin e Ted Hughes; i fantasisti J. R. R.
Tolkien, C. S. Lewis e J. K. Rowling; i fumettisti Alan Moore e Neil Gaiman.

Per i contributi scozzesi citiamo Arthur Conan Doyle (il creatore di Sherlock
Holmes), il romantico Sir Walter Scott, lo scrittore per bambini J. M. Barrie,
l'epico Robert Louis Stevenson ed il poeta Robert Burns. Tra gli scrittore più
recenti citiamo Hugh MacDiarmid e Neil M. Gunn che hanno contribuito al
cosiddetto Rinascimento scozzese. Nel campo horror e thriller citiamo Ian Rankin
e Iain Banks. La capitale della Scozia, Edimburgo, fu la prima Città della
Letteratura prescelta dell'UNESCO.

Il più antico componimento poetico in inglese giunto sino a noi, Y Gododdin,
venne composto in Yr Hen Ogledd (The Old North), attorno al VI secolo. Esso
venne scritto in cumbrico o antico gallese e contiene i primi riferimenti noti a
Re Artù. A partire dal VII secolo la leggenda arturiana conobbe un notevole
sviluppo grazie anche all'opera di Goffredo di Monmouth. Il poeta medievale
gallese più celebrato è indubbiamente Dafydd ap Gwilym (fl.1320–1370) che
incentrò i suoi temi letterari sulla natura, sulla religione e soprattutto
sull'amore. È riconosciuto come uno dei più grandi poeti europei della sua
epoca. Sino alla fine del XIX secolo la letteratura gallese fu essenzialmente in
lingua gallese e di carattere religioso. Daniel Owen è riconosciuto uno dei
primi moderni scrittori in gallese, col suo Rhys Lewis del 1885. Noto fu anche
Dylan Thomas che divenne famoso a metà del XX secolo per la poesia "Do not go
gentle into that good night, oltre al nazionalista R. S. Thomas che fu in
nomination per il Premio Nobel della letteratura nel 1996. Tra gli scrittori
gallesi del XX secolo citiamo Richard Llewellyn e Kate Roberts.

Autori di altre nazionalità, provenienti in particolare dal Commonwealth,
dall'Irlanda e dagli Stati Uniti, hanno vissuto e lavorato nel Regno Unito. Tra
questi citiamo Jonathan Swift, Oscar Wilde, Bram Stoker, George Bernard Shaw,
Joseph Conrad, T.S. Eliot, Ezra Pound, Kazuo Ishiguro e Sir Salman Rushdie.

Molti e vari sono gli stili musicali popolari nel Regno Unito, dalla musica
folcloristica indigena inglese, scozzese, gallese e irlandese sino all'heavy
metal. Tra i musicisti classici nati e vissuti in terra inglese citiamo William
Byrd, Henry Purcell, Sir Edward Elgar, Gustav Holst, Sir Arthur Sullivan (famoso
per aver lavorato col librettista Sir W. S. Gilbert), Ralph Vaughan Williams e
Benjamin Britten, pioniere dell'opera moderna in inglese. Sir Peter Maxwell
Davies è uno dei maggiori compositori ancora viventi. Il Regno Unito è inoltre
rinomato a livello internazionale per le sue orchestre sinfoniche e per i suoi
cori tra cui la BBC Symphony Orchestra ed il London Symphony Chorus. Tra i
maggiori direttori d'orchestra citiamo Sir Simon Rattle, John Barbirolli e Sir
Malcolm Sargent. Tra i maggiori compositori di colonne sonore per film citiamo
John Barry, Clint Mansell, Mike Oldfield, John Powell, Craig Armstrong, David
Arnold, John Murphy, Monty Norman ed Harry Gregson-Williams. George Frideric
Handel fu naturalizzato cittadino inglese e per lo Stato scrisse l'inno per le
incoronazioni, noto come il Messiah, che fu appunto scritto in lingua inglese.
Andrew Lloyd Webber è un prolifico compositore di musica da teatro. I suoi
lavori hanno dominato l'ultima parte del XX secolo e sono divenuti successi
internazionali.

The Beatles sono la band che più in assoluto ha rappresentato l'emergere della
cultura inglese in campo musicale, con vendite di dischi sopra ogni aspettativa
ed una diffusione globale dei loro successi. Tra gli altri gruppi e solisti di
rilievo nel panorama musicale inglese si ricordano The Rolling Stones, Queen,
Pink Floyd, Led Zeppelin, Deep Purple, Bee Gees, Genesis, Sex Pistols, The
Clash, Jethro Tull, Dire Straits, Iron Maiden, Depeche Mode, Simply Red, Muse,
Skunk Anansie, Wham, Eurythmics, John Lennon, Elton John, George Michael, Phil
Collins, Sting, Brian Eno e Peter Gabriel. I Brit Awards sono dei premi annuali
concessi dalle industrie discografiche britanniche e sono stati vinti nel corso
degli anni dai personaggi che maggiormente hanno rappresentato il panorama
musicale inglese tra cui The Who, David Bowie, Eric Clapton, Rod Stewart e The
Police. Tra i musicisti più recenti citiamo i Radiohead, Pet Shop Boys,
Jamiroquai, gli Oasis, i Blur, i Take That, i 5ive, le Spice Girls, Robbie
Williams, Dido, Coldplay, Amy Winehouse, One Direction, Ed Sheeran e Adele.

Un gran numero di città del Regno Unito sono conosciute per la loro musica.
Liverpool è la città che vanta il primato del maggior numero di canzoni scritte
in loco. Il contributo di Glasgow alla musica venne riconosciuto nel 2008 quando
venne nominata dall'UNESCO Città della Musica, una delle tre città nel mondo ad
aver ottenuto questo onore.

La storia delle arti visuali inglesi è parte della storia dell'arte occidentale.
Tra gli artisti britannici di maggior successo citiamo i romantici William
Blake, John Constable, Samuel Palmer e J.M.W. Turner; i ritrattisti Sir Joshua
Reynolds e Lucian Freud; i paesaggisti Thomas Gainsborough e L. S. Lowry; il
pioniere dell'Arts and Crafts Movement William Morris; il figurativo Francis
Bacon; gli artisti della pop culture Peter Blake, Richard Hamilton e David
Hockney; il duo Gilbert and George; l'astrattista Howard Hodgkin; e gli scultori
Antony Gormley, Anish Kapoor e Henry Moore. Tra gli anni ottanta e novanta del
XX secolo la Galleria Saarchi di Londra ha posto l'attenzione del pubblico
londinese su un nuovo genere multiforme di artisti noti come "Young British
Artists": Damien Hirst, Chris Ofili, Rachel Whiteread, Tracey Emin, Mark
Wallinger, Steve McQueen, Sam Taylor-Wood e i fratelli Chapman.

La Royal Academy of Arts a Londra è una delle organizzazioni chiave per la
promozione delle arti visuali nel Regno Unito. Tra le principali scuole
artistiche il Regno Unito vanta sei scuole alla University of the Arts London,
tra cui il Central Saint Martins College of Art and Design ed il Chelsea College
of Art and Design; la Goldsmiths, University of London; la Slade School of Fine
Art (parte dell'University College London); la Glasgow School of Art; il Royal
College of Art e la The Ruskin School of Drawing and Fine Art (parte
dell'University of Oxford). Il Courtauld Institute of Art è uno dei centri
principali per l'insegnamento della storia dell'arte. Importanti gallerie d'arte
come la National Gallery, la National Portrait Gallery, la Tate Britain e la
Tate Modern (le più visitate gallerie d'arte al mondo, con circa 4,7 milioni di
visitatori all'anno) hanno sede nel Regno Unito.

Il Regno Unito ha avuto una considerevole influenza nella storia del cinema.
Registi del calibro di Alfred Hitchcock, il cui film Vertigo è considerato da
alcuni critici come il miglior film di tutti i tempi, e David Lean sono
acclamati dalla critica di tutti i tempi. Altri importanti registi sono Charlie
Chaplin, Michael Powell, Carol Reed e Ridley Scott. Molti attori britannici
hanno avuto successi internazionali tra cui Julie Andrews, Richard Burton,
Michael Caine, Charlie Chaplin, Sean Connery, Vivien Leigh, David Niven,
Laurence Olivier, Peter Sellers, Kate Winslet, Anthony Hopkins, e Daniel
Day-Lewis. Molti successi commerciali di film sono stati girati nel Regno Unito
(come la serie di Harry Potter e James Bond). Gli Ealing Studios sono gli studi
di produzione di film più antichi al mondo.

Malgrado i molti successi, la critica è da tempo impegnata a riscoprire nella
filmografia inglese influenze ora europee ora americane dal momento che molti
attori tra l'altro sono compartecipi di produzioni internazionali. I film
ispirati a storie scritte da autori inglesi includono Titanic, Il Signore degli
Anelli, Pirati dei Caraibi. Famosa in tutto il mondo è inoltre l'emittente
televisiva BBC.

Lo sport più seguito nel Regno Unito è il calcio, ma hanno valore anche cricket,
rugby, ippica, polo e ciclismo su pista. Fa parte della cultura inglese anche la
famosa caccia alla volpe.

Il campionato calcistico più importante è la Premier League (il campionato
inglese, conosciuto fino alla stagione 2015/2016 come Barclays Premier League
per ragioni di sponsorizzazione). I maggiori club per blasone sono l'Arsenal, il
Liverpool, il Manchester United e il Chelsea.

Per quanto riguarda gli sport automobilistici la Formula 1 è molto seguita dagli
appassionati britannici. Attualmente sono 2 i piloti inglesi vincitori di almeno
un titolo iridato a correre in F1: Lewis Hamilton (2008 con McLaren, 2014 e 2015
con Mercedes) e Jenson Button (campione nel 2009 con la Brawn GP). Altri
campioni britannici della F1 sono: Sir Stirling Moss soprannominato "l'eterno
secondo" (a causa di essere arrivato in seconda posizione per 4 volte nella
storia del mondiale); Mike Hawthorn, mondiale con la Ferrari 246 nel 1958; Jim
Clark, considerato uno dei più veloci piloti di sempre, bicampione con la Lotus
nel 1963 e 1965; John Surtees, primo ed unico campione sia sulle due (7 volte)
che con le quattro ruote (1 volta, nel 1964, con la Ferrari 158 F1); Graham
Hill, campione con la British Racing Motors, nota come BRM, nel '62 e nel '68
con la Lotus; Jackie Stewart, 3 volte campione del mondo, nel 1969 con la Matra
ee nel 1971 e nel 1973 con la Tyrrell; James Hunt campione nel 1976 con la
McLaren M23; Nigel Mansell, soprannominato "Il Leone d'Inghilterra" per la sua
aggressività al volante, campione su Williams nel '92 e Damon Hill, mondiale nel
1996, sempre su Williams, figlio di Graham.



https://it.wikipedia.org/wiki/Gotham_(serie_televisiva)

Gotham è una serie televisiva statunitense ideata da Bruno Heller per il network
Fox che la trasmette dal 22 settembre 2014.

Annunciata per la prima volta nel settembre del 2013, rappresenta un
prequel/spin-off televisivo incentrato sulle origini dei personaggi (eroi e
cattivi) appartenenti all'universo di Batman. La serie, pur trattando personaggi
dell'universo DC Comics, non fa parte dell'universo televisivo The CW; iniziato
con Arrow.

In Italia la serie è trasmessa dal 12 ottobre 2014 da Mediaset in chiaro su
Italia 1 e a pagamento su Premium Action. La terza stagione è stata trasmessa a
partire dal 19 settembre 2016 sul canale Fox. Dal 1 gennaio 2016 la prima
stagione è disponibile sul servizio a pagamento Netflix.

La colonna sonora di Gotham è stata composta da Graeme Revell, e David E. Russo.

Il 1 febbraio 2016 la Fox ha rilasciato Gotham Stories una serie di fumetti
animati composta da cinque episodi che legano l'episodio Colpo di Grazia con
L'ira dei cattivi. Fra i doppiatori ci sono Robin Lord Taylor (Oswald
Cobblepot), Camren Bicondova (Selina Kyle), Ben McKenzie (Jim Gordon) e Donal
Logue (Harvey Bullock).



https://it.wikipedia.org/wiki/Marco_Polo_(serie_televisiva)

Marco Polo è una serie televisiva statunitense di genere storico creata da John
Fusco per Netflix. La serie racconta le avventure del giovane Marco Polo,
interpretato da Lorenzo Richelmy, alla corte di Kublai Khan, interpretato da
Benedict Wong.

La serie ha debuttato il 12 dicembre 2014 ed è stata rinnovata per una seconda
stagione, pubblicata il 1° luglio 2016. In data 12 dicembre 2016, la serie è
stata cancellata.

Venezia, 1274. Il giovane Marco Polo, al seguito del padre Niccolò e dello zio
Matteo, intraprende un lungo viaggio che lo conduce fin nel cuore del potente
Impero Mongolo, presso la corte di Kublai Khan. Abbandonato come ostaggio dal
padre e dallo zio nelle mani del Khan per potersi garantire il libero accesso
alla Via della Seta, Marco entra a far parte della corte di Khublai,
immergendosi sempre di più nel cuore delle tradizioni e della cultura dell'Asia
Orientale.

Entrato nelle grazie del Khan, il giovane è testimone dei tentativi di Kublai di
tenere insieme ed espandere ulteriormente il suo sterminato impero, tra intrighi
di corte, cospirazioni, lotte di potere e il conflitto in corso con l'ormai
decadente Dinastia Song, ultimo baluardo del millenario impero cinese contro la
potenza mongolica.

La serie venne originariamente sviluppata da Starz, che ne annunciò l'acquisto a
gennaio 2012. Dopo aver tentato più volte di iniziare le riprese in Cina senza
alcun successo, il progetto venne riconsegnato alla casa di produzione originale
The Weinstein Company. Il progetto venne dunque acquistato da Netflix, che
commissionò la produzione di 10 episodi per un costo totale di circa 90 milioni
di dollari. Il servizio di streaming annunciò ufficialmente la serie a gennaio
2014 insieme alla notizia che i registi e produttori esecutivi della serie
Joachim Rønning e Espen Sandberg avrebbero diretto l'episodio pilota.

La serie è stata girata in Italia, in Kazakistan e ai Pinewood Studios in
Malesia.

La serie è interamente disponibile sul servizio di video on demand Netflix. La
prima stagione è stata pubblicata il 12 dicembre 2014 in tutti i territori in
cui il servizio è disponibile; in Italia la stagione è disponibile dal 22
ottobre 2015. Nel gennaio 2015 Netflix ha rinnovato la serie per una seconda
stagione, pubblicata il 1º luglio 2016. Nel dicembre 2016 Netflix ha annunciato
di aver cancellato la serie.



https://it.wikipedia.org/wiki/Prima_guerra_mondiale

La prima guerra mondiale fu il conflitto armato che coinvolse le principali
potenze mondiali e molte di quelle minori tra l'estate del 1914 e la fine del
1918. Chiamata inizialmente dai contemporanei "guerra europea", con il
coinvolgimento successivo delle colonie dell'Impero britannico e di altri paesi
extraeuropei tra cui gli Stati Uniti d'America e l'Impero giapponese, prese il
nome di "guerra mondiale" o anche "Grande Guerra": fu infatti il più grande
conflitto armato mai combattuto fino alla seconda guerra mondiale.

Il conflitto ebbe inizio il 28 luglio 1914 con la dichiarazione di guerra
dell'Impero austro-ungarico al Regno di Serbia in seguito all'assassinio
dell'arciduca Francesco Ferdinando d'Asburgo-Este, avvenuto il 28 giugno 1914 a
Sarajevo, e si concluse oltre quattro anni dopo, l'11 novembre 1918. A causa del
gioco di alleanze formatesi negli ultimi decenni dell'Ottocento, la guerra vide
schierarsi le maggiori potenze mondiali, e rispettive colonie, in due blocchi
contrapposti: da una parte gli Imperi centrali (Germania, Impero
austro-ungarico, Impero ottomano) e, dal 1915, la Bulgaria e dall'altra gli
Alleati rappresentati principalmente da Francia, Regno Unito, Impero russo e,
dal 1915, Italia. Oltre 70 milioni di uomini furono mobilitati in tutto il mondo
(60 milioni solo in Europa) di cui oltre 9 milioni caddero sui campi di
battaglia; si dovettero registrare anche circa 7 milioni di vittime civili, non
solo per i diretti effetti delle operazioni di guerra ma anche per le
conseguenti carestie ed epidemie.

Le prime operazioni militari del conflitto videro la fulminea avanzata
dell'esercito tedesco in Belgio, Lussemburgo e nel nord della Francia, azione
fermata però dagli anglo-francesi nel corso della prima battaglia della Marna
nel settembre 1914; il contemporaneo attacco dei russi da est infranse le
speranze tedesche in una guerra breve e vittoriosa, e il conflitto degenerò in
una logorante guerra di trincea che si replicò su tutti i fronti e perdurò fino
al termine delle ostilità. Man mano che procedeva, la guerra raggiunse una scala
mondiale con la partecipazione di molte altre nazioni, come Romania, Portogallo
e Grecia. Determinante per l'esito finale fu nel 1917 l'ingresso degli Stati
Uniti d'America a fianco degli Alleati. Diverse altre nazioni si schierarono
contro gli Imperi centrali, spesso non entrando nel conflitto armato, ma
dispensando importanti aiuti economici.

La guerra si concluse definitivamente l'11 novembre 1918 quando la Germania,
ultimo degli Imperi centrali a deporre le armi, firmò l'armistizio imposto dagli
Alleati. I maggiori imperi esistenti al mondo – tedesco, austro-ungarico,
ottomano e russo – si estinsero, generando diversi stati nazionali che
ridisegnarono completamente la geografia politica dell'Europa.

Lo scoppio della guerra nel 1914 segnò la fine di un lungo periodo di pace e
sviluppo economico della storia europea, noto come Belle Époque, e pose termine
anche a un più lungo periodo di stabilità politica europea: iniziato nel 1815
con la sconfitta definitiva della Francia napoleonica e continuato per tutto il
XIX secolo, vide svolgersi solo conflitti a carattere limitato che tuttavia
finirono col minare e inasprire progressivamente i rapporti diplomatici tra le
potenze europee e i relativi giochi di alleanze.

Per individuare le cause fondamentali del conflitto bisogna risalire
innanzitutto al ruolo preponderante della Prussia nella creazione dell'Impero
tedesco, alle concezioni politiche di Otto von Bismarck, alle tendenze
filosofiche prevalenti in Germania e alla sua situazione economica; un insieme
di fattori eterogenei che concorsero a trasformare il desiderio della Germania
di assicurarsi sbocchi commerciali nel mondo. A essi andarono collegandosi i
problemi etnici interni all'Impero austro-ungarico e alle ambizioni
indipendentiste di alcuni popoli che ne facevano parte, il timore che la Russia
generava oltre frontiera soprattutto nei tedeschi, la paura che tormentava la
Francia fin dal 1870 di una nuova aggressione che aveva lasciato una forte
animosità verso la Germania e infine l'evoluzione diplomatica del Regno Unito da
un atteggiamento di isolamento a una politica di attiva presenza in Europa.

Sotto la guida politica del suo primo cancelliere Bismarck, la Germania si
assicurò una forte presenza in Europa tramite l'alleanza con l'Impero
austro-ungarico e l'Italia e un'intesa diplomatica con la Russia. L'ascesa al
trono nel 1888 del kaiser Guglielmo II di Germania portò sul trono tedesco un
giovane governante determinato a dirigere da sé la politica, nonostante i suoi
dirompenti giudizi diplomatici. Dopo le elezioni del 1890, nelle quali i partiti
del centro e della sinistra ottennero un notevole successo, a causa della
disaffezione nei confronti del cancelliere, Guglielmo II fece in modo di
ottenere le dimissioni di Bismarck; gran parte del lavoro dell'ex cancelliere
venne disfatto negli anni seguenti, quando Guglielmo II mancò di rinnovare il
trattato di controassicurazione con i russi offrendo così alla Francia
l'opportunità di concludere nel 1894 un'alleanza franco-russa.

Altro passaggio fondamentale nel percorso verso la guerra mondiale fu la corsa
al riarmo navale: il kaiser riteneva che solo un massiccio incremento della
Kaiserliche Marine avrebbe reso la Germania una potenza mondiale e nel 1897 fu
nominato alla guida della marina l'ammiraglio Alfred von Tirpitz; la Germania
iniziò una politica di riarmo che risultò una vera e propria sfida aperta al
secolare predominio navale britannico, favorendo un accordo anglo-francese nel
1904 e uno tra Russia e Regno Unito nel 1907, che chiudeva un secolo di rivalità
fra le due potenze nello scacchiere asiatico. Il Regno Unito tentò inoltre di
rafforzare la propria posizione in altre direzioni, alleandosi con l'Impero
giapponese nel 1902; nonostante la proposta di Joseph Chamberlain di un trattato
con Germania e Giappone per avvantaggiarsi congiuntamente nel Pacifico, la
Germania continuò nella sua politica bellicosa aumentando l'attrito con le
potenze europee. Da quel momento in poi le grandi potenze europee furono di
fatto, anche se non ufficialmente, divise in due gruppi rivali; negli anni
seguenti la Germania, la cui politica aggressiva e poco diplomatica aveva dato
il via a una coalizione avversaria, intensificò i rapporti con
l'Austria-Ungheria e l'Italia.

La nuova divisione in blocchi dell'Europa non era una riedizione del vecchio
equilibrio di potenza, ma una semplice barriera tra potenze. I diversi paesi si
affrettarono ad aumentare i loro armamenti, che nel timore di una deflagrazione
improvvisa vennero messi a completa disposizione dei militari. Il Regno Unito
aveva dato il via libera alle pretese della Francia sul Marocco, in cambio del
riconoscimento dei propri diritti sull'Egitto, tuttavia questo accordo fra le
due principali potenze coloniali violava la convenzione di Madrid del 1880,
firmata anche dalla Germania. Ne derivò la "crisi di Tangeri" del 1905 dove il
kaiser ribadì il ruolo fondamentale della Germania nella politica extra-europea.

Una prima crisi si aprì nella penisola balcanica nel 1908: a seguito della
rivoluzione nell'Impero ottomano la Bulgaria si sganciò dall'influenza turca e
l'Austria si annetté le provincie di Bosnia ed Erzegovina che già amministrava
dal 1879. La Russia accettò l'annessione, ottenendo il libero transito nei
Dardanelli, ma l'Italia considerò tale azione un affronto e la Serbia una
minaccia. La perentoria richiesta rivolta dalla Germania alla Russia di
riconoscere la legittimità dell'annessione sotto pena di un attacco
austro-tedesco facilitò la mossa austriaca ma creò non pochi dissapori tra la
Russia e le potenze germaniche. Altro motivo di attrito fu la "crisi di Agadir",
quando nel giugno 1911, per indurre la Francia a fare concessioni in Africa, i
tedeschi inviarono una cannoniera nel porto di Agadir. Il Cancelliere dello
Scacchiere David Lloyd George ammonì la Germania ad astenersi da simili minacce
alla pace e dichiarò il Regno Unito pronto a supportare la Francia: le velleità
del kaiser furono spente ma si acuì il risentimento dell'opinione pubblica
tedesca, che ben vide un ulteriore ampliamento della marina da guerra; il
successivo accordo sul Marocco allentò i motivi di frizione, ma proprio in quel
momento la situazione politica dei Balcani tornò a essere burrascosa.

La debolezza dell'Impero ottomano, palesata dall'occupazione italiana di
Tripoli, incoraggiò Bulgaria, Serbia e Regno di Grecia a rivendicare l'egemonia
sulla Macedonia come primo passo per estromettere gli ottomani dall'Europa. Con
la prima guerra balcanica i turchi furono rapidamente sconfitti: alla Serbia fu
assegnata l'Albania settentrionale ma l'Austria, che già ne temeva le ambizioni,
mobilitò l'esercito e alla sua minaccia alla Serbia la Russia rispose con la
stessa misura; stavolta la Germania si schierò con Regno Unito e Francia
scongiurando pericolosi sviluppi. Quando la crisi cessò, la Serbia conservò
buona parte dei guadagni territoriali, mentre la Bulgaria dovette cedere quasi
tutte le conquiste effettuate; questo non piacque all'Austria che nell'estate
del 1913 propose di attaccare immediatamente la Serbia. La Germania frenò i
propositi austriaci ma allo stesso tempo estese il proprio controllo
sull'esercito turco, impedendo così il rafforzamento dell'influenza russa nei
Dardanelli. Negli ultimi anni in tutti i paesi europei si moltiplicarono gli
incitamenti alla guerra, discorsi e articoli bellicosi, dicerie, incidenti di
frontiera; la Francia promulgò una legge (detta "dei tre anni") che, per
sopperire all'inferiorità numerica rispetto all'esercito tedesco, allungava di
un anno la ferma militare, fino ad allora della durata di due anni; ciò aggravò
i rapporti con la Germania.

Il 28 giugno 1914, giorno di solenni celebrazioni e festa nazionale serba,
l'arciduca Francesco Ferdinando d'Asburgo-Este erede al trono d'Austria-Ungheria
e la moglie Sophie Chotek von Chotkowa, recatisi a Sarajevo in visita ufficiale,
furono uccisi da alcuni colpi di pistola sparati dal nazionalista diciannovenne
serbo Gavrilo Princip: paradossalmente, l'arciduca era forse l'unico austriaco
autorevole che fosse comprensivo verso i nazionalisti serbi, perché sognava un
impero unito da un legame federativo. Da questo avvenimento scaturì una
drammatica crisi diplomatica che infiammò le tensioni latenti e segnò l'inizio
della guerra in Europa.

Quasi un mese dopo l'assassinio di Francesco Ferdinando, l'Austria-Ungheria
inviò un duro ultimatum alla Serbia, che accettò solo una parte delle richieste:
il 28 luglio 1914 l'Austria-Ungheria dichiara guerra alla Serbia, determinando
l'irrimediabile acuirsi della crisi e la progressiva mobilitazione delle potenze
europee, cagionata dal sistema di alleanze tra i vari stati.

L'Italia, insieme al Portogallo, la Grecia, la Bulgaria, il Regno di Romania e
l'Impero ottomano si pongono in uno stato di neutralità, attendendo ulteriori
sviluppi della situazione. Alla mezzanotte del 4 agosto erano cinque le potenze
che ormai erano entrate in guerra (Austria-Ungheria, Germania, Russia, Regno
Unito e Francia), ciascuna convinta di poter battere gli avversari in pochi
mesi: era opinione diffusa che la guerra sarebbe finita a Natale, o tuttalpiù a
Pasqua del 1915.

Il 1º agosto, dopo l'inizio delle ostilità fra Austria-Ungheria e Serbia, il
governo tedesco dichiarò guerra alla Russia che aveva mobilitato l'esercito e
due giorni dopo anche alla Francia. La strategia tedesca era condizionata dal
dover sostenere una guerra su due fronti, ulteriormente aggravata dalle
concezioni belliche prettamente aggressive dei francesi che, entro pochi giorni
dalla mobilitazione, prevedevano un attacco lungo il comune confine usando tutto
il potenziale bellico a disposizione. La duplice dichiarazione di guerra era
quindi il necessario primo passo in vista dell'attuazione del piano Schlieffen,
che prevedeva la sconfitta della Francia con una "guerra lampo" di sole sei
settimane prima di rivolgere l'attenzione a est contro i russi.

Il piano, ideato dal generale Alfred von Schlieffen e completato nel 1905,
prevedeva di attaccare la Francia da nord attraverso Belgio e Paesi Bassi, così
da evitare la lunga linea fortificata alla frontiera e consentire all'esercito
tedesco di calare su Parigi con un'unica grande offensiva. Von Schlieffen
continuò a lavorare al piano anche dopo essersi ritirato dall'esercito e lo
sottopose a un'ultima revisione nel dicembre 1912, poco prima di morire. Il
generale Helmuth Johann Ludwig von Moltke, suo successore come capo di stato
maggiore dell'esercito, decise di accorciare il fronte ed escluse i Paesi Bassi
dalla manovra; confidando nella lenta mobilitazione della Russia, Moltke previde
di lasciare sul fronte est una forza di dieci divisioni, considerata più che
sufficiente a trattenerla fino alla neutralizzazione della Francia, dopo la
quale l'esercito tedesco avrebbe potuto rivolgere tutte le forze contro la
Russia.

Il 2 agosto la Germania invase lo stato neutrale del Lussemburgo mentre il 4
agosto, dopo che un formale ultimatum era stato respinto, i tedeschi invasero il
Belgio avanzando a gran velocità; l'azione fu il pretesto per la dichiarazione
di guerra britannica alla Germania, anche se il Regno Unito non aveva truppe sul
continente europeo e il suo corpo di spedizione (British Expeditionary Force o
BEF) al comando di Sir John French doveva ancora essere radunato, armato e
inviato oltre la Manica.

Il 5 agosto le forze tedesche andarono all'assalto del primo vero ostacolo sul
loro cammino: il campo fortificato di Liegi con la sua guarnigione di 35.000
soldati. L'attacco durò più del previsto e solo il 7 agosto la fortezza centrale
capitolò. Dopo la caduta di Liegi la maggioranza dell'esercito belga si ritirò
verso ovest mentre il 25 più a nord i tedeschi bombardarono Anversa con uno
Zeppelin, durante le fasi preliminari dell'assedio della città che durò fino al
28 settembre e comportò enormi devastazioni. Sempre il 12 le avanguardie del
corpo di spedizione britannico attraversarono la Manica scortate da navi da
guerra: in dieci giorni furono sbarcati senza perdite 120.000 uomini, non avendo
la Kaiserliche Marine mai ostacolato le operazioni.

Il 20 agosto le truppe tedesche entrarono a Bruxelles. All'estremità meridionale
del fronte i francesi, penetrati in Alsazia il 14 agosto e vicini alla città di
Mulhouse, giunsero a sedici chilometri dal Reno, ma furono bloccati dai tedeschi
e non riuscirono ad andare oltre. Più a nord le truppe francesi penetrate in
Lorena furono sconfitte a Morhange e iniziarono a ritirarsi verso Nancy; le
truppe tedesche le inseguirono, ma furono poi sanguinosamente arrestate dalle
fortificazioni francesi nel corso della battaglia del Gran Couronné.

Il 22 agosto l'esercito tedesco attaccò lungo tutto il fronte ed ebbe inizio la
gigantesca battaglia delle Frontiere: la 5ª Armata francese fu sconfitta a
Charleroi e cominciò l'aspra battaglia di Mons, battesimo del fuoco per il corpo
di spedizione britannico che resistette con inaspettata tenacia. I tedeschi
riuscirono comunque a superare la resistenza di French e il 23 iniziarono ad
avanzare; quello stesso giorno sia i francesi da Charleroi che i belgi da Namur
cedettero alla pressione tedesca e iniziarono a ripiegare. Il 2 settembre il
governo francese abbandonò Parigi e si rifugiò a Bordeaux ma gli anglo-francesi
appresero da ricognizioni aeree che i tedeschi non stavano più puntando sulla
capitale, avendo piegato più a sud-est verso la linea del fiume Marna dietro cui
si erano attestati gli Alleati. Il giorno dopo, con i tedeschi a soli 40
chilometri da Parigi e una situazione di grande panico nelle retrovie francesi -
un milione di parigini aveva abbandonato la città - il generale Joseph Simon
Gallieni, governatore militare della capitale, organizzò nel sistema di trincee
e fortificazioni che l'attorniavano una nuova armata appena costituita, mentre
il comandante in capo generale Joseph Joffre preparava la controffensiva.

Il 5 settembre i francesi, con l'aiuto del BEF, passarono al contrattacco e
bloccarono l'avanzata tedesca a est di Parigi durante la prima battaglia della
Marna; i tedeschi dovettero abbandonare il piano Schlieffen ma riuscirono ad
arrestare la spinta offensiva degli anglo-francesi nel corso della successiva
prima battaglia dell'Aisne (13-28 settembre). Nei giorni successivi entrambi i
contendenti diedero inizio a una serie di manovre nel tentativo di aggirarsi
reciprocamente sul fianco settentrionale, rimasto scoperto, dando luogo alla
cosiddetta "corsa al mare": ogni tentativo fallito finiva con l'allungare sempre
di più la linea del fronte, finché per la fine di ottobre entrambi i contendenti
non raggiunsero le rive del mare nella regione delle Fiandre; in novembre un
ultimo tentativo tedesco di rompere il fronte alleato portò alla sanguinosa
prima battaglia di Ypres, al termine della quale i due contendenti si
attestarono sulle posizioni raggiunte. La battaglia segnò la fine della guerra
di movimento a occidente in favore di una logorante guerra di trincea lungo un
fronte continuo di solide postazioni fortificate.

Gli scontri iniziali a est erano stati contrassegnati più da rapidi mutamenti di
fortuna che da vantaggi decisivi per una delle due parti. Il comando
austro-ungarico aveva impiegato parte delle sue forze nel vano tentativo di
mettere fuori combattimento la Serbia e inoltre il suo piano per un'offensiva
iniziale diretta a tagliare il saliente rappresentato dalla Polonia era stato
paralizzato dal cattivo funzionamento della parte tedesca della tenaglia. Anzi
era la Germania, che schierava la sola 8ª Armata con il compito di difendere la
Prussia orientale, a rischiare di essere sopraffatta dalle truppe di Nicola II
che mobilitò anzitempo la 1ª e la 2ª Armata contro la Prussia, nel tentativo di
allentare la pressione sulla Francia già ad agosto.

Dopo una prima serie di sconfitte, il comandante tedesco Maximilian von
Prittwitz venne sostituito dal generale in pensione Paul von Hindenburg che
nominò suo capo di stato maggiore Erich Ludendorff; i due annientarono a
Tannenberg la 2ª Armata russa del generale Aleksandr Vasil'evič Samsonov (26-30
agosto) e respinsero la 1ª Armata del generale Paul von Rennenkampf nella
battaglia dei laghi Masuri (9-14 settembre). I russi non si fecero però
sorprendere dalle armate austro-ungariche sul fronte sud-occidentale; il
granduca Nicola, comandante in capo dell'esercito russo, passò all'offensiva;
gli austro-ungarici subirono una pesante sconfitta nel corso della battaglia di
Galizia e dovettero essere soccorse dai tedeschi.

Nuove forze provenienti da occidente permisero a Ludendorff, il 15 dicembre
1914, di respingere i russi fino alla linea dei fiumi Bzura e Ravka davanti a
Varsavia, ma la diminuzione delle provviste e delle munizioni indusse lo zar a
ritirare ulteriormente le truppe sulle linee trincerate lungo i fiumi Nida e
Dunajec, lasciando ai tedeschi l'estremità della striscia polacca. Anche a est
le ostilità si arenarono su lunghi e saldi sistemi trincerati, tuttavia
l'inadeguatezza delle sue industrie non permetteva alla Russia di sostenere lo
sforzo bellico allo stesso modo degli anglo-francesi.

Benché fosse tecnicamente il luogo dove la guerra aveva preso avvio, il fronte
serbo fu relegato ben presto a teatro secondario di un conflitto divenuto ormai
mondiale. Con il grosso delle sue forze concentrato in Galizia contro i russi,
l'Austria-Ungheria diede avvio all'invasione del territorio serbo il 12 agosto
1914: guidate dal generale Radomir Putnik e supportate anche dalle forze del
Regno del Montenegro, le truppe serbe opposero un'ostinata resistenza,
infliggendo agli austro-ungarici una sconfitta nella battaglia del Cer (16-19
agosto) e obbligandoli a ritirarsi oltre frontiera. Dopo una controffensiva
serba al confine con la Bosnia, sfociata nell'inconcludente battaglia della
Drina (6 settembre-4 ottobre), gli austro-ungarici del generale Oskar Potiorek
lanciarono una nuova invasione il 5 novembre, riuscendo a occupare la capitale
Belgrado: Putnik fece arretrare lentamente le sue forze fino al fiume Kolubara,
dove inflisse una disastrosa sconfitta alle truppe di Potiorek obbligandole
ancora una volta alla ritirata; il 15 dicembre 1914 i serbi ripresero Belgrado,
riportando la linea del fronte ai confini prebellici.

Le offensive austro-ungariche erano costate all'Impero la perdita di 227.000
uomini tra morti, feriti e dispersi, oltre a un ampio bottino di armi e
munizioni di vitale importanza per il mal equipaggiato esercito serbo;
nonostante la vittoria la Serbia ebbe 170.000 caduti durante la campagna,
perdite enormi per il suo piccolo esercito ulteriormente aggravate dallo scoppio
di una violenta epidemia di febbre tifoide (che fece 150.000 vittime tra i
civili) e dalla grave carenza di generi alimentari.

Giunta piuttosto in ritardo alla corsa per la spartizione dell'Africa, nel 1914
la Germania deteneva limitati possedimenti nel continente: isolati dalla
madrepatria dal blocco navale alleato e circondati dai territori dei più ampi
imperi coloniali britannico e francese, il loro destino era praticamente segnato
fin dall'inizio delle ostilità. La piccola colonia del Togoland (odierno Togo)
fu rapidamente occupata dalle forze anglo-francesi già verso la fine dell'agosto
1914, mentre più impegnativa fu la lotta nel Camerun tedesco: la capitale Buéa
fu occupata da truppe coloniali francesi e belghe il 27 settembre 1914, ma
favorite dal terreno impervio e dalle piogge tropicali le ultime guarnigioni
tedesche non furono costrette a capitolare prima del febbraio 1916. La
guarnigione dell'Africa Tedesca del Sud-Ovest (odierna Namibia) sostenne
un'invasione da parte delle truppe sudafricane e benché appoggiata
dall'insurrezione di alcuni ribelli boeri contro le autorità britanniche, fu
infine costretta alla resa nel luglio 1915.

Molto più lunga fu la lotta nell'Africa Orientale tedesca (odierna Tanzania): al
comando di un miscuglio di coloni tedeschi e truppe arruolate tra gli indigeni
locali (Schutztruppe), il colonnello Paul Emil von Lettow-Vorbeck intraprese una
serie di azioni di guerriglia e attacchi mordi-e-fuggi ai danni delle colonie
confinanti (il Kenya britannico, il Congo belga e il Mozambico portoghese),
infliggendo agli Alleati diverse sconfitte. Fu necessario mettere in campo una
vasta forza (arrivata a contare, tra soldati e personale ausiliario, quasi
400.000 uomini) per avere ragione delle elusive truppe di Vorbeck e occupare la
colonia: gli ultimi guerriglieri tedeschi, ancora capitanati dal loro
comandante, si arresero solo il 26 novembre 1918, dopo essere stati informati
dell'avvenuta capitolazione della Germania.

Da tempo alleato del Regno Unito, il 23 agosto 1914 il Giappone dichiarò guerra
alla Germania, segnando il destino degli sparpagliati possedimenti tedeschi
situati nel Pacifico: ai primi di ottobre una squadra navale giapponese salpò
alla volta della Micronesia, dove i tedeschi disponevano di una serie di piccole
basi, occupando prima della fine del mese le isole Caroline, le isole Marshall e
le isole Marianne praticamente senza combattere; il 31 ottobre una forza di
spedizione nipponica, rinforzata poi anche da un contingente britannico
proveniente da Tientsin, pose l'assedio al porto fortificato di Tsingtao,
possedimento tedesco in Cina dal 1898, obbligando la guarnigione a capitolare il
7 novembre 1914. Il resto delle colonie tedesche fu occupato dai dominion
australi del Regno Unito: il 30 agosto 1914 una forza neozelandese conquistò
senza spargimenti di sangue le Samoa, mentre la Nuova Guinea tedesca fu occupata
dagli australiani in settembre dopo una breve campagna contro la piccola
guarnigione del possedimento; l'ultimo avamposto tedesco, Nauru, cadde in mano
australiana il 14 novembre 1914.

All'inizio delle ostilità le due principali flotte da guerra, quella britannica
e quella tedesca, si fronteggiarono nelle ristrette acque del Mare del Nord; la
Germania, consapevole dell'inferiorità numerica nei confronti della Grand Fleet
britannica, mantenne un atteggiamento prudente, decidendo di evitare uno scontro
diretto finché posamine e sommergibili non l'avessero indebolita e non avessero
diminuito i commerci con le colonie. La geografia della costa nord della
Germania favoriva questo tipo di strategia: le rive frastagliate, gli estuari e
la protezione assicurata dalle isole come Helgoland costituivano un formidabile
scudo per i porti di Wilhelmshaven, Bremerhaven e Cuxhaven e allo stesso tempo
offriva un'eccellente base per rapide incursioni nel mare del Nord. Durante il
primo anno di guerra il Regno Unito si preoccupò quindi di pattugliare il Mare
del Nord e permettere il trasferimento della forza di spedizione attraverso La
Manica; l'unica azione di rilievo fu un'incursione nella baia di Helgoland, ove
la squadra dell'ammiraglio David Beatty affondò parecchi incrociatori leggeri
tedeschi confermando alla Kaiserliche Marine la necessità di continuare una
tattica difensiva e di accelerare l'attività di sommergibili e posamine.

La guerra nel mar Mediterraneo si aprì con un errore destinato ad avere forti
conseguenze politiche per gli Alleati: nel bacino si trovavano due delle più
veloci navi da guerra tedesche, l'incrociatore da battaglia Goeben e
l'incrociatore leggero Breslau; ricevuto l'ordine da Berlino di puntare verso
Costantinopoli, furono inseguite dalla Royal Navy che però non riuscì a
intercettarle. Il ministro della guerra turco Ismail Enver diede il suo assenso
all'entrata nei Dardanelli alle due navi, ben sapendo che tale decisione
rappresentava un atto ostile nei confronti del Regno Unito e che avrebbe
sospinto la Turchia nell'orbita tedesca; per non pregiudicare la neutralità
della Turchia, esse vennero comunque cedute con un finto atto di vendita. Non
seguirono atti ostili e le unità furono ancorate al porto di Costantinopoli.

Negli oceani invece la caccia alle unità tedesche fu l'obiettivo principale per
le flotte alleate. La Germania non ebbe il tempo per far uscire le proprie unità
dalle basi del Mare del Nord, così allo scoppio della guerra furono solo i pochi
incrociatori dislocati all'estero a costituire una minaccia per i commerci degli
Alleati; non era facile conciliare l'esigenza di concentrare le forze nel Mare
del Nord in vista di un attacco a sorpresa della Germania con la necessità di
pattugliare e difendere le rotte marittime dell'India e dei Dominions. Con la
distruzione dell'Emden avvenuta il 9 novembre 1914, i britannici resero sicuro
l'oceano Indiano ma questo successo fu neutralizzato dalla grave sconfitta
subita nella battaglia di Coronel nell'oceano Pacifico, dove la divisione
dell'ammiraglio Cradock fu battuta dagli incrociatori corazzati dell'ammiraglio
Maximilian von Spee. Questo scacco fu prontamente riscattato dall'ammiraglio
Doveton Sturdee, che alla guida degli incrociatori da battaglia Inflexible e
Invincible appositamente distaccati dalla Grand Fleet, l'8 dicembre 1914 inseguì
la squadra di von Spee nei pressi delle Isole Falkland e ne affondò l'intera
divisione (tranne l'incrociatore leggero Dresden che verrà autoaffondato tre
mesi dopo), distruggendo l'ultimo strumento della potenza navale tedesca negli
oceani.

Da quel momento in poi gli Alleati poterono contare su sicure vie di
comunicazione oceaniche per i loro traffici di rifornimenti e truppe; poiché le
rotte oceaniche devono per forza avere un capolinea sulla terra ferma, la logica
risposta tedesca fu quella di incrementare lo sviluppo dell'arma sottomarina che
rese gradualmente più pericolose le traversate.

I fronti dove si combatteva e quelli dove ci si aspettava di farlo erano ormai
numerosi. Tutti i belligeranti iniziarono a impiegare ogni risorsa a
disposizione e allo stesso tempo affiorarono le prime voci di opposizione alla
guerra nel Regno Unito, in Germania (dove il 1º aprile ebbe luogo una
manifestazione organizzata da Rosa Luxemburg), in Francia e in Russia. L'Italia,
pur restando neutrale, era in cerca dei migliori vantaggi territoriali in cambio
di un proprio intervento: l'8 aprile 1915 offrì di affiancare in guerra le
potenze centrali se le fossero stati ceduti Trentino, isole della Dalmazia,
Gorizia, Gradisca e riconosciuto il "primato" sull'Albania. Una settimana dopo
l'Austria-Ungheria rifiutò le condizioni e l'Italia fece richieste ancora più
gravose alle potenze dell'Intesa, che si dissero disposte a intavolare delle
trattative.

Intanto sul fronte del Caucaso l'avanzata russa provocò il risentimento dei
turchi contro la popolazione armena, sospettata di aver favorito le truppe dello
zar. L'8 aprile iniziarono i rastrellamenti e le fucilazioni, dando avvio a una
vera e propria pulizia etnica. Massacri e deportazioni divennero sistematici e
gli appelli rivolti agli Alleati e a Berlino perché intervenissero in qualche
modo rimasero inascoltati.

Nel 1914 l'Impero ottomano era in solidi rapporti con la Germania, che da tempo
investiva capitali nello sviluppo economico dell'Impero e curava l'addestramento
delle sue forze armate. L'influente ministro della guerra Ismail Enver era un
filo-tedesco ma il governo ottomano era ancora diviso sulla scelta di unirsi
agli Imperi centrali, nonostante la firma il 1º agosto 1914 di un trattato
segreto di natura militare ed economica con la Germania; il sequestro,
all'inizio della guerra, da parte dei britannici di due navi da battaglia
ottomane in costruzione nei cantieri inglesi provocò forte indignazione a
Istanbul e i tedeschi ne approfittarono cedendo agli ottomani i due incrociatori
Goeben e Breslau, sfuggiti alla caccia nel Mediterraneo. Il 29 ottobre 1914 le
due navi, ora battenti bandiera turca, bombardarono i porti russi sul Mar Nero e
posarono mine; gli Alleati replicarono con una dichiarazione di guerra: il 1º
novembre navi britanniche attaccarono un posamine turco nel porto di Smirne, il
giorno seguente un incrociatore leggero bombardò il porto di Aqaba sul Mar Rosso
e il 3 novembre vennero presi di mira i forti sui Dardanelli.

L'entrata in guerra dell'Impero ottomano aprì nuovi scenari di conflitto in
teatri molto distanti l'uno dall'altro: nel Caucaso la Russia si ritrovò a
sostenere un difficile secondo fronte in un territorio impervio, mentre la
presenza ottomana in Mesopotamia e Palestina minacciava due cardini dell'impero
coloniale britannico, la raffineria petrolifera persiana di Abadan (vitale per i
rifornimenti di carburante della Royal Navy) e il canale di Suez. Fin
dall'inizio però le attenzioni britanniche si rivolsero al forzamento dello
stretto dei Dardanelli, al fine di portare la guerra direttamente nella capitale
ottomana.

Le operazioni sul fronte del Caucaso iniziarono fin dai primi giorni di guerra,
a dispetto del terreno impervio e del rigido clima invernale: dopo aver
facilmente respinto un'offensiva russa in direzione di Köprüköy tra il 2 e il 16
novembre 1914, le forze della 3ª Armata ottomana, guidate dal ministro della
guerra Enver, lanciarono un massiccio attacco oltre il confine russo in
direzione di Kars; la sconfitta patita nella seguente battaglia di Sarıkamış (22
dicembre 1914-17 gennaio 1915) si trasformò in una disfatta per gli ottomani
quando la 3ª Armata cercò di ritirarsi attraverso le montagne innevate, perdendo
90.000 uomini su un totale di 130.000.

Alle prese con l'impegnativa situazione del fronte orientale, i russi non furono
immediatamente in grado di sfruttare la vittoria e fino a marzo il fronte
caucasico rimase stazionario, con solo poche schermaglie tra le due parti; alla
ricerca di un capro espiatorio per la disfatta, gli ottomani accusarono la
minoranza armena che viveva nelle regioni di confine di connivenza con i russi,
sottoponendola a partire dal febbraio 1915 a deportazioni e massacri. Gli
attacchi ottomani provocarono ben presto un'aperta rivolta e il 19 aprile 1915 i
"fedayyin" armeni si impossessarono dell'importante città di Van, resistendo poi
all'assedio posto dagli ottomani; approfittando dell'occasione i russi
lanciarono una massiccia offensiva nel settore orientale del fronte, liberando
Van dall'assedio il 17 maggio ma venendo infine bloccati dagli ottomani nel
corso della battaglia di Malazgirt (10-26 luglio 1915). La controffensiva
ottomana portò alla rioccupazione di Van (evacuata dal grosso della popolazione
armena) e degli altri territori perduti entro agosto; la linea del fronte tornò
alla situazione di partenza per la fine dell'anno, con entrambe le forze
impegnate a riorganizzarsi.

A causa delle difficoltà sul fronte caucasico, la Russia si appellò al Regno
Unito perché impegnasse a sua volta la Turchia, costringendola a richiamare a
ovest parte delle sue truppe: i britannici, su suggerimento del generale Horatio
Kitchener e con il vigoroso appoggio del primo lord dell'Ammiragliato Winston
Churchill, proposero di attaccare dal mare i forti turchi nei Dardanelli.
L'attacco iniziò nel febbraio 1915 e doveva dare il colpo di grazia all'Impero
ottomano, la cui marina non poteva contrastare in alcun modo quella
anglo-francese; l'opinione dominante era quella di una campagna breve e violenta
che avrebbe portato all'occupazione di Costantinopoli: aprire lo stretto avrebbe
riaperto i canali d'esportazione di grano per la Russia e forse avrebbe anche
portato alla resa turca.

L'attacco navale fu invece un fallimento: i forti furono travolti dal volume di
fuoco delle corazzate anglo-francesi, ma con l'assistenza tedesca gli ottomani
avevano provveduto a sbarrare lo stretto con ampi campi di mine che provocarono
forti perdite agli attaccanti, obbligandoli a desistere. Gli Alleati decisero
quindi di ricorrere a uno sbarco per conquistare la penisola di Gallipoli e
aprire la strada ai dragamine che avrebbero potuto così eliminare gli
sbarramenti: il 25 aprile 1915, in quello che fu il maggiore assalto anfibio
della guerra, truppe britanniche, francesi, australiane e neozelandesi presero
terra sulla punta di Gallipoli, ma le forze ottomane del generale tedesco Otto
Liman von Sanders furono rapide nell'assicurarsi le alture dominanti e bloccare
così l'attacco. La prevista rapida campagna si trasformò in una guerra di
posizione con elevatissime perdite umane, che fece emergere il generale
dell'esercito ottomano Mustafà Kemal come importante leader. Consci del
fallimento, gli Alleati si ritirarono poi da Gallipoli ai primi del gennaio
1916.

Il 6 novembre 1914 truppe anglo-indiane sbarcarono nella penisola di al-Faw
dando avvio alla campagna della Mesopotamia; la spedizione era stata voluta per
allontanare qualsiasi minaccia ottomana ai possedimenti britannici nella regione
del Golfo Persico e ben presto ottenne diversi risultati: il 21 novembre le
forze britanniche presero l'importante porto di Bassora, spingendosi ai primi di
dicembre fino a al-Qurna dove sconfissero nuovamente una forza ottomana. La
costituzione di una solida testa di ponte a Bassora rendeva praticamente inutile
continuare la campagna: la minaccia turca al Golfo Persico era sventata e la
Mesopotamia era troppo lontana dalle regioni chiave dell'impero perché fosse
vantaggiosa una sua completa occupazione; tuttavia la debole resistenza offerta
dagli ottomani, ulteriormente confermata dal completo fallimento di una loro
controffensiva in direzione di Bassora a metà aprile 1915, spinse l'alto comando
britannico a continuare l'azione, convinto di poter ottenere altri facili
successi.

Nel settembre 1915 un contingente anglo-indiano sotto il generale Charles Vere
Ferrers Townshend risalì il Tigri fino a prendere l'importante città di al-Kut;
benché le linee di rifornimento fossero molto estese, l'alto comando spinse
Townshend a proseguire l'avanzata verso la vicina Baghdad, un obiettivo molto
più ambito, ma tra il 22 e il 25 novembre le unità britanniche subirono un
arresto nella battaglia di Ctesifonte per opera delle rafforzate truppe
ottomane. Townshend si ritirò dentro Kut, dove ben presto rimase tagliato fuori
e assediato; quattro distinti tentativi di soccorrere la guarnigione fallirono
miseramente e dopo cinque mesi di assedio le forze anglo-indiane, ormai alla
fame, capitolarono il 29 aprile 1916, lasciando 12.000 prigionieri in mano ai
turchi.

Un nuovo fronte fu aperto nel sud della Palestina: l'Egitto era ufficialmente un
vassallo ottomano, sebbene fosse politicamente controllato dal Regno Unito fin
dal 1880, e allo scoppio delle ostilità era stato rapidamente occupato da una
forza di spedizione britannica, australiana e neozelandese; il canale di Suez
rappresentava un punto vitale per gli Alleati e i tedeschi fecero pressione
sugli ottomani perché ne progettassero l'occupazione. L'offensiva di Suez iniziò
il 28 gennaio 1915 ma dopo una settimana di scontri le forze ottomane furono
respinte, anche per via della difficoltà a mantenere i collegamenti logistici
attraverso l'inospitale penisola del Sinai; le forze alleate si mantennero
rigorosamente sulla difensiva fin verso la metà del 1916, quando le continue
incursioni ottomane su piccola scala contro il canale convinsero il comandante
britannico Archibald Murray a passare all'offensiva: avanzando metodicamente e
costruendo, strada facendo, una ferrovia e un acquedotto, le forze britanniche
si spinsero attraverso la costa settentrionale del Sinai e sconfissero gli
ottomani nella battaglia di Romani (3-5 agosto 1916), ricacciandoli
definitivamente oltre la frontiera con la Palestina.

Falliti tutti i tentativi di aggiramento, sul fronte occidentale i due
schieramenti iniziarono a fortificare le proprie posizioni scavando trincee,
camminamenti, rifugi, erigendo casematte. Dal mare del Nord alle Alpi, fra uno
schieramento e l'altro, si estendeva la terra di nessuno, una fascia di terreno
martoriata dalle granate e continuamente contesa da entrambi gli schieramenti
che rappresenterà fino agli ultimi attacchi alleati del 1918 la prerogativa del
conflitto.

Nel corso del 1915, mentre i tedeschi conducevano una quasi esclusiva strategia
difensiva, gli anglo-francesi progettarono una serie di offensive per tentare di
rompere il fronte e tornare alla guerra di movimento. Già il 20 dicembre 1914 i
francesi lanciarono una grande offensiva nella regione della Champagne-Ardenne,
proseguita fino al 20 marzo 1915 con scarsissimi guadagni territoriali. Fu poi
la volta dei britannici che in marzo attaccarono a Neuve-Chapelle, nell'Artois:
fu aperta una piccola breccia nel fronte ma gli attaccanti furono lenti ad
approfittarne e i tedeschi la chiusero rapidamente. Tra maggio e giugno gli
anglo-francesi lanciarono un nuovo attacco nell'Artois, seguito da una terza
offensiva tra settembre e novembre mentre contemporaneamente i francesi
attaccavano nella Champagne, prima che l'inverno rallentasse i combattimenti:
ancora una volta fu guadagnato poco terreno al prezzo di pesanti perdite.

L'unica azione offensiva tedesca su vasta scala a occidente nel 1915 si ebbe il
22 aprile, quando prese avvio la seconda battaglia di Ypres: impiegando per la
prima volta e su vasta scala gas venefici (cloro), i tedeschi tentarono di
rompere il fronte alleato nelle Fiandre, ma schierarono troppe poche truppe per
sfruttare lo sfondamento iniziale e l'attacco fu poi fermato. Iniziò così la
"guerra dei gas", che nel corso del conflitto costò 78.198 uomini fra gli
Alleati mettendone fuori combattimento per un periodo più o meno lungo almeno
altri 908.645; le stesse forze alleate, nonostante avessero impiegato nel corso
della guerra la stessa quantità di gas dei tedeschi, inflissero alla Germania
circa 12.000 morti e 288.000 intossicati, a dimostrazione della maggiore
efficacia delle tattiche d'impiego tedesche.

Lo stallo sul fronte terrestre spinse entrambi i contendenti a cercare strategie
innovative per uscire dall'impasse. Tra gennaio e febbraio la Germania
intensificò la guerra sottomarina dichiarando legittimo attaccare tutte le navi,
incluse quelle neutrali, adibite al trasporto di viveri o rifornimenti alle
potenze dell'Intesa, sostenendo che si trattava di una "rappresaglia" contro il
blocco esercitato dalla Royal Navy. Nel frattempo tutti gli eserciti si
adoperavano per aumentare le proprie capacità aeronautiche e il 12 febbraio il
Kaiser ordinò di condurre una guerra aerea contro l'Inghilterra con l'uso dei
dirigibili Zeppelin; nello stesso periodo iniziò una pratica che caratterizzò la
guerra di trincea per tutto il conflitto, sia sul fronte occidentale sia, in
seguito, su quello italiano: la guerra di mine. Il 17 febbraio i britannici
arruolarono alcuni minatori che iniziarono a studiare le modalità per eliminare
da sottoterra le postazioni tedesche.

Dopo l'attentato di Sarajevo Austria-Ungheria e Germania avevano deciso di
tenere all'oscuro delle loro decisioni l'Italia, in considerazione del fatto che
il trattato di alleanza avrebbe previsto, in caso di attacco
dell'Austria-Ungheria alla Serbia, compensi territoriali per l'Italia. Il 24
luglio Antonino di San Giuliano, ministro degli esteri italiano, aveva preso
visione dei particolari dell'ultimatum e aveva protestato con l'ambasciatore
tedesco a Roma, dichiarando che se fosse scoppiata la guerra austro-serba
sarebbe derivata da un premeditato atto aggressivo di Vienna; la decisione
ufficiale e definitiva della neutralità fu infine presa nel Consiglio dei
ministri del 2 agosto 1914 e diramata la mattina del 3.

La neutralità ottenne inizialmente consenso unanime, sebbene il brusco arresto
dell'offensiva tedesca sulla Marna facesse nascere i primi dubbi sulla
invincibilità tedesca. Gruppi interventisti minoritari andarono formandosi
nell'autunno 1914 fino a raggiungere una consistenza non trascurabile dopo
appena pochi mesi; gli interventisti paventavano la sminuita statura politica,
incombente sull'Italia, se fosse rimasta spettatrice passiva: i vincitori non
avrebbero dimenticato né perdonato, e se a prevalere fossero stati gli Imperi
centrali si sarebbero vendicati della nazione vista come traditrice di
un'alleanza trentennale. Alla fine del 1914 il ministro degli esteri Sidney
Sonnino avviò contatti con entrambe le parti per ottenere i maggiori compensi
possibili e il 26 aprile 1915 concluse le trattative segrete con l'Intesa
mediante la firma del patto di Londra, con il quale l'Italia si impegnava a
entrare in guerra entro un mese. Il 3 maggio successivo fu rotta la Triplice
alleanza, fu avviata la mobilitazione e il 23 maggio fu dichiarata guerra
all'Austria-Ungheria ma non alla Germania, con cui Antonio Salandra sperava,
futilmente, di non guastare del tutto i rapporti.

Il piano strategico dell'esercito italiano, sotto il comando del generale e capo
di stato maggiore Luigi Cadorna, prevedeva un atteggiamento difensivo nel
settore occidentale, dove l'impervio Trentino costituiva un saliente incuneato
nell'Italia settentrionale, e un'offensiva a est, dove gli italiani potevano
contare a loro volta su un saliente che si proiettava verso il cuore
dell'Austria-Ungheria. Dopo aver occupato il territorio di frontiera, il 23
giugno gli italiani lanciarono il loro primo assalto alle postazioni fortificate
austro-ungariche, attestate lungo il corso del fiume Isonzo: l'azione andò
avanti fino al 7 luglio, ma a dispetto della superiorità numerica gli italiani
non conquistarono che poco terreno al prezzo di molti caduti. Lo schema si
ripeté identico a metà luglio, e poi ancora in ottobre e novembre: ogni volta
gli assalti frontali degli italiani cozzarono sanguinosamente contro le trincee
austro-ungariche attestate sul bordo dell'altopiano del Carso, che sbarrava agli
attaccanti la via per Gorizia e Trieste.

Se a ovest si attenne quasi esclusivamente alla difensiva, a est la Germania
passò decisamente all'attacco. Dopo aver bloccato una nuova offensiva russa
diretta in Slesia nella battaglia di Łódź (11 novembre-6 dicembre 1914), i
tedeschi contrattaccarono i russi in Prussia orientale e inflissero loro una
dura sconfitta nella seconda battaglia dei laghi Masuri (7-22 febbraio 1915); il
fallimento dei paralleli contrattacchi austro-ungarici sul fronte della Galizia
obbligò però i tedeschi a correre in aiuto degli alleati. Il 2 maggio gli
austro-tedeschi attaccarono il fronte russo nella zona compresa tra le cittadine
di Gorlice e Tarnów, provocandone il crollo: la ritirata russa si trasformò in
rotta e gli attaccanti penetrarono a fondo in Polonia, prendendo Varsavia il 5
agosto. Il granduca Nicola, che pure era riuscito ad evitare una disfatta
completa, venne sostituito come comandante in capo direttamente dallo zar Nicola
II. Solo a metà settembre i russi riuscirono a ricostruire un fronte stabile
cedendo l'intera Polonia e ampie zone dell'attuale Lituania: a parte le pesanti
perdite umane e di materiale, i russi dovettero abbandonare alcune delle loro
più importanti zone industriali, mettendo in crisi la produzione bellica.

Il fronte serbo rimase pressoché immobile per gran parte del 1915, finché gli
eventi non si svilupparono improvvisamente a favore degli Imperi centrali. Il 6
settembre 1915 lo zar Ferdinando I di Bulgaria portò il suo paese nel campo
degli Imperi centrali sottoscrivendo un trattato di alleanza con la Germania: i
bulgari avevano da tempo mire espansionistiche sui territori della Macedonia
occupati da serbi e greci ed erano desiderosi di vendicare le sconfitte subite
durante la seconda guerra balcanica. Dopo gli insuccessi del 1914 le forze
austro-ungariche sul fronte serbo erano passate sotto il comando del generale
tedesco August von Mackensen e l'11ª Armata tedesca fu ritirata dal fronte
orientale per appoggiare il nuovo tentativo di invasione; la situazione della
Serbia era aggravata anche dal fatto che gli Alleati non riuscivano a fornirle
adeguati aiuti: nel tentativo di stabilire un collegamento diretto, il 5 ottobre
1915 truppe anglo-francesi sbarcarono a Salonicco in Grecia, paese formalmente
neutrale ma lacerato dai dissidi tra la fazione pro-Germania del re Costantino I
e quella pro-Alleati del primo ministro Eleutherios Venizelos.

Il 6 ottobre 1915 von Mackensen diede avvio all'invasione e le forze
austro-tedesche attraversarono la Sava penetrando nel nord della Serbia, mentre
l'11 ottobre le truppe bulgare attaccarono da est: i serbi opposero una dura
resistenza nelle regioni montuose dell'interno ma si ritrovarono in forte
inferiorità numerica e vennero progressivamente respinti verso sud-ovest; il 22
ottobre i bulgari presero il nodo ferroviario di Kumanovo, tagliando la via di
ritirata serba verso sud e bloccando le truppe francesi che risalivano da
Salonicco verso nord, poi sconfitte e obbligate alla ritirata nella successiva
battaglia di Krivolak (17 ottobre-21 novembre). Le truppe serbe cercarono di
arrestare l'avanzata degli Imperi centrali nella regione del Kosovo ma furono
nuovamente battute e il 25 novembre il generale Putnik diede ordine alle sue
truppe di ripiegare oltre il confine con l'Albania, nella speranza di evacuare
ciò che rimaneva dell'esercito serbo dai porti sul mare Adriatico: dopo aver
perso migliaia di uomini a causa degli stenti e degli attacchi degli irregolari
albanesi, i 150.000 superstiti dell'esercito serbo raggiunsero il mare e furono
evacuati da navi alleate (con il contributo determinante della Regia Marina) a
Corfù da dove, dopo essere stati riorganizzati e riequipaggiati, furono poi
destinati al nuovo fronte davanti Salonicco.

Da un punto di vista strategico, durante il 1915 le armate tedesche erano
rimaste sulla difensiva in occidente: nonostante muovesse le proprie divisioni
in attacchi con obiettivi limitati, in una più vasta concezione delle cose la
Germania si accontentava di tenere il terreno conquistato in Francia e Belgio
mentre concentrava le proprie attenzioni a oriente, dove inviò il grosso delle
truppe. Questa strategia si sarebbe capovolta nel 1916 quando le potenze
centrali avrebbero mantenuto la difensiva a est e cercato di far uscire la
Francia dalla guerra.

Nel febbraio 1916 sia la Germania, sia la Francia avevano stilato ciascuna un
piano per trionfare sul fronte occidentale. Il capo di stato maggiore tedesco
Erich von Falkenhayn aveva previsto di attirare l'esercito francese in una
grande battaglia di logoramento attorno alla piazzaforte di Verdun; i piani
anglo-francesi miravano a disarticolare con un'offensiva estiva le linee
tedesche sulla Somme, distruggendone le difese con una "guerra d'attrito". I
britannici decisero che l'attacco sarebbe stato preceduto da un incessante tiro
di artiglieria, quindi le fanterie sarebbero avanzate compatte e avrebbero
aperto ampi varchi che la cavalleria avrebbe sfruttato per avanzare in
profondità.

L'esercito tedesco fu pronto per primo e scatenò l'assalto a Verdun il 21
febbraio 1916 con un bombardamento violento e preciso che martellò per nove ore
le linee francesi, distruggendo trinceramenti e linee telefoniche, impedendo
l'arrivo di qualsiasi rinforzo. Cessato l'intenso fuoco d'artiglieria, 140.000
soldati attaccarono le difese francesi, occupando il numero più alto possibile
di posizioni in vista del massiccio attacco del giorno successivo. In alcuni
casi le pattuglie riuscirono perfino a fare prigionieri mentre i ricognitori
aerei riferirono di vaste distruzioni nelle linee francesi. L'attacco tedesco
non sortì gli effetti sperati; tuttavia il 25 febbraio cadde uno dei simboli di
Verdun, Fort Douaumont, e il comandante supremo Joseph Joffre avallò l'immediato
invio a Verdun della 2ª Armata del generale Philippe Pétain con il compito di
difendere a oltranza le due rive della Mosa. Il generale von Falkenhayn,
soddisfatto, poté seguire il suo piano di "dissanguamento graduale"
dell'esercito francese.

Malgrado l'iniziale impeto, l'attacco tedesco tra la fine di febbraio e l'inizio
di marzo fu smorzato dal riassetto del fronte francese operato da Pétain. Venne
deciso di condurre una vasta azione anche sulla riva sinistra della Mosa per
alleggerire la riva destra, ma nei successivi tre mesi le avanzate da entrambe
le parti furono minime al costo di perdite gravissime. In maggio i tedeschi si
prepararono a un nuovo balzo in avanti per occupare le future basi di partenza
per l'assalto finale a Verdun, ossia la piazzaforte di Thiaumont, l'altura di
Fleury-devant-Douaumont, il Forte di Souville e Fort Vaux, ossia l'estremità
nord-est della linea francese. Il 7 giugno cadde Fort Vaux, ma quest'ultimo
tentativo tedesco di conquistare Verdun fallì con perdite elevate; di lì a pochi
giorni von Falkenhayn dovette inoltre fronteggiare l'imponente offensiva
anglo-francese sulla Somme.

Alle 07:30 del 1º luglio, dopo una settimana di bombardamento preliminare, le
truppe anglo-francesi uscirono dalle trincee sulla Somme attaccando su un fronte
di 40 chilometri. Il 12 luglio, per conseguenza dei combattimenti in Francia e
dell'offensiva Brusilov a oriente, von Falkenhayn interruppe le operazioni
offensive a Verdun e trasferì da quel settore alla Somme due divisioni e
sessanta pezzi d'artiglieria pesante. I combattimenti attorno Verdun sarebbero
continuati sino a dicembre sotto l'incalzare delle divisioni francesi, nel
crescente disinteresse dello stato maggiore tedesco.

Nelle prime due settimane di luglio la battaglia della Somme fu condotta con una
serie di azioni su scala ridotta preparatorie per un'offensiva di maggiore
rilievo, ma per l'inizio di agosto il comandante generale Douglas Haig accettò
l'idea che la possibilità di uno sfondamento era del tutto tramontata: i
tedeschi "avevano posto rimedio in grande misura alla disorganizzazione" di
luglio. Il 29 agosto von Falkenhayn fu sostituito da Hindenburg e Ludendorff,
che immediatamente introdussero una nuova dottrina difensiva: il 23 settembre
iniziò la costruzione della linea Hindenburg. Impegnati in due teatri, i
tedeschi oramai risentivano pesantemente della logorante caparbietà dei
britannici sulla Somme e dei contrattacchi del generale Robert Georges Nivelle a
Verdun.

Fra il 15 luglio e il 14 settembre la 4ª Armata britannica sulla Somme condusse
circa novanta attacchi della forza da un battaglione in su, di cui solo quattro
per tutti i nove chilometri del proprio fronte: perse 82.000 uomini per
un'avanzata di meno di un chilometro. Il 15 settembre, nel corso della battaglia
di Flers-Courcelette, l'esercito britannico impiegò per la prima volta il carro
armato, ma la nuova arma concepita per risolvere lo stallo delle trincee non
raccolse grandi risultati poiché la sua dottrina d'impiego era ancora molto
incerta. Haig continuava intanto a sollecitare una pressione "senza soste" e
grazie a una serie di altri piccoli successi, nella prima settimana di ottobre i
tedeschi ripiegarono su linee difensive più arretrate, non senza aver opposto
forte resistenza; questi limitati successi non furono però tali da alimentare
speranze di uno sfondamento. Il 18 novembre, con un ultimo attacco alle trincee
verso Grandcourt che si risolse con un modesto successo, l'offensiva della Somme
poteva considerarsi definitivamente sospesa.

Le due battaglie avevano permesso agli anglo-francesi di riconquistare circa 110
chilometri quadrati e cinquantuno villaggi; i tedeschi erano arretrati di circa
7/8 chilometri e avevano sofferto oltre 800.000 vittime. Da un punto di vista
puramente tattico si trattò quindi di una sconfitta tedesca, ma il guadagno
alleato fu molto esiguo a fronte di oltre 1.200.000 perdite e all'enorme
dispendio di risorse. Il mediocre risultato tattico e strategico causò la
destituzione del generale Joffre, sostituito dal generale Robert Nivelle. Le
stragi di Verdun e della Somme comunque non cambiarono le strategie
inconcludenti dello stato maggiore francese, che avrebbe ripetuto i medesimi
errori nel 1917 provocando ammutinamenti e ribellioni in parte dell'esercito.

Anche sul mare la contesa tra britannici e tedeschi era giunta a un punto di
stallo. Il nuovo comandante della flotta tedesca ammiraglio Reinhard Scheer
aveva deciso di adottare una tattica più offensiva, conducendo frequenti
bombardamenti navali sulle coste orientali dell'Inghilterra nel tentativo di
attirare in battaglia la Grand Fleet. Tra il 31 maggio e il 1º giugno 1916 le
due flotte si affrontarono nella battaglia dello Jutland, il maggior scontro
navale del conflitto: i tedeschi inflissero più perdite di quante ne subirono,
ma in definitiva il blocco navale britannico della Germania non fu spezzato.
Dopo lo scontro la flotta di superficie tedesca ritornò a un atteggiamento
difensivo, spostando tutta l'attenzione sulla guerra sottomarina.

Sul fronte carsico, dopo che in marzo un altro assalto italiano sull'Isonzo si
era concluso con perdite elevate e scarse conquiste, furono gli austro-ungarici
a passare all'offensiva nel Trentino: il 15 maggio 1916 ebbe inizio la
Strafexpedition ("spedizione punitiva"), durante la quale l'esercito italiano
venne attaccato tra la valle dell'Adige e la Valsugana. Nei venti giorni
successivi gli austro-ungarici conquistarono una posizione dopo l'altra,
minacciando di tagliare fuori le truppe italiane sull'Isonzo; tuttavia,
utilizzando le divisioni di riserva, il generale Cadorna riuscì a fermare gli
austro-ungarici e riprendere alcune posizioni, rischiando però che un'ulteriore
offensiva sull'Isonzo potesse far perdere ai suoi uomini le poche conquiste fino
allora ottenute.

Non riuscendo a smuovere gli austriaci dal Trentino, Cadorna decise di
concentrarsi nuovamente sull'Isonzo: il 4 agosto le truppe italiane mossero
all'attacco dal Monte Sabotino al mare, raggiungendo e superando l'Isonzo,
conquistando Gorizia e costringendo parte della 5ª Armata austro-ungarica a
ripiegare di alcuni chilometri sul Carso; gli austro-ungarici, però, avevano
ceduto terreno solo per posizionarsi su una nuova linea difensiva già pronta,
contro la quale si infransero i nuovi assalti italiani. A settembre e ottobre
ebbero inizio altre due battaglie, la settima (14-16 settembre) e l'ottava
(10-12 ottobre) dell'Isonzo, che causarono un ingente numero di vittime e
portarono a grame conquiste territoriali: errori, condizioni meteorologiche
avverse e scarsità di materiali impedirono agli italiani di sfondare le linee e
raggiungere Trieste.

Il comando italiano, già dopo l'ottava offensiva, voleva dare il via a un
ennesimo assalto prima che tutto il fronte fosse bloccato dalla cattiva stagione
in arrivo: l'azione ebbe inizio solo il 31 ottobre contro la linea passante per
Colle Grande-Pecinca-bosco Malo, ma il 2 novembre Cadorna decise di sospendere
l'attacco per mancanza di rifornimenti, anche se gli scontri ripresero comunque
il 3: nel complesso si avanzò solo di qualche chilometro e le perdite sofferte
ammontarono a 39.000 soldati per gli italiani e a 33.000 per gli
austro-ungarici.

L'Italia impegnata in Trentino si appellò allo zar per diminuire la pressione
sul proprio fronte. I comandi russi sapevano che non era possibile sferrare
nuovi attacchi per assistere gli alleati data la precaria situazione di truppe e
materiali, che andavano radunati e preparati per una prossima decisiva offensiva
da compiersi durante la stagione estiva; solamente il generale Aleksej
Alekseevič Brusilov reagì positivamente alla richiesta e poiché stava
organizzando un attacco in luglio, anticipò l'azione a giugno per cercare di
costringere gli austro-ungarici a trasferire truppe a est. Il 4 giugno 1916
l'offensiva iniziò con un potente tiro d'artiglieria, condotto da 1.938 pezzi su
un fronte di circa 350 chilometri, dalle paludi di Pryp'jat' fino alla Bucovina.
Dopo aver sfondato in vari punti le linee austro-ungariche, in otto giorni i
russi catturarono un terzo delle truppe che si opponevano loro (2.992 ufficiali
e 190.000 soldati), 216 cannoni pesanti, 645 mitragliatrici e 196 obici. Il 17
giugno i russi presero Czernowitz, la città più orientale dell'Austria-Ungheria.

Alla fine di luglio la città di Brody, alla frontiera galiziana, cadde in mano
ai russi, che nelle due settimane precedenti avevano catturato altri 40.000
austro-ungarici; ma anche le perdite russe erano state pesanti e nell'ultima
settimana di luglio von Hindenburg e Ludendorff assunsero la difesa dell'ampio
settore austriaco. Ai primi di settembre Brusilov raggiunse le pendici dei
Carpazi, ma lì si arrestò per le evidenti difficoltà geografiche e soprattutto
perché l'arrivo di truppe tedesche da Verdun arrestò la ritirata austro-ungarica
e inflisse gravi perdite ai russi. L'offensiva volse al termine e anche se non
assestò un colpo mortale agli austro-ungarici, raggiunse l'obiettivo principale
di distogliere importanti forze tedesche da Verdun e di costringere l'Austria a
sguarnire il fronte italiano; per converso il potenziale bellico russo calò
vistosamente per problemi interni e carenze di materiali.

L'opportunità di scendere in campo con gli Alleati, l'amicizia che legava
Nicolae Filipescu e Take Ionescu alle potenze occidentali e il desiderio di
liberare i connazionali della Transilvania dal controllo austro-ungarico,
convinsero l'opinione pubblica romena che l'entrata in guerra avrebbe portato
notevoli vantaggi; l'avanzata di Brusilov incoraggiò la Romania il 27 agosto
1916 a compiere il passo decisivo. Il paese avrebbe avuto qualche probabilità di
successo se fosse sceso in campo prima, quando la Serbia era ancora una forza
attiva e la Russia non aveva ancora intaccato il proprio potenziale; i due anni
in più di preparazione avevano raddoppiato il numero di soldati a scapito
dell'addestramento, quando invece gli austro-tedeschi avevano ormai sviluppato
tattiche e armi adatte alla guerra in corso. L'isolamento della Romania e
l'incapacità dei suoi vertici militari avevano impedito la trasformazione di un
esercito composto da fanteria in una forza moderna.

L'avventata iniziativa romena si risolse in un'enorme sconfitta: la lentezza
delle divisioni che attraversarono i Carpazi consentì a von Falkenhayn (da poco
sostituito al comando supremo da Hindenburg e Ludendorff e ora comandante della
9ª Armata sul fronte rumeno) di ingrossare le file austro-ungariche con l'invio
di divisioni tedesche e bulgare. Mentre Ludendorff arginava i romeni sui
Carpazi, il generale August von Mackensen li attaccò da sud-ovest e il 23
novembre li aggirò superando il Danubio; nonostante la reazione romena, la forza
congiunta di von Falkenhayn e von Mackensen si dimostrò insostenibile per un
esercito antiquato e mal comandato: il 6 dicembre gli austro-tedeschi entrarono
a Bucarest continuando l'inseguimento dei romeni ormai in rotta. La maggior
parte della Romania, con i suoi fertili campi di grano e i giacimenti
petroliferi, fu conquistata dagli Imperi centrali, che ridussero l'esercito
romeno all'impotenza e inflissero una seria sconfitta politico-strategica agli
Alleati.

Eliminata la Serbia, le forze austro-ungariche invasero il Montenegro ai primi
di gennaio 1916 e nonostante la sconfitta patita nella battaglia di Mojkovac
(6-7 gennaio) l'obbligarono a capitolare prima della fine del mese. Lanciate
all'inseguimento dell'armata serba in ritirata, le forze degli Imperi centrali
penetrarono anche in Albania, in preda all'anarchia dopo che una rivolta
popolare nel settembre 1914 aveva portato alla dissoluzione del governo
centrale: le truppe austro-bulgare avevano occupato il nord e il centro del
paese già prima della fine di aprile 1916, ma un corpo di spedizione italiano fu
in grado di prendere il controllo delle regioni meridionali, nel tentativo di
mantenere il possesso dello strategico porto di Valona. Davanti Salonicco la
situazione si era ormai stabilizzata in una lunga guerra di posizione: dopo il
fallimento della prima battaglia di Doiran (9-18 agosto 1916), l'armata alleata
(comprendente truppe francesi, britanniche, serbe, italiane e russe) subì
un'offensiva bulgaro-tedesca lungo il fiume Strimone tra il 17 e il 27 agosto,
riuscendo a contenerla; passate al contrattacco a metà settembre, le forze
alleate presero Monastir nel sud della Serbia il 19 novembre seguente, senza
però riuscire a spezzare il fronte bulgaro.

All'inizio del gennaio 1916 i russi lanciarono nel Caucaso occidentale
l'offensiva di Erzurum, cogliendo completamente di sorpresa la 3ª Armata
ottomana che non si aspettava un attacco in pieno inverno: la vittoria russa
nella battaglia di Köprüköy (10-19 gennaio 1916) obbligò gli ottomani ad
abbandonare la strategica fortezza di Erzurum e a ritirarsi verso ovest dopo
aver subito pesanti perdite. Appoggiate anche da sbarchi lungo la costa del Mar
Nero, le truppe russe dilagarono nell'Anatolia orientale prendendo l'importante
porto di Trebisonda il 15 aprile e spingendosi nell'interno fino alle città di
Muş ed Erzincan, dove ottennero una nuova vittoria sugli ottomani tra il 2 e il
25 luglio 1916; lo sfondamento fu contenuto solo con l'arrivo al fronte della 2ª
Armata ottomana del generale Mustafa Kemal, composta da truppe richiamate dal
settore di Gallipoli, che il 25 agosto riuscì a infliggere ai russi una
sconfitta nella battaglia di Bitlis.

Il grosso dei combattimenti cessò alla fine di settembre 1916, con entrambe le
parti bloccate da un inverno particolarmente duro; la situazione non subì grandi
mutamenti nel corso del 1917, essendo i russi immobilizzati dai disordini in
corso in patria e gli ottomani concentrati sul fronte del Medio Oriente contro i
britannici. L'armistizio di Erzincan del 5 dicembre 1917 e il ritiro della
Russia dal conflitto posero infine termine alle operazioni nel Caucaso.

Le enormi perdite subite dalla Russia avevano minato alle fondamenta la
resistenza morale e fisica del suo esercito, tanto che al fronte molti ufficiali
non riuscivano più a mantenere la disciplina. Su tutto il fronte i bolscevichi
incitavano gli uomini a rifiutarsi di combattere e a partecipare ai comitati dei
soldati per sostenere e diffondere le idee rivoluzionarie; dal fronte le
agitazioni si trasmisero alle città e alla capitale. Il 3 marzo 1917 a
Pietrogrado scoppiò un violento sciopero nelle officine Kirov, la principale
fabbrica di armamenti e munizioni: l'8 marzo gli operai in sciopero erano circa
90.000, il 10 marzo fu proclamata la legge marziale e il potere della Duma fu
messo in discussione dal Soviet cittadino guidato dal menscevico Chkheidze. I
soldati inviati in città si unirono alla folla che protestava contro lo zar, al
quale non restò altro che abdicare il 15 marzo 1917.

Fu proclamata una "Repubblica russa" retta dal Governo provvisorio russo
dominato dal socialista Aleksandr Fëdorovič Kerenskij, il quale si affrettò a
confermare la sua alleanza con gli anglo-francesi; in luglio, tuttavia, la nuova
offensiva decisa dal governo repubblicano ("offensiva Kerenskij") si risolse in
una decisa sconfitta per lo stremato esercito russo. Sfruttando il malcontento
popolare e delle truppe verso la guerra, tra il 7 e l'8 novembre 1917 le forze
bolsceviche si impossessarono dei centri di potere russi a Pietrogrado e Mosca:
la repubblica fu abbattuta e al suo posto nacque una Repubblica Socialista
Federativa Sovietica Russa retta da Lenin, rientrato in Russia dalla Svizzera
con il permesso dei tedeschi che ne avevano esattamente stimato l'impatto
politico sull'avversario.

La prima mossa del nuovo governo bolscevico fu quella di intavolare trattative
per far uscire la Russia dal conflitto. Il 1º dicembre una commissione
bolscevica attraversò le linee tedesche a Dvinsk e giunse alla fortezza di
Brest-Litovsk, dove una delegazione degli Imperi centrali li attendeva per
intavolare trattative di pace: Lenin intendeva chiudere il fronte per rivolgersi
ai movimenti controrivoluzionari che già attaccavano i bolscevichi e gli Imperi
centrali colsero l'occasione reclamando condizioni di resa durissime; dopo
lunghi e complessi negoziati, il trattato di Brest-Litovsk firmato il 3 marzo
1918 sancì la fine della partecipazione russa al conflitto e dei combattimenti
sul fronte orientale.

A dispetto delle pesanti perdite patite a Verdun e sulla Somme, alla fine del
1916 i comandi anglo-francesi erano convinti di aver acquisito una posizione di
vantaggio sui tedeschi e di essere vicini alla vittoria. Il nuovo comandante in
capo francese, il generale Robert Nivelle, propose una serie di nuove offensive
congiunte da condursi in primavera: mettendo a frutto la sua esperienza a
Verdun, Nivelle propose di lanciare in successione una serie di brevi ma intensi
assalti preceduti da un pesante fuoco di sbarramento dell'artiglieria, arrivando
a promettere uno sfondamento decisivo del fronte nemico entro 24 ore. Nel corso
dei primi mesi dell'anno, tuttavia, sfruttando la pausa invernale i tedeschi
avevano iniziato un ripiegamento sulle nuove e più salde posizioni della "linea
Hindenburg", accorciando il fronte da difendere ed estendendo in profondità i
loro sistemi di trincee.

Il 9 aprile i britannici, sostenuti da ampi contingenti provenienti dai dominion
(canadesi, australiani, neozelandesi, sudafricani), diedero avvio all'"offensiva
Nivelle" attaccando ad Arras: furono conquistate diverse importanti posizioni,
come l'altura di Vimy, ma il fronte tedesco non fu spezzato e l'azione si arenò
per il 16 maggio seguente. Rallentati dal tempo pessimo, i francesi diedero
inizio alla loro parallela offensiva il 16 aprile, attaccando sullo Chemin des
Dames: l'azione fu un disastro, con poco terreno guadagnato a fronte di perdite
pesantissime, e dovette infine essere interrotta il 9 maggio. La sconfitta,
giunta solo a pochi mesi dalla terribile prova di Verdun, distrusse il morale
dell'esercito francese: in vari reparti si verificarono casi di insubordinazione
e proteste contro la guerra, sfociate anche in alcuni episodi di ammutinamento e
diserzione; Nivelle fu destituito e rimpiazzato dal generale Pétain, che
s'impegnò a fondo per ristabilire l'ordine nei reparti francesi.

Con l'esercito francese paralizzato dagli ammutinamenti, tutto il peso
dell'offensiva ricadde quindi sulle spalle delle forze britanniche, cui toccò
l'onere di sostenere il grosso dei combattimenti in Francia e nelle Fiandre. Le
truppe britanniche vennero rinforzate dal corpo di spedizione portoghese (Corpo
Expedicionário Português) che venne inviato nelle Fiandre ed integrato nella 1ª
Armata britannica. Il 21 maggio i britannici diedero inizio alla battaglia di
Messines: dopo aver fatto brillare una ventina di gallerie di mina, scavate
sotto alle trincee tedesche nei mesi precedenti, le forze britanniche e dei
dominion presero l'importante crinale di Messines, sul margine sud del saliente
di Ypres. Il 31 luglio seguente Haig diede il via alla sua offensiva principale,
attaccando da Ypres verso le posizioni tedesche nelle Fiandre: l'obiettivo
strategico era quello di impossessarsi delle basi dei sommergibili tedeschi
installate lungo la costa belga, ma l'attacco naufragò per la forte resistenza e
le forti piogge che trasformarono il campo di battaglia in un mare di fango;
l'azione si concluse il 6 novembre con solo modesti guadagni territoriali.

Non pago di questo insuccesso, il 25 novembre Haig attaccò il fronte tedesco
davanti Cambrai: appoggiati da quasi 500 carri armati, i britannici penetrarono
nelle trincee tedesche ma la carenza di riserve impedì di sfruttare il successo;
pochi giorni dopo i tedeschi contrattaccarono sfruttando le nuove tattiche di
infiltrazione, già sperimentate sul fronte orientale e italiano, e
riconquistarono gran parte del terreno perduto. La battaglia si concluse il 6
dicembre, quando l'inverno impose nuovamente un arresto alle operazioni su vasta
scala.

Il governo britannico desiderava un successo spettacolare per risollevare il
morale alleato dopo la disastrosa "offensiva Nivelle" e il caos rivoluzionario
in Russia. In Mesopotamia le operazioni si erano praticamente fermate dopo la
resa di Kut: i britannici erano intenti a migliorare la propria situazione
logistica e gli ottomani erano troppo deboli per scacciarli dalla regione. Il
nuovo comandante britannico, generale Frederick Stanley Maude, iniziò
un'offensiva il 13 dicembre 1916, risalendo il corso del Tigri con il supporto
di una flottiglia di cannoniere fluviali; il 23 febbraio 1917 i britannici
sconfissero gli ottomani nella seconda battaglia di Kut, obbligandoli alla
ritirata: incoraggiato dal successo l'alto comando britannico autorizzò Maude a
continuare l'avanzata e l'11 marzo fu presa Baghdad, sgombrata dagli ottomani.
L'azione britannica proseguì verso nord in direzione di Samarra (caduta il 23
aprile), concludendosi alla fine di settembre nei pressi di Ramadi dove gli
ottomani subirono una nuova sconfitta; il fronte entrò quindi in un lungo
periodo di stasi, con entrambi i contendenti concentrati sulla campagna di
Palestina.

La vittoria britannica nella battaglia di Rafa il 9 gennaio 1917 aveva
definitivamente allontanato la minaccia ottomana alla penisola del Sinai e i
comandanti alleati iniziarono a progettare l'invasione della Palestina. Dopo una
lunga preparazione logistica le forze del generale Archibald Murray iniziarono
l'offensiva ai primi di marzo, subendo però una sconfitta nella prima battaglia
di Gaza (26 marzo); un secondo tentativo di sfondare la linea difensiva ottomana
davanti alla città, anche con il contributo di gas tossici e qualche carro
armato, fallì nuovamente il 19 aprile seguente con gravi perdite per i
britannici. Nel giugno 1917 Murray fu rimpiazzato dal generale Edmund Allenby,
mentre sul fronte opposto Erich von Falkenhayn giunse nel teatro con un piccolo
contingente di specialisti tedeschi per rinforzare lo schieramento ottomano.
Dopo lunghi preparativi, l'offensiva britannica iniziò alla fine dell'ottobre
1917: la vittoria nella battaglia di Beersheba (31 ottobre) consentì ai
britannici di aggirare la linea difensiva ottomana, poi crollata dopo la
sconfitta nella terza battaglia di Gaza (31 ottobre-7 novembre). Nonostante il
clima invernale e i contrattacchi ottomani, Allenby proseguì l'avanzata e il 9
dicembre i reparti britannici occuparono Gerusalemme, importante obiettivo
simbolico, prima di arrestarsi per il peggiorare delle condizioni
meteorologiche.

Sebbene nel dicembre 1916 gli Imperi centrali fossero riusciti a impadronirsi di
un importante canale di approvvigionamento con l'occupazione della Romania e
l'acquisizione del controllo della regione danubiana, il nulla di fatto con cui
si era conclusa la battaglia dello Jutland aveva lasciato ai britannici il
dominio dei mari, permettendo loro di mantenere il blocco navale: esso era ormai
diventato un problema ineludibile, ma d'altro canto i vertici militari nutrivano
la speranza che, una volta annientato il blocco, avrebbero potuto risolvere la
partita sul fronte occidentale nel giro di pochi mesi; i vertici tedeschi si
risolsero quindi a estendere la guerra sottomarina, sebbene ciò aumentasse
inevitabilmente il rischio di coinvolgere gli Stati Uniti d'America, già vicini
politicamente all'Intesa. Il 1º febbraio 1917 la Germania formalizzò la
cosiddetta guerra sottomarina indiscriminata: da quel momento in avanti ogni
nave diretta ai porti dell'Intesa sarebbe stata considerata un bersaglio
legittimo; pochi giorni dopo gli Stati Uniti ruppero le relazioni diplomatiche
con la Germania.

Nonostante gli incidenti susseguitisi incessantemente per due anni, a partire
dall'affondamento del RMS Lusitania, il presidente Thomas Woodrow Wilson si era
attenuto alla sua politica di neutralità. L'annuncio della campagna sottomarina
indiscriminata mostrò che le speranze di pace di Wilson erano utopistiche e,
quando a ciò seguì il deliberato affondamento di navi statunitensi e il
tentativo tedesco di istigare il Messico ad attaccare gli Stati Uniti (il caso
del "telegramma Zimmermann"), il presidente Wilson ruppe gli indugi. Il 4 aprile
1917 presentò al Congresso la proposta di entrare in guerra: il 6 aprile gli
Stati Uniti dichiararono guerra alla Germania. Nessuno dubitava che l'impatto
delle truppe statunitensi in Europa sarebbe stato potenzialmente enorme; gli
Stati Uniti avrebbero addestrato circa un milione di soldati, che a poco a poco
sarebbero saliti a tre milioni. Ma ci sarebbe voluto almeno un anno, o forse
più, prima che le truppe fossero addestrate, trasportate via nave in Francia e
rifornite adeguatamente.

Sul fronte dell'Isonzo gli italiani sferrarono due nuove offensive a metà maggio
e poi ancora ad agosto, guadagnando qualche posizione sul bordo dell'Altopiano
della Bainsizza seppur al prezzo di molti caduti; il fronte austro-ungarico fu
però talmente logorato che la Germania intervenne ancora una volta. Hindenburg e
Ludendorff si accordarono con il comandante in capo austro-ungarico Arthur Arz
von Straussenburg per l'organizzare un'offensiva combinata. Alle 02:00 in punto
del 24 ottobre 1917 le artiglierie austro-tedesche iniziarono a colpire le
posizioni italiane dal monte Rombon all'alta Bainsizza, alternando lanci di gas
a granate convenzionali, colpendo in particolare tra Plezzo e l'Isonzo.

Subito dopo la fanteria sfondò le linee italiane sia sulle montagne sia nella
valle dell'Isonzo, dove una divisione tedesca raggiunse il pomeriggio del 24
ottobre la città di Caporetto; quindi gli austro-tedeschi avanzarono per 150
chilometri in direzione sud-ovest raggiungendo Udine in soli quattro giorni,
mentre l'esercito italiano ripiegava disordinatamente con numerosi casi di
disgregazione e collasso di reparti. Cadorna, venuto a sapere della caduta di
Cornino il 2 novembre e di Codroipo il 4, ordinò all'intero esercito di
ripiegare sul fiume Piave, ove nel frattempo era stata rafforzata una linea
difensiva grazie agli episodi di resistenza sul fiume Tagliamento. La disfatta
di Caporetto, oltre al crollo del fronte italiano e alla caotica ritirata delle
armate schierate dall'Adriatico fino alla Valsugana, comportò la perdita in due
settimane di 350.000 uomini fra morti, feriti, dispersi e prigionieri; altri
400.000 si sbandarono verso l'interno del paese. L'avanzata degli
austro-tedeschi fu infine bloccata sulle rive del Piave a metà novembre, dopo
una dura battaglia difensiva.

Nonostante fosse sempre stata superiore in termini numerici alle potenze
centrali, all'inizio del 1918 l'Intesa vide ribaltarsi la situazione, a causa
delle perdite subite e del collasso della Russia: sarebbero dovuti passare
parecchi mesi prima che le forze statunitensi facessero pendere nuovamente l'ago
della bilancia in suo favore. Alla conferenza di Rapallo del novembre 1917 fu
decisa la costituzione di un consiglio supremo di guerra dove i maggiori
esponenti dei governi alleati sarebbero stati affiancati da rappresentanti
militari; di fatto questi ultimi non avevano però il potere esecutivo in quanto
i capi di stato maggiore erano subordinati ai rispettivi governi, che nella
conduzione della guerra anteponevano interessi economici. Nel frattempo la
Germania iniziò a trasferire decine di divisioni dal fronte orientale a ovest:
per la fine di gennaio 1918 ne aveva a disposizione 177 con altre trenta in
arrivo, mentre il potenziale alleato, indebolito dalle enormi perdite nel
pantano di Passchendaele, scese a 172 divisioni, formate ognuna da nove
battaglioni invece che dai soliti dodici.

Il generale Ludendorff, cogliendo il momento favorevole e cercando di anticipare
l'arrivo in forze delle truppe statunitensi, ripose le speranze di vittoria in
una nuova, fulminea e imponente offensiva a occidente. Per poter utilizzare
tutte le truppe disponibili era riuscito a estorcere una pace definitiva sia al
governo bolscevico, sia alla Romania; inoltre per assicurare nel possibile una
base economica alla sua offensiva, fece occupare gli immensi campi di grano
dell'Ucraina, incontrando solo una misera resistenza da parte di truppe
cecoslovacche ex-prigioniere dei russi.

Il 21 marzo Ludendorff lanciò la programmata offensiva che, in caso di successo,
avrebbe consentito alla Germania di vincere la guerra: i tedeschi assalirono le
posizioni britanniche sulla Somme, provocandone il crollo e avanzando
rapidamente nelle retrovie. I risultati conseguiti dai tedeschi durante
l'offensiva furono impressionanti rispetto all'esito di altre battaglie sul
fronte occidentale: catturarono 90.000 prigionieri e 1.300 cannoni, inflissero
agli anglo-francesi 212.000 tra morti e feriti, annientarono l'intera 5ª Armata
britannica; per contro dovettero registrare 239.000 perdite tra ufficiali e
soldati, con alcune divisioni ridotte alla metà dei loro effettivi e molte
compagnie con appena quaranta o cinquanta uomini.

Nel tentativo di replicare il successo iniziale, Ludendorff lanciò una serie di
assalti in sequenza in altre zone del fronte: in aprile i tedeschi sfondarono le
linee britanniche vicino Ypres, in maggio guadagnarono altro terreno attaccando
i francesi tra Soissons e Reims, in giugno assaltarono le posizioni francesi
davanti Compiègne, ma l'azione fallì e fu bloccata nel giro di pochi giorni.
Contemporaneamente truppe anglo-statunitensi vennero in soccorso dei francesi
contrattaccando sul fronte della Marna. Il 15 luglio Ludendorff lanciò un'ultima
disperata offensiva sulla Marna, ma a inizio agosto lo slancio tedesco su tutto
il fronte cessò: l'esercito imperiale era a un soffio dalla vittoria ma esausto
e dissanguato dalle enormi perdite cessò di avanzare; nel frattempo quasi un
milione di soldati statunitensi erano giunti in Francia a dar manforte agli
Alleati.

Anche sul fronte italiano la fine della guerra contro la Russia aveva permesso
all'Austria-Ungheria di rischierare le sue truppe e di preparare un'offensiva
risolutiva; l'esercito italiano, ora guidato dal capo di stato maggiore Armando
Diaz, era tuttavia bene attestato sulle rive del Piave e in fase di rapida
riorganizzazione dopo la disfatta di Caporetto. L'offensiva austro-ungarica
coinvolse sessantasei divisioni ed ebbe inizio il 15 giugno (battaglia del
solstizio): il Piave fu superato in alcuni punti, ma la forte resistenza
italiana e la piena del fiume bloccarono infine gli attaccanti che il 22 giugno
sospesero l'azione. Al termine dei combattimenti gli austro-ungarici avevano
subito gravi perdite e logorato la loro già provata macchina bellica; fallita
l'offensiva, che nei piani doveva annientare l'Italia e dare una svolta al
conflitto, l'Austria-Ungheria si avviò a un'irrimediabile crisi militare e
politica.

Esaurita la spinta offensiva degli austro-tedeschi, gli Alleati presero
l'iniziativa. Sul fronte occidentale si erano infine dati un comando unificato
nella persona del generale francese Ferdinand Foch: questi predispose i piani
per una serie di attacchi con obiettivi limitati ma da attuarsi in rapida
successione l'uno dopo l'altro per sottoporre i tedeschi a una pressione
costante, sfruttando la superiorità numerica locale delle truppe
anglo-franco-statunitensi oltre che la notevolmente accresciuta disponibilità di
carri armati e aerei. Già il 18 luglio truppe francesi e americane attaccarono
il vulnerabile saliente tedesco sulle rive della Marna e per il 4 agosto ne
avevano ricacciato i difensori indietro per quasi 50 chilometri. L'8 agosto
iniziò una seconda offensiva davanti Amiens, condotta da truppe
franco-britanniche appoggiate da 600 carri armati e 800 aerei: il successo
alleato fu tale che Ludendorff definì l'8 agosto "il giorno più nero per
l'esercito tedesco"; il 15 agosto l'azione proseguì con un vigoroso contrattacco
sulla Somme da parte di britannici e statunitensi.

Mentre a Parigi il neocostituito Consiglio Interalleato progettava piani per la
continuazione della guerra almeno fino al 1919, su tutto il fronte occidentale
gli Alleati continuavano ad avanzare: tra il 12 e il 19 settembre, nel corso
della loro prima offensiva autonoma, le truppe statunitensi del generale John
Pershing riconquistarono Saint-Mihiel e circa un mese dopo, il 26 ottobre,
truppe franco-statunitensi diedero il via all'offensiva della Mosa-Argonne
proseguita a fasi alterne fino a novembre; le due operazioni insieme valsero la
conquista di oltre 500 km² di territorio. Frattanto il 27 settembre gli
anglo-francesi avevano intrapreso la battaglia di Cambrai-San Quintino nel
settore settentrionale del fronte e il 28 britannici, francesi e belgi
attaccarono sul fronte di Ypres: le difese della "linea Hindenburg" furono
sfondate, obbligando i tedeschi ad avviare l'evacuazione delle Fiandre e dei
territori conquistati quattro mesi prima.

Sul fronte italiano l'Impero asburgico era ormai a un passo dal baratro:
assillato dall'impossibilità di continuare a sostenere lo sforzo bellico sul
piano economico, era inoltre sempre meno in grado di tenere unito il vasto
mosaico dei popoli sui cui governava, non riuscendo a proporre, se non
tardivamente, delle valide alternative che ne riconoscessero l'identità; la
rivoluzione delle varie etnie stava rapidamente maturando. Mentre
l'Austria-Ungheria si dibatteva in simili problemi, l'Italia anticipò
l'offensiva prevista per il 1919. Il 23 ottobre cominciarono gli sbarramenti
d'artiglieria e la costruzione di ponti di barche sul Piave, in condizioni
climatiche pessime; nonostante la dura opposizione, gli italiani sfondarono la
linea difensiva austro-ungarica e provocarono il collasso dell'esercito
imperial-regio, che si ritirò in disordine verso le Alpi; mentre gli italiani
avanzavano rapidamente in Veneto, Friuli e Cadore, Vienna iniziò i preparativi
per avanzare una richiesta di armistizio.

Nei Balcani il 1917 si era chiuso con un'ulteriore situazione di stallo:
un'offensiva lanciata tra aprile e maggio dal generale Maurice Paul Emmanuel
Sarrail a capo dell'armata alleata di Salonicco si era conclusa con due
sconfitte nella seconda battaglia di Doiran e nella battaglia del Crna,
obbligandolo a sospendere le operazioni lungo tutto il fronte; gli Alleati
ottennero invece un successo sul piano diplomatico quando il 29 giugno 1917 la
Grecia dichiarò guerra agli Imperi centrali, dopo che il filo-tedesco re
Costantino I era stato costretto ad abdicare. Entrambe le parti avevano poco
interesse a portare avanti grosse operazioni su questo teatro: l'attenzione
degli Alleati era diretta principalmente al fronte occidentale e la Bulgaria era
riluttante a continuare la guerra, avendo già occupato tutti i territori cui era
interessata e dovendo sopportare una profonda crisi economica che aveva lasciato
intere regioni praticamente alla fame.

A metà del 1918 il nuovo comandante delle forze alleate, generale Louis Franchet
d'Espèrey, preparò i piani per una risolutiva offensiva lungo tutto il fronte
macedone, convinto che la Bulgaria fosse sul punto di cedere. Dopo lunghi
preparativi l'offensiva del Vardar scattò il 14 settembre 1918: i reparti
greco-britannici attaccarono verso est ottenendo un successo nella terza
battaglia di Doiran (18-19 settembre) e le truppe francesi, serbe e italiane
sfondarono il fronte bulgaro da ovest dopo la decisiva vittoria nella battaglia
di Dobro Pole (15 settembre). Nella ritirata l'esercito bulgaro si disfece,
mentre il paese era scosso da tumulti e manifestazioni contro la guerra: il 29
settembre, occupata dai francesi Skopje, la Bulgaria accettò l'armistizio di
Salonicco avanzato dagli Alleati, uscendo ufficialmente dal conflitto il 30
settembre. Mentre le forze britanniche proseguivano la marcia verso est in
Tracia alla volta di Istanbul, i franco-serbi mossero verso nord raggiungendo il
Danubio il 19 ottobre e liberarono Belgrado dall'occupazione austroungarica il
1º novembre.

Nel teatro del Medio Oriente le forze dell'Impero ottomano stavano ormai cedendo
su tutti i fronti. Nella penisola araba le litigiose tribù locali avevano infine
trovato una certa guida unitaria sotto lo sharif Al-Husayn ibn Ali, insorgendo
contro la dominazione ottomana; rifornite di armi e munizioni dagli Alleati e
raggiunte da una missione di addestratori britannici capitanati dal colonnello
Thomas Edward Lawrence (poi passato alla storia come "Lawrence d'Arabia"), le
forze arabe iniziarono una massiccia campagna di guerriglia contro gli ottomani,
prima interrompendo la ferrovia dell'Hegiaz e poi catturando l'importante porto
di Aqaba sul Mar Rosso. Gli irregolari arabi di Lawrence si spinsero poi verso
nord per appoggiare gli sforzi finali dei britannici in Palestina.

La situazione sul fronte palestinese era rimasta sostanzialmente statica per
gran parte del 1918, con l'attenzione degli Alleati concentrata sul fronte
occidentale; l'offensiva finale poté iniziare solo il 19 settembre: mentre gli
irregolari arabi mettevano in atto azioni diversive a est per attirare
l'attenzione ottomana, le forze britanniche del generale Allenby attaccarono da
ovest lungo la zona costiera, potendo contare su una netta superiorità numerica,
una più efficace logistica e un assoluto dominio del cielo. Le forze alleate
ottennero una decisiva vittoria nella battaglia di Megiddo (19 settembre-31
ottobre) con una perfetta azione combinata: la fanteria sfondò il fronte e aprì
un varco per la cavalleria che, appoggiata da unità di autoblindo e bombardieri,
inseguì con decisione gli ottomani impedendo loro di attestarsi su nuove
posizioni; la ritirata si trasformò in rotta e le forze alleate dilagarono verso
nord, penetrarono in Siria e occuparono Damasco (2 ottobre) e Aleppo (25
ottobre).

In Mesopotamia, ormai un fronte secondario, le preponderanti forze britanniche
iniziarono la loro offensiva sul finire di settembre, dilagando nella zona di
Mossul-Kirkuk e ottenendo un'importante vittoria nella battaglia di Sharqat
(23-30 ottobre). Ormai in ritirata su tutti i fronti e con l'esercito ridotto a
un sesto della forza originaria, all'Impero ottomano non restò altro che
trattare la propria resa: il 30 ottobre i rappresentanti ottomani siglarono
l'armistizio di Mudros e il 13 novembre una forza d'occupazione alleata si
stabilì a Costantinopoli.

Il 28 ottobre, a seguito del successo italiano nella battaglia di Vittorio
Veneto, l'Austria-Ungheria chiese agli Alleati di iniziare le trattative per
l'armistizio e in serata dette ordine all'esercito di ritirarsi. A Praga la
richiesta di armistizio provocò una decisa reazione dei cechi; il Consiglio
nazionale cecoslovacco si riunì a palazzo Gregor, dove si era costituito tre
mesi prima, e assunse le funzioni di un vero e proprio governo: ordinò agli
ufficiali austriaci nel castello di Hradčany di trasferire i poteri, assunse il
controllo della città e proclamò l'indipendenza dello stato ceco senza
autorizzazione da parte di Vienna. A sera le truppe austriache nel castello
deposero le armi. Quello stesso giorno il Parlamento croato dichiarò che da quel
momento Croazia e Dalmazia avrebbero fatto parte di uno "Stato nazionale sovrano
di sloveni, croati e serbi"; analoghe dichiarazioni pronunciate a Lubiana e
Sarajevo legarono le regioni occidentali dei Balcani all'emergente Jugoslavia.

Il 30 ottobre, mentre il governo austro-ungarico continuava ad adoperarsi per
giungere all'armistizio con gli Alleati, a Vienna e a Budapest maturarono
rapidamente delle rivoluzioni di stampo bolscevico che scoppiarono il 1º
novembre; lo stesso giorno Sarajevo si dichiarò parte dello "Stato sovrano degli
slavi meridionali". Il 3 novembre l'Austria firmò con l'Italia l'armistizio di
Villa Giusti che entrò in vigore il 4, giorno in cui gli italiani entrarono a
Trento e la Regia Marina sbarcò truppe a Trieste.

La Germania aveva visto il proprio potenziale umano gravemente compromesso da
quattro anni di guerra, trovandosi d'altronde in gravi difficoltà dal punto di
vista economico e sociale. Il 1º ottobre i britannici si apprestavano a superare
la linea Hindenburg lungo il canale di St. Quentin e gli statunitensi a sfondare
nelle Argonne; Ludendorff si recò direttamente dal Kaiser per chiedergli di
avanzare subito una proposta di pace, dando la responsabilità della grave
situazione a "idee spartachiste e socialiste che avvelenavano l'esercito
tedesco". Le battaglie infuriavano ancora quando il 2 ottobre scoppiò la prima
rivoluzione tedesca; il 4 ottobre il principe Maximilian di Baden telegrafò a
Washington per richiedere l'armistizio. La Germania pur essendo nello scompiglio
non era precipitata nell'anarchia né aveva deciso di arrendersi: l'8 ottobre
Wilson respinse la proposta e l'11 i tedeschi iniziarono a ritirarsi su tutto il
fronte senza però rinunciare a combattere.

Ludendorff confidava di continuare la lotta nella speranza che un'efficace
difesa della frontiera tedesca potesse alla lunga smorzare la determinazione
degli Alleati. Ma la capitolazione dell'Austria-Ungheria il 3 novembre scoprì il
fronte sud-orientale della Germania, dove la rivoluzione dilagava alimentata
anche dalla riluttanza del Kaiser ad abdicare. La sola via d'uscita poteva
essere raggiunta con un accordo con i rivoluzionari, così il 9 novembre il
principe di Baden lasciò il posto a Friedrich Ebert facendo così cadere, come
voleva il popolo e aveva specificato Wilson, i capi che avevano portato la
Germania alla rovina.

L'offensiva alleata inflisse una serie di sconfitte all'esangue esercito
tedesco, le cui truppe iniziarono ad arrendersi in numero sempre crescente;
quando gli Alleati ruppero il fronte, la monarchia imperiale si dissolse e i due
comandanti supremi Hindenburg e Ludendorff, dopo aver tentato invano di
convincere il Kaiser a combattere a oltranza, si fecero da parte. Di fronte alla
rivoluzione interna e alla minaccia delle forze alleate ormai in vista del
confine nazionale, i delegati tedeschi che si erano recati a Compiègne già il 7
novembre non ebbero altra scelta che quella di accettare le gravose condizioni
imposte dagli Alleati. L'armistizio entrò in vigore alle ore 11:00 dell'11
novembre 1918, ponendo fine alla guerra.

Lo stato di belligeranza tra le varie nazioni rimase formalmente in vigore per
diversi mesi dopo la firma degli armistizi. Il 18 gennaio 1919 si aprì la
conferenza di pace di Parigi, incaricata di pervenire alla stipula dei
definitivi trattati di pace: il 28 giugno 1919 venne firmato il trattato di
Versailles tra la Germania e le potenze alleate, seguito il 10 settembre dal
trattato di Saint-Germain-en-Laye con l'Austria, il 27 novembre dal trattato di
Neuilly con la Bulgaria, il 4 giugno 1920 dal trattato del Trianon con
l'Ungheria e il 10 agosto 1920 dal trattato di Sèvres con l'Impero ottomano.
Quest'ultimo rimase inattuato a causa dello scoppio della convulsa guerra
d'indipendenza turca, obbligando le potenze europee a sottoscrivere un nuovo
accordo con la neo proclamata repubblica di Turchia il 24 luglio 1923 (trattato
di Losanna).

La prima guerra mondiale è stato uno dei conflitti più sanguinosi dell'umanità.
Nei quattro anni e tre mesi di ostilità persero la vita circa 2 milioni di
soldati tedeschi insieme a 1.110.000 austro-ungarici, 770.000 turchi e 87.500
bulgari; gli Alleati ebbero all'incirca 2 milioni di morti tra i soldati russi,
1.400.000 francesi, 1.115.000 dell'Impero britannico, 650.000 italiani, 370.000
serbi, 250.000 rumeni e 116.000 statunitensi. Considerando tutte le nazioni del
mondo, si stima che durante il conflitto persero la vita poco meno di 9.722.000
di soldati con oltre 21 milioni di feriti, molti dei quali rimasero più o meno
gravemente segnati o menomati a vita. Migliaia di soldati soffrirono di una
inedita tipologia di lesioni, studiata per la prima volta proprio nel primo
dopoguerra, consistente in una serie di traumatizzazioni psicologiche che
potevano portare a un completo collasso nervoso o mentale: designata come
"trauma da bombardamento" o "nevrosi di guerra", costituì la prima teorizzazione
del disturbo post traumatico da stress. L'enorme perdita di vite umane provocò
un grave contraccolpo sociale: l'ottimismo della Belle Époque fu spazzato via e
i traumatizzati superstiti del conflitto andarono a formare la cosiddetta
"generazione perduta".

I civili non furono risparmiati: circa 950.000 morirono a causa delle operazioni
militari e circa 5.893.000 persone perirono per cause collaterali, in
particolare carestie e carenze di generi alimentari (condizioni sofferte in
particolare dagli Imperi centrali, sottoposti al blocco navale alleato),
malattie ed epidemie (particolarmente grave fu quella della cosiddetta
"influenza spagnola", che mieté milioni di vittime in tutto il mondo) e inoltre
per le persecuzioni razziali scatenatesi durante il conflitto.

Moltissimi civili perirono a causa di crimini di guerra, rappresaglie e
persecuzioni razziali all'interno dei diversi paesi entrati in guerra; il
diritto internazionale umanitario e la convenzione dell'Aia del 1907 furono
ripetutamente violate durante il conflitto e solo la relativa ridotta estensione
delle regioni occupate pose un freno alle stragi. I dettami di Carl von
Clausewitz, che consigliava una certa pressione sulle popolazioni invase
affinché si potesse ottenere la resa dell'avversario, vennero applicati
dall'esercito tedesco quando irruppe nel Belgio e in Francia settentrionale nel
1914: l'uccisione di parecchie centinaia di civili si verificò in varie località
belghe come Sambreville, Seilles, Dinant e Lovanio, oltre che nei distretti
francesi nord-orientali. I soldati tedeschi, colpiti da franchi tiratori civili
(un'esperienza già vissuta nella guerra franco-prussiana del 1870) e
suggestionati da non verificabili dicerie circa loro commilitoni accoltellati
alle spalle o torturati mentre erano feriti e inermi, si ostinarono a combattere
con ferocia ogni atto da loro giudicato "illegale"; durante l'avanzata in
Belgio, durata un mese, fecero oltre 5.000 vittime tra i civili.

Alle città invase venne spiegato che il blocco navale alleato impediva alla
Germania di fornire adeguate scorte alimentari e le popolazioni vennero salvate
solo dalle derrate alimentari statunitensi distribuite dalla Committee for
Relief in Belgium, guidata dal futuro presidente Herbert Hoover, che si prese
cura anche dell'oltre mezzo milione di uomini rimasti disoccupati con lo
spostamento delle fabbriche belghe in Germania, dove vennero inviati inoltre più
di 60.000 lavoratori coatti e alcune decine di migliaia di loro colleghi
volontari. Altri uomini, donne e ragazzi vennero obbligati ai lavori agricoli
nelle vicinanze del luogo di coscrizione. Per dividere ulteriormente la
popolazione, i tedeschi fecero leva sugli antichi dissapori tra fiamminghi e
valloni, arrivando a riconoscere il Governo provvisorio delle Fiandre del
fiammingo August Borms. Crimini di guerra vennero compiuti anche dalla marina
tedesca: rispetto alla seconda guerra mondiale, nell'ambito della quale il
processo di Norimberga verificò un solo caso di violazione delle leggi
umanitarie da parte di un U-Boot, nei mari dove venne combattuta la Grande
Guerra vi furono frequenti mitragliamenti di naufraghi e siluramenti di navi
ospedale.

Benché avessero meno occasioni per infierire sulle popolazioni, crimini di
guerra furono compiuti anche dalle potenze dell'Intesa. Gli abitanti che
popolavano le terre lungo l'Isonzo occupate dagli italiani nel 1915
manifestarono in più di un'occasione i loro sentimenti ostili all'Italia: a
Dresenza venne compiuto un attentato, peraltro fallito, contro il generale
Donato Etna e per rappresaglia gli italiani uccisero alcuni abitanti; a
Villesse, dopo un attacco della popolazione contro i bersaglieri, vennero
fucilati più di 100 civili. Da queste terre furono deportati nell'Italia
meridionale circa 70.000 abitanti e lo stesso fece l'Austria-Ungheria con i
civili italofili, rumeni o serbi. La Russia obbligò le popolazioni tedesche del
Volga a trasferirsi in Siberia; circa 200.000 tedeschi che vivevano in Volinia e
circa 600.000 ebrei furono deportati dalle autorità russe. Nel 1916 fu inoltre
emesso un ordine di espulsione per circa 650.000 tedeschi del Volga a est, ma la
rivoluzione russa ne impedì l'attuazione. Molti pogrom accompagnarono i moti
rivoluzionari russi e la conseguente guerra civile russa: tra 60.000 e 200.000
civili ebrei vennero uccisi in tutto l'Impero russo.

Tra il 1914 e il 1920 l'Impero ottomano, retto dal governo dei Giovani Turchi,
intraprese lo sterminio di massa dei cristiani della Chiesa assira d'Oriente,
della Chiesa ortodossa siriaca, della Chiesa cattolica sira e della Chiesa
cattolica caldea, operazione che passerà alla storia come "genocidio assiro": si
valuta che i morti non siano stati meno di 275.000. Nonostante i numeri enormi,
tale genocidio rimase ai margini del dibattito storiografico.

Ben più noto è il cosiddetto "genocidio greco" svoltosi dal 1914 al 1924 ai
danni dei greci del Ponto: poiché erano una delle poche minoranze cristiane in
Medio Oriente, soffrirono ripetute persecuzioni e uccisioni da parte degli
ottomani, una strage che fu definita non senza polemiche "genocidio" e che
ancora oggi è motivo di controversie tra Turchia e Grecia; a quest'ultima, che
riconobbe i massacri come crimini di guerra e che nel 1994 dichiarò il 19 maggio
giornata commemorativa, si sono associati vari stati americani. Le vittime
cagionate da fucilazioni, maltrattamenti, malattie e fame sono state calcolate a
circa 350.000 nel giro di sette anni.

Nel biennio 1915-1916 l'Impero ottomano decise di deportare le popolazioni
armene del Caucaso, ritenute infide e comunque di sentimenti anti-turchi, in
Mesopotamia e Siria: centinaia di migliaia morirono durante le marce per fame,
malattia o sfinimento. Il genocidio ebbe una breve e violenta ripresa una volta
cessate le ostilità, quando Mustafa Kemal sterminò altre decine di migliaia di
armeni per rendere più compatto il ceppo razziale turco.

La Grande Guerra distrusse equilibri politici consolidati da anni e ridisegnò i
confini nazionali di Europa e Medio Oriente: quattro grandi imperi (tedesco,
austro-ungarico, russo e ottomano) erano scomparsi lasciando al loro posto
nazioni prostrate dalla guerra; anche i vincitori erano gravati dalle perdite,
dalle distruzioni, dalla spesso illusoria promessa di una vita migliore fatta ai
soldati che tornavano dai campi di battaglia, dalla complessa gestione delle
controversie territoriali tra i nuovi stati sorti in Europa centro-orientale.

L'Austria-Ungheria, ceduti territori a Italia, Polonia e Romania, si frazionò in
una serie di nuovi Stati nazionali: la piccola prima repubblica austriaca era
etnicamente coesa ma economicamente indebolita e lacerata dai dissidi sociali,
come lo era il nuovo Regno dei Serbi, Croati e Sloveni che dovette affrontare i
contrasti tra i vari gruppi etnici; più stabile, soprattutto sotto il punto di
vista economico, si rivelò la Cecoslovacchia, gravata però dalla presenza di una
forte minoranza tedesca nella regione di confine dei Sudeti. L'Ungheria fu
decisamente ridimensionata e perse un gran numero di abitanti, fatti che
generarono il risentimento dei magiari e una serie di guerre di confine con
cechi e romeni, oltre a un tentativo di instaurare un governo bolscevico a
Budapest soffocato poi nel sangue.

La Germania restituì i territori annessi durante la guerra franco-prussiana
dell'Alsazia-Lorena alla Francia e cedette porzioni di territorio alla Polonia,
tra le quali il cosiddetto "corridoio di Danzica", e qualche altra zona di
confine. La monarchia imperiale era crollata ed era stata rimpiazzata dalla
debole "repubblica di Weimar", alle prese non solo con una situazione economica
disastrosa ma anche con fortissimi conflitti interni e sociali, i quali
sfociarono in ribellioni ispirate alla rivoluzione bolscevica, rabbiose
repressioni e tentativi di colpo di Stato condotti dai Freikorps, formazioni
organizzate dai movimenti reazionari e conservatori con i soldati smobilitati
dal fronte. Anche per via dell'intransigenza dei francesi, il trattato di
Versailles impose dure condizioni alla Germania, costretta a dover pagare un
ingentissimo risarcimento per i danni di guerra e ad accettare una "clausola di
colpevolezza per la guerra" che la riconosceva come unica responsabile; queste
misure finirono per alimentare il risentimento dei tedeschi e fornire argomenti
di propaganda ai partiti nazionalisti ed estremisti. Solo nel 1924, con il
governo di coalizione del cancelliere Gustav Stresemann e la firma di un piano
di aiuti economici e riorganizzazione del risarcimento dovuto (piano Dawes), la
Germania poté ritrovare una certa stabilità.

La dissoluzione dell'Impero russo e della monarchia degli zar lasciò il posto a
una serie di guerre: mentre i bolscevichi della neo proclamata Repubblica
Socialista Federativa Sovietica Russa affrontavano in una feroce guerra civile
le forze controrivoluzionarie dell'Armata Bianca, sostenute da truppe inviate
dagli Alleati occidentali, le varie comunità del multietnico impero insorsero in
armi nel tentativo di costituire proprie patrie nazionali, scontrandosi anche le
une con le altre per definire i nuovi confini; in particolare fu la nuova
repubblica di Polonia, tornata indipendente dopo oltre un secolo di occupazione
straniera, ad affrontare i bolscevichi in una sanguinosa guerra per definire i
propri confini orientali, conclusasi poi nel 1921. La sconfitta dei "bianchi" e
la proclamazione dell'Unione Sovietica il 30 dicembre 1922 diedero stabilità
alla caotica situazione orientale: i russi ristabilirono il loro dominio su
Ucraina, Bielorussia e regioni caucasiche, ma dovettero accettare l'indipendenza
di Finlandia, Polonia e stati baltici.

L'Impero ottomano fu spartito tra gli Alleati vittoriosi: Siria e Libano
andarono alla Francia mentre il Regno Unito acquisì la Palestina, la
Transgiordania e la Mesopotamia, dove fu costituito il nuovo Stato dell'Iraq; la
mossa scontentò i nazionalisti arabi, insorti contro i turchi dietro le promesse
d'indipendenza fatte dagli Alleati, gettando i germi di nuove rivolte. Ridottasi
alla sola Anatolia, la Turchia visse un periodo di tumulti e conflitti: sotto la
guida di Mustafa Kemal le forze turche intrapresero una serie di guerre contro
greci e armeni, riuscendo a dare al paese i confini odierni; nell'ottobre 1923
il sultanato fu abolito e la Turchia divenne una repubblica guidata dallo stesso
Kemal. La spartizione dell'impero coloniale tedesco, diviso tra Francia, Regno
Unito e Giappone, generò lo scontento dell'Italia, aggravato dalla negazione di
molte delle promesse fattele nel patto di Londra del 1915 e dando un potente
strumento ai nazionalisti italiani che poterono parlare di una "vittoria
mutilata".

Negli anni del dopoguerra si presentò anche la prima crisi del colonialismo
europeo: alcuni Stati, da lungo tempo sotto il giogo delle grandi potenze,
cominciarono a rivendicare la propria indipendenza e causarono non pochi
problemi all'Europa, specialmente riguardo al commercio di materie prime. Il
presidente statunitense Wilson assunse il ruolo di mediatore e inaugurò una
missione di civilizzazione volta a migliorare le nazioni più arretrate in modo
da concedere loro l'indipendenza, non prima di averle affidate alla guida di
potenze quali la Francia o il Regno Unito. Questi movimenti nazionalistici
riguardarono in particolar modo paesi dell'Oriente, del Medio Oriente (come la
Cina, l'India, l'Iraq e il Libano) e anche africani (quali l'Egitto o la
Cirenaica). Gli Alleati e soprattutto il presidente Wilson si proposero di
organizzare un nuovo sistema globale, fondato sulla risoluzione delle
controversie per vie pacifiche e sull'autodeterminazione dei popoli. In un
discorso che tenne davanti al Senato degli Stati Uniti l'8 gennaio 1918, Wilson
riassunse i suoi propositi in quattordici punti sui quali spiccava il pensiero
che dovesse esserci una "pace senza vincitori", poiché a suo parere una pace
imposta avrebbe contenuto il germe di una nuova guerra. Wilson fu tra gli
strenui sostenitori della formazione di una "Società delle Nazioni", organismo
internazionale mondiale che scongiurasse altri conflitti: la Società fu
formalmente istituita il 28 giugno 1919 ma il Senato statunitense votò contro
l'ingresso degli Stati Uniti nell'organismo, sostenendo invece una forte
politica isolazionista del paese.

La guerra ebbe importanti effetti anche sul piano socio-economico di tutti i
paesi. Gli assetti economici mondiali subirono un cambio radicale, con l'Europa
che iniziò a cedere molte posizioni ai paesi extraeuropei: una tendenza iniziata
anche prima del 1914, ma che fu catalizzata dalla guerra. Gli enormi costi
economici del conflitto obbligarono le nazioni europee a liquidare i loro
investimenti all'estero e chiedere prestiti ad altre nazioni, circostanza dalla
quale gli Stati Uniti trassero enormi vantaggi: nel 1917 Washington fornì
prestiti al Regno Unito per un totale di 4 miliardi di dollari e nel complesso
gli investimenti all'estero degli Stati Uniti passarono dai 3,5 miliardi di
dollari nel 1914 a 7 miliardi nel 1919; alla fine della guerra il centro
finanziario mondiale si era spostato da Londra a New York. Il Giappone, che
godette di analoghi benefici, assunse il controllo di diverse rotte commerciali
nella zona del Pacifico e vide una espansione e diversificazione della propria
base industriale, condizioni che gli permisero di diventare per la prima volta
nella sua storia un paese creditore invece che debitore. Stati come Brasile e
Argentina sfruttarono il periodo bellico per rompere il vecchio schema che li
vedeva come esportatori di materie prime in cambio dei prodotti finiti europei,
iniziando a sviluppare proprie basi industriali che andarono a soppiantare parte
dello spazio occupato dalle esportazioni delle nazioni europee.

La ripresa economica degli Stati europei fu lenta, a causa di vari fattori
nazionali (la Germania fu ostacolata dall'alto debito di guerra da pagare e
dall'iperinflazione galoppante, la Francia dalla perdita dei capitali investiti
nella Russia zarista) e internazionali, legati alle restrizioni al libero
commercio e all'imposizione di alte barriere doganali negli Stati Uniti e
altrove. Una vera ripresa economica si ebbe a partire dal 1924 ma le nazioni
europee mancarono di spirito collaborativo e preferirono reggersi unicamente
sulle proprie forze e possibilità, scelta individualista che facilitò
l'esplosione della crisi economica seguente alla caduta della borsa di Wall
Street del 1929: poiché il centro di gravità dell'economia mondiale si era
stabilmente spostato negli Stati Uniti, quando questi andarono in crisi
trascinarono con sé il resto del mondo.

La vita sociale aveva subito enormi strappi: 66 milioni di uomini erano stati
inviati al fronte e i superstiti, al ritorno, trovarono condizioni disastrose,
crisi economiche, penuria di viveri e, soprattutto nelle nazioni sconfitte,
forti conflitti sociali sfocianti spesso in scontri sanguinosi. Il cameratismo
nato tra i soldati al fronte fu spesso piegato a fini politici interni: oltre ai
Freikorps tedeschi, ne furono un esempio i Black and Tans britannici (corpo
armato costituito con i reduci smobilitati a fine conflitto e impiegato per le
azioni più brutali durante la guerra d'indipendenza irlandese) o gli Arditi
italiani (uomini scelti e addestrati per le azioni più rischiose, molti dei
quali confluirono a guerra finita nelle formazioni dello squadrismo fascista).

Da un punto di vista sociale, tuttavia, la guerra non produsse solo effetti
negativi: trasformazioni già iniziate ma che tardavano ad affermarsi subirono
un'improvvisa accelerazione, allentando la stretta del sistema di classe.
Importanti furono gli sviluppi in materia di emancipazione femminile e in molti
dei paesi belligeranti le donne videro il proprio ruolo sociale ampliarsi
rispetto a quello tradizionale di "madri di famiglia"; il richiamo al fronte di
milioni di uomini rese indispensabile l'apporto della manodopera femminile in
agricoltura ma anche e soprattutto nell'industria: in Austria-Ungheria, se nel
1913 solo il 17,5% degli operai dell'industria era donna, nel 1916 questa
percentuale era salita al 42,5%, mentre nella Germania del 1918 la quota della
manodopera femminile nelle industrie di tutti i tipi raggiunse il 55%, con orari
e condizioni di lavoro pari a quelli degli uomini. La creazione di un gran
numero di enti e uffici per gestire le nuove funzioni burocratiche ed economiche
affidate allo Stato in tempo di guerra (solo in Francia la burocrazia statale
crebbe del 25%) ebbe come conseguenza un elevato afflusso di manodopera
femminile nella pubblica amministrazione e nei servizi statali. Donne furono
impiegate anche più direttamente nel conflitto: oltre che per i tradizionali
ruoli di infermiere e assistenti sanitarie (e spie: celebre il caso di Mata
Hari), furono reclutate in vari corpi incaricati di svolgere i servizi logistici
nelle retrovie del fronte (come il Signal Corps Female Telephone Operators Unit,
che gestiva le comunicazioni telefoniche del corpo di spedizione statunitense).
A parte casi isolati anche in altri eserciti solo la Russia reclutò, nell'ultima
fase del conflitto, unità da combattimento interamente femminili, che tuttavia
ebbero un ridotto impiego al fronte.

La Grande Guerra ebbe una profonda influenza sul mondo della letteratura e delle
arti figurative. Il conflitto ispirò una copiosa produzione letteraria, sia di
poesia che di narrativa: un gran numero di poesie e raccolte di poesie composte
dagli stessi militari al fronte furono pubblicate già durante la guerra (tra le
altre, quelle dei britannici Wilfred Owen e Isaac Rosenberg e dell'italiano
Giuseppe Ungaretti), spesso critiche nei confronti della propaganda e
concentrate sulle sofferenze dei soldati in trincea. Una delle prime opere di
narrativa sul conflitto fu invece il romanzo Il fuoco del francese Henri
Barbusse, edito nel 1916, che sfidando la censura sferrò una critica durissima
al militarismo e alla guerra, riuscendo ad aggiudicarsi il Premio Goncourt. Il
dopoguerra vide un'ampia pubblicazione di romanzi, memoriali e diari scritti da
combattenti ed ex combattenti: molte delle opere più famose uscirono nel periodo
compreso tra la metà degli anni 1920 e la fine degli anni 1930, quando furono
pubblicati I sette pilastri della saggezza di Thomas Edward Lawrence, Addio a
tutto questo di Robert Graves, Niente di nuovo sul fronte occidentale di Erich
Maria Remarque, Addio alle armi di Ernest Hemingway e Un anno sull'Altipiano di
Emilio Lussu.

Le esigenze della propaganda stimolarono la produzione artistica: tutti i
principali eserciti belligeranti non solo inviarono al fronte fotografi
ufficiali e unità cinematografiche militari per riprendere (pur sotto i rigidi
vincoli della censura) i combattimenti, ma patrocinarono anche le opere di
"pittori di guerra" inviati a documentare le attività belliche e disegnatori
impegnati nella realizzazione di manifesti e illustrazioni propagandistiche
(celebri, in tal senso, le opere del francese Jean-Jacques Waltz, meglio noto
come "Hansi"). La guerra ispirò opere convenzionali ma anche forti
sperimentazioni e movimenti d'avanguardia contrari alla tradizione; sebbene non
mancassero artisti e movimenti artistici favorevoli alla guerra (celebre il caso
del futurismo italiano), molti degli artisti più noti maturano atteggiamenti di
forte opposizione dopo le loro esperienze dirette al fronte, mettendo in mostra
tutta la barbarie e l'assurdità del conflitto: fu questo il caso, ad esempio,
dei pittori britannici Paul Nash e Wyndham Lewis o dei tedeschi Otto Dix e
George Grosz.

La guerra ispirò una notevole produzione cinematografica, che proprio quando
scoppiò il conflitto stava affermandosi come principale divertimento di massa. I
film realizzati durante il periodo avevano intenti propagandistici, trasmettendo
l'idea di una guerra come confronto tra "Bene" e "Male" e veicolando messaggi
patriottici anche nel caso di opere di evasione (come nelle pellicole Maciste
alpino o Charlot soldato); molte delle pellicole realizzate nel primo dopoguerra
tesero a mitizzare il conflitto e a smorzarne l'orrore, calandolo nel contesto
di storie romantiche, avventurose o focalizzate sul tema del cameratismo tra i
soldati al fronte. Con poche eccezioni (come All'ovest niente di nuovo,
trasposizione del romanzo di Remarque uscita nel 1930, e La grande illusione del
1937), i film di denuncia della guerra e della sua insensatezza comparvero solo
nel secondo dopoguerra: tra questi Orizzonti di gloria di Stanley Kubrick, Oh,
che bella guerra! di Richard Attenborough e Capitan Conan di Bertrand Tavernier.

Al termine del conflitto in tutta Europa, su ogni campo di battaglia e in ogni
città e paese in lutto, sorsero monumenti commemorativi di varia estensione come
a Vimy, a Thiepval, a Douaumont oppure a Redipuglia. Parallelamente si
alternarono in tutti i campi di battaglia cerimonie e commemorazioni:
nell'autunno 1920 il capo della Commissione imperiale per le tombe di guerra
britanniche scelse cinque spoglie tra i caduti senza nome sul fronte
occidentale, uno solo dei quali venne selezionato dal tenente colonnello Henry
Williams per essere inumato a Londra e dare a centinaia di migliaia di persone
un luogo dove ricordare e pregare i propri cari dispersi in battaglia. La salma
fu scortata per tutto il nord della Francia, poi il feretro salpò per la Gran
Bretagna a bordo del cacciatorpediniere Verdun e l'11 novembre 1920 ebbe luogo a
Londra la solenne cerimonia funebre del "Milite Ignoto".

Una dopo l'altra le tombe del Milite Ignoto vennero inaugurate in tutti i paesi
partecipanti al conflitto appena concluso. I tedeschi ne eressero una a
Tannenberg nel 1927 e una al Neue Wache di Berlino nel 1931; a Parigi venne
posizionata la tomba del Milite Ignoto alla base dell'Arco di Trionfo; in Italia
venne affidata a Maria Bergamas, la madre del volontario irredento Antonio
Bergamas disperso in combattimento, la scelta di una salma tra undici bare di
soldati non identificati caduti in vari fronti di battaglia. La bara prescelta
fu deposta in un carro ferroviario che sfilò in tutta Italia fino a Roma, dove
il 4 novembre 1921 fu prima deposta nella Basilica di Santa Maria degli Angeli e
dei Martiri, poi traslata negli anni trenta al Vittoriano.

Su tutti i campi di battaglia nacquero cimiteri di guerra gestiti dalle
commissioni di guerra dei diversi paesi, che diventarono meta di pellegrinaggio
per chi era alla ricerca di un proprio caro o per commemorare un commilitone.
Non passò anno senza che si celebrasse qualche cerimonia o si inaugurasse un
monumento. Le cerimonie conobbero una stasi durante il secondo conflitto
mondiale, quando molti dei campi di battaglia vennero occupati dai tedeschi, ma
dopo la fine del conflitto ripresero regolarmente.

Gli anni della prima guerra mondiale videro la più rapida accelerazione del
progresso tecnologico militare della storia. Se si eccettua l'invenzione della
bomba atomica, durante la seconda guerra mondiale le innovazioni tecnologiche si
succedettero con ritmo molto più lento e gli armamenti, le tattiche,
l'organizzazione delle forze armate coinvolte non subirono sostanziali
cambiamenti. Durante la Grande Guerra accadde invece che le compagnie di
fanteria francesi, tedesche e britanniche nel 1918 fossero completamente diverse
da quelle del 1914 per la struttura organica, tattiche e armamenti.

All'inizio della guerra nessun esercito intuiva ancora che la mitragliatrice
leggera sarebbe diventata la principale arma della fanteria e che gli aeroplani,
utilizzati esclusivamente per l'osservazione aerea, sarebbero diventati mezzi
veloci e ben armati in grado di fornire appoggio tattico. Nel 1918 i soldati
indossavano elmetti d'acciaio, erano dotati di maschere antigas, si proteggevano
usando sbarramenti di filo spinato, combattevano muniti di una vasta gamma di
armi (molte di recente introduzione come le bombe a mano o i lanciafiamme) e
potevano contare sul supporto di carri armati e di forze aeree. L'esuberante
sviluppo tecnologico fece debordare il conflitto dai confini del campo di
battaglia vero e proprio, coinvolgendo le città nelle retrovie e facendo dei
civili un bersaglio delle operazioni belliche: questo sia a causa
dell'incremento della gittata dell'artiglieria (il Parisgeschütz tedesco era
capace di colpire la capitale francese da 120 chilometri di distanza), sia delle
prime tecniche di bombardamento strategico eseguito inizialmente tramite
dirigibili e poi con i primi rudimentali esemplari di bombardieri strategici
(come il Gotha G.IV tedesco, l'Handley Page Type O britannico, i Caproni
italiani).

In tutti gli eserciti belligeranti la giustizia militare riuscì generalmente a
tenere sotto controllo gli episodi di insubordinazione, diserzione e
ammutinamento tra le truppe, ricorrendo spesso a giudizi severi e scarsamente
rispettosi dei diritti degli imputati. Particolarmente caustica fu la giustizia
militare italiana, che durante la guerra condusse 350.000 processi per 150.000
condanne, di cui più di 4.000 alla pena capitale: il numero dei fucilati
italiani (in seguito ad un processo, per quanto poco garantista) si attestò a
729, cui vanno aggiunti oltre 300 casi di esecuzioni sommarie sul campo secondo
il metodo della decimazione (una pratica seguita nel solo Regio Esercito). A
titolo di paragone, l'esercito britannico (con un numero di mobilitati più o
meno pari a quello italiano) fucilò 350 soldati durante la guerra e quello
francese (con un numero doppio di effettivi) 600, con solo rarissimi casi di
esecuzione sommaria.

Nel 1917, dopo quasi tre anni di scontri sanguinosi con risultati modesti,
iniziò a serpeggiare nelle file di molti eserciti un forte malcontento che
assunse diverse forme, dai casi di semplice indisciplina fino
all'insubordinazione, per arrivare a vere e proprie sommosse e ammutinamenti in
particolare dopo la diffusione delle prime notizie sulla rivoluzione in Russia,
dove i soldati si schierarono in massa con i dimostranti bolscevichi.

Nel maggio 1917 vari reparti francesi reduci dalla fallimentare offensiva
Nivelle iniziarono una vasta serie di ammutinamenti e sommosse, tornando nelle
retrovie e rifiutandosi di obbedire agli ordini; il fenomeno si estese poi a
circa metà dell'esercito francese, coinvolgendo circa 50 divisioni. Il 1º giugno
a Missy-aux-Bois un reggimento di fanteria francese si impadronì della città e
nominò un "governo pacifista"; per una settimana regnò il caos in tutto il
settore del fronte mentre gli ammutinati si rifiutavano di tornare a combattere.
Le autorità militari agirono tempestivamente e sotto il pugno di ferro di Pétain
cominciarono gli arresti di massa e si insediarono le corti marziali, che
giudicarono colpevoli di ammutinamento 23.395 soldati, dei quali più di 400
furono condannati a morte (sentenza poi ridotta a 50 fucilati e lavori forzati
nelle colonie penali per gli altri). Contemporaneamente Pétain, per ricondurre
sotto controllo le truppe, concesse ai soldati periodi di riposo più lunghi,
congedi più frequenti e rancio migliore: dopo sei settimane gli ammutinamenti
erano cessati.

Tutti i principali eserciti belligeranti (con l'eccezione di quello
statunitense) vissero episodi di ammutinamento e indisciplina collettiva più o
meno estesi nel periodo tra il 1917 e il 1918. Nel luglio 1917 una brigata
italiana acquartierata vicino Palmanova si ammutinò e anche se l'episodio si
esaurì nel giro di pochi giorni, le autorità reagirono severamente con 32 uomini
fucilati di cui 12 tratti a sorte secondo il sistema della decimazione; il
morale pessimo fu poi una delle cause dello sgretolamento di molti reparti
durante la ritirata di Caporetto a novembre. L'esercito britannico ebbe un unico
caso di indisciplina collettiva, quando nel settembre 1917 truppe acquartierate
nel campo di riposo di Étaples si scontrarono con la polizia militare a causa
delle dure condizioni cui erano sottoposte; la cosa fu effimera e non lasciò
particolari conseguenze. L'esercito austro-ungarico fu afflitto da continui
episodi di diserzione e nelle ultime fasi del conflitto i reparti si divisero su
base etnica rifiutandosi di eseguire gli ordini. L'esercito tedesco si dimostrò
molto più resistente, ma dopo il fallimento delle ultime offensive a occidente
nell'agosto 1918 sperimentò anch'esso episodi di disobbedienza e di resa in
massa. A novembre fu l'intera flotta tedesca di superficie ad ammutinarsi:
bloccati in porto dall'inattività, con poco cibo e disciplina ferrea, i marinai
insorsero contro la decisione dei loro ufficiali di sacrificarli in un ultimo
attacco suicida contro la Royal Navy, dando un contributo importante al crollo
del regime monarchico.

La prima guerra mondiale conobbe anche i primi fenomeni di detenzione di massa
con milioni di detenuti o deportati, poi reclusi per mesi o anni. Secondo alcune
stime ufficiali i prigionieri di guerra catturati da entrambi gli schieramenti
furono complessivamente circa otto milioni e mezzo: quattro milioni catturati
dalle potenze dell'Intesa e circa quattro milioni e mezzo catturati dagli Imperi
centrali. I soli prigionieri russi detenuti nei campi austro-ungarici furono tra
i due milioni e i due milioni e mezzo e solo un moderno sistema ferroviario
poteva gestire un tale afflusso di uomini, che causò comunque enormi problemi
logistici e organizzativi che non si erano mai presentati in misura analoga.
Spesso l'arrivo dei prigionieri avveniva a ondate, ciascuna composta da varie
migliaia di uomini, e le strutture di detenzione dovevano essere approntate in
fretta con agglomerati di baracche recintate, in alcuni casi a opera degli
stessi prigionieri. A Rastatt, nel Baden-Württemberg, esisteva un campo
denominato Russenlager perché era stato costruito dai soldati russi catturati
nelle prime fasi della guerra: in Germania dopo un solo mese di guerra i
prigionieri erano già 200.000, salirono a 600.000 nel gennaio 1915 e a 1.750.000
alla fine del 1916. L'Impero tedesco occupò i prigionieri "occidentali"
nell'industria di guerra, elargendo piccole paghe e un trattamento discreto;
russi e rumeni continuarono invece a soffrire la fame nei campi di prigionia e
forse non più della metà di essi sopravvisse alla guerra. All'inizio del 1916 la
Russia aveva catturato 100.000 tedeschi e 900.000 austro-ungarici: non furono
sottoposti a particolari vessazioni, ma il freddo e privazioni varie ne avevano
già uccisi 70.000 alla fine dell'anno.

Le enormi e impreviste difficoltà incontrate nell'organizzare, registrare,
ricoverare e nutrire le masse di detenuti comportò una diffusa privazione
materiale a danno dei prigionieri. Questi vissero generalmente in condizioni
pietose, una situazione che distinse nettamente la prima dalla seconda guerra
mondiale: tutti i prigionieri subirono la fame, le epidemie, soffrirono
condizioni igieniche precarie e occasionali episodi di crudeltà, ma non
sistematici atti di atrocità. Ad aggravare la situazione in Germania e Austria
si aggiunsero le dure misure di razionamento, provocate dal blocco navale
dell'Intesa: la popolazione civile fu la prima vittima, quindi anche i campi di
prigionia dovettero presto ridurre gli approvvigionamenti. Così gli internati
patirono, oltre ai rigori della disciplina, anche la fame e il freddo e molti
morirono di malattie, in particolare tubercolosi e inedia; neppure l'assistenza
delle famiglie assicurava la sopravvivenza dei prigionieri. Di ciò si resero
conto le potenze dell'Intesa, che conclusero accordi con gli Imperi centrali -
interessati ad alleggerire il peso delle esigenze alimentari interne - per
mettere in atto un sistema governativo di aiuto ai prigionieri. Il governo
italiano invece, convinto di non poter contare sulla fedeltà dei combattenti e
ossessionato dalle diserzioni, proibì qualunque pratica di aiuti organizzati ai
prigionieri per scoraggiare le diserzioni. Inoltre nell'agosto 1915 i comandi
austro-ungarici ebbero l'ordine di trattare i prigionieri italiani, appartenenti
a una nazione "traditrice", più duramente dei prigionieri russi o serbi,
considerati avversari "leali". Questi fattori ebbero risultati disastrosi; dei
600.000 italiani caduti in mano austro-ungarica almeno 100-120.000 morirono, il
65% circa dei quali per tubercolosi, cachessia o inedia.

La prima guerra mondiale portò ad una enorme mobilitazione di uomini, come mai
si era vista nella storia, e la massiccia partecipazione di uomini lasciò dietro
di sé una gigantesca quantità di testimonianze ed evidenze documentali, che ne
delineò gli aspetti peculiari e allo stesso modo generò le fonti necessarie a
ripercorrere gli aspetti e i comportamenti che queste masse di uomini comuni
ebbero nei confronti della guerra. I soldati che presero parte al conflitto e i
loro congiunti lasciarono cospicue tracce scritte dell'esperienza bellica.
Miliardi di lettere, inviate e ricevute, oltre ad un numero imprecisato di diari
e memorie autobiografiche incardinate attorno alla Grande Guerra, rappresentano
un importante giacimento di storie di vita e memorie da cui attingere per
ricostruire gli aspetti culturali e della mentalità legati al processo di
accettazione, rifiuto e difesa indotti dalla guerra, ai traumi causati dalle
precarie condizioni di vita e dalle atrocità compiute e viste dai combattenti.

La guerra scatenò una vera e propria "epidemia" di scrittura che contagiò tutti
i combattenti, di ogni paese belligerante e su ogni fronte, qualsiasi fosse il
loro livello culturale. Nel dopoguerra è stato calcolato che in Germania la
corrispondenza movimentata durante il conflitto ammontasse a circa 30 miliardi
di missive (circa 10 milioni di invii giornalieri verso le zone di guerra tra
lettere, cartoline e pacchi postali e 7 milioni di spedizioni dal fronte) e in
Francia a 10 miliardi; in Gran Bretagna si è calcolato che i soldati dispiegati
al fronte inviassero circa 20,5 milioni di missive a settimana, mentre sul
fronte italiano si stima una movimentazione di quasi 4 miliardi di lettere e
cartoline postali, delle quali circa 2 miliardi e 137 milioni erano le missive
inviate dal fronte verso l'interno, 1 miliardo e 509 milioni le missive che
fecero il viaggio contrario e circa 263 milioni quelle scambiate tra i militari.
Occorre però notare come il tasso di analfabetismo registrato in Italia nel 1911
(37,6% in media contro il 5% in Francia) fosse ben più elevato di quello
attestato nelle maggiori potenze europee, e questo fa apparire i dati italiani
ancor più sorprendenti, dato che ciò significa che oltre 2 milioni di soldati
degli oltre 5 milioni mobilitati non possedevano le competenze alfabetiche al
momento della partenza per la guerra. Ma al contrario per esempio dei soldati
francesi, che utilizzavano la lingua scritta nazionale appresa a scuola, i
soldati italiani utilizzarono spesso un linguaggio improvvisato legato alla
trascrizione del dialetto locale, con il quale potevano capirsi solo fra
commilitoni-compaesani e con i parenti a casa.

Scrivere lettere rappresentò per molti un faticoso esordio nella comunicazione
scritta, spinto dal bisogno di relazionarsi con un interlocutore assente
attraverso un contatto comunicativo non istantaneo e regolato da codici grafici
in gran parte sconosciuti. Molte missive popolari infatti riproducono sulla
carta uno scambio colloquiale, ma ciò non significa che alla rozzezza
sintattico-morfologica dei testi corrisponda una banalità dei contenuti.
Tutt'altro: le scritture epistolari della gente comune sono testi complessi che
necessitano di un'accurata opera di decodificazione e sono capaci di restituire
una memoria dell'evento altrimenti inattingibile. Scrivere significava essere
ancora vivi; contemporaneamente l'arrivo della corrispondenza, vissuto con
impazienza, rappresentava la rassicurante conferma di non essere soli e
dimenticati. Numerose, da parte dei tanti contadini al fronte, le richieste di
informazioni riguardanti l'andamento delle faccende agricole e casalinghe,
seguite con molto scrupolo seppur con gli insuperabili limite della distanza da
casa. Ma la maggior parte delle missive proveniva dalla trincea, e ne descriveva
la quotidianità, la sofferenza e la noia, molto ricorrente nei periodi di stasi
operativa, che si andava a scontrare fortemente durante i brevi e intensi
periodi di battaglia, durante i quali i soldati cercavano di descrivere
l'esperienza bellica, che nella maggior parte dei casi risultava indescrivibile.
Ciò non fece rinunciare i soldati a raccontarla, o almeno provare a farlo, ma
descrivere un'esperienza così traumatica, nuova e lacerante fu per molti soldati
una vera e propria impresa. Comprimere in una missiva una tale mole di
sollecitazioni sensoriali non fu affatto semplice, soprattutto in mancanza di
adeguate competenze linguistiche, e anche per questo molti soldati utilizzarono
inconsciamente o meno dei modelli definiti di scrittura, con formule di esordio
riguardanti la salute, comode per gli scriventi e rassicuranti per i
destinatari, e affidando la chiusura delle lettere con ridondanti espressioni di
congedo, molto probabilmente apprese durante i percorsi scolastici e di svago
nelle retrovie dei vari fronti. Tuttavia questo "rituale" non impedì di
personalizzare i testi grazie all'uso volontario di espressioni dialettali,
ricorrendo all'ironia, alla rassegnazione e a tutta una serie di atteggiamenti
sfumati pesantemente condizionati da timori di censura e da ancor più inibitorie
limitazioni di autocensura.

In tutti i paesi coinvolti nel conflitto le scritture dei soldati cominciarono
ad essere raccolte durante la guerra come tentativo di monumentalizzazione
bellica. Le prime iniziative di raccolta furono indirizzate ai testi dei soldati
caduti, evidentemente più adatti ad una messa in posa edificante indotta dalla
morte eroica. In Italia già dall'agosto 1915, il Ministero della pubblica
istruzione emanò disposizioni al fine di raccogliere ogni tipo di cimelio
riferibile alla guerra, compresi diari e corrispondenze, che però non ebbero il
successo sperato. Sulla falsariga italiana operò in Germania Richard Frank, che
negli anni raccolse presso la Bibliotheck für Zeitgeschichte di Stoccarda oltre
30.000 immagini e 25.000 missive, e Philipp Wittkop che nel dopoguerra pubblicò
un'antologia composta da oltre 20.000 lettere grazie all'appoggio del governo.
Risulta però che solo una minima parte delle decine di miliardi di lettere e
cartoline scritte dai soldati dei vari paesi durante la prima guerra mondiale è
riemersa dall'oblio. La stragrande maggioranza dei testi è andato perduto per
sempre a causa del naturale processo di dispersione nel trascorrere del tempo.
Le missive e i diari scritti tra il 1914 e il 1918 riemersi rappresentano una
irrisoria parte dei testi prodotti, tuttavia gli epistolari, i diari e le
memorie continuano a riaffiorare soprattutto grazie alla buona volontà di
ricercatori e storici negli archivi istituzionali e nella fittissima rete di
archivi familiari, che ha permesso soprattutto dagli anni settanta del novecento
la pubblicazione di opere di grande importanza storiografica, come quelle di
Paul Fussell e di Erich J. Leed, che ebbero il merito di introdurre nella
storiografia nuove categorie interpretative basate sulla psicologia individuale
dell'esperienza bellica.

Ogni diario, lettera ed epistolario è un importante frammento di un racconto
soggettivo che, debitamente contestualizzato, si trasforma in uno strumento
utile a ricomporre nei dettagli il grande e complesso mosaico dell'esperienza
bellica collettiva: un coro formato da singole voci, talvolta anche
contrastanti, ma utili a comprendere le complesse dinamiche selettive della
memoria e i processi di rimozione mentale di un fenomeno così destabilizzante
come il primo conflitto mondiale per ogni soldato.

L'inizio della guerra nel 1914 fu salutato da uno scoppio di entusiasmo popolare
e dal compatto sostegno di tutte le forze politiche: se l'appoggio dei partiti
nazionalisti era scontato, anche i principali movimenti socialisti europei, a
dispetto dei principi antibellicisti dettati dalla Seconda Internazionale, si
allinearono all'ondata di patriottismo montante e sostennero i rispettivi
governi nella scelta della guerra; il Partito Socialdemocratico di Germania,
all'epoca il più forte partito socialista d'Europa e ferreo oppositore della
monarchia guglielmina, votò quasi compatto il 4 agosto 1914 per l'attribuzione
al governo dei crediti di guerra. L'adesione popolare, benché non universale, fu
ovunque massiccia: nel 1914 in Francia, al contrario di previsioni d'anteguerra
che parlavano di un 10% di renitenti tra i richiamati alle armi, gli assenti
risultarono appena l'1% dei coscritti; i più entusiasti si ritrovarono nelle
classi medio-alte ma le masse cittadine e rurali dimostrarono di accettare la
guerra senza drammatizzazioni, consentendo ai governi di proclamare la
mobilitazione generale senza timore di opposizioni popolari. Il numero dei
mobilitati durante i quattro anni del conflitto raggiunse cifre imponenti,
surclassando ogni precedente conflitto europeo: la Germania mise in campo più di
13 milioni di soldati, la Russia 12 milioni, Francia e Impero britannico più di
8 milioni e mezzo, l'Austria-Ungheria quasi 8 milioni e l'Italia quasi 6
milioni.

Tutti i principali Stati europei basavano i loro sistemi militari sulla
coscrizione militare obbligatoria della popolazione maschile, generalmente
partendo dalle classi di ventenni ma estendendola poi, con l'aumentare delle
perdite, anche alle classi più giovani (l'Italia ad esempio mobilitò nel 1917 i
diciottenni, i cosiddetti "ragazzi del '99"). L'eccezione più rilevante era
costituita dall'Impero britannico, che invece si affidava a un esercito
interamente di volontari; esaurito l'entusiasmo iniziale e aumentate le perdite,
anche i britannici dovettero ricorrere alla coscrizione obbligatoria: nel Regno
Unito la leva fu introdotta nel gennaio del 1916 per gli scapoli e nel giugno
seguente per il resto della popolazione maschile, mentre il Canada la introdusse
nel 1917. Due tentativi di introdurre la coscrizione in Australia furono
entrambi respinti da referendum popolari, anche se i tassi di reclutamento
volontario rimasero alti per tutta la durata del conflitto.

Le potenze entrate in guerra reclutarono anche le popolazioni indigene delle
colonie per sostenere il proprio sforzo bellico. Mentre la Germania, subito
privata del contatto con le sue colonie, usò le popolazioni locali
esclusivamente contro i britannici in Africa, le potenze dell'Intesa non ebbero
limiti nell'arruolare e trasportare al fronte gli uomini dei loro vasti imperi
coloniali. Durante il conflitto la Francia mobilitò 818.000 coloniali, 449.000
dei quali combatterono nel territorio metropolitano. Più consistente fu invece
la risposta delle colonie britanniche all'appello della madrepatria: Canada,
Australia, Nuova Zelanda e Sudafrica misero a disposizione soldati che vennero
poi destinati al fronte occidentale o al Medio Oriente, mentre le truppe di
colore, per ragioni climatiche, furono impiegate prevalentemente al di fuori
dell'Europa. Nel complesso circa il 50% dei soldati britannici (2.747.000)
appartenevano alle colonie.

L'opposizione alla guerra crebbe con l'intensificarsi del conflitto. Il 1º
maggio 1916 il deputato socialista Karl Liebknecht organizzò una piccola
manifestazione contro la guerra nel centro di Berlino; arrestato e condannato a
due anni e mezzo di prigione, il giorno del processo 50.000 operai delle
fabbriche berlinesi fermarono il lavoro per protestare, uno dei primi scioperi
politici della guerra. Nel corso del 1917 scoppiarono varie proteste popolari
contro la guerra, principalmente scatenate dalla penuria di generi alimentari e
dai bassi salari: in aprile 300.000 operai berlinesi scesero in sciopero, mentre
un raddoppio dei prezzi dei generi alimentari di base portò a scioperi e
manifestazioni di piazza a Parigi e in altre città della Francia nel maggio
seguente. In agosto scioperi e cortei contro la carenza di pane sfociarono in
scontri con i soldati a Torino e Milano, con decine di morti e centinaia di
arresti; nel gennaio 1918 la carenza di generi alimentari provocò proteste e
sommosse in tutte le principali città dell'Austria-Ungheria. Solo in Russia
tuttavia gli scioperi e le sommosse di piazza portarono alla caduta del governo
e all'uscita del paese dalla guerra: nei paesi occidentali, accordi sindacali e
piccole concessioni salariali bastarono generalmente a far rientrare le
proteste, sebbene la situazione fosse molto tesa al termine della guerra.

La repressione del dissenso fu severa in tutti i paesi belligeranti: il filosofo
britannico Bertrand Russell fu condannato a sei mesi di prigione per le sue
pubbliche posizioni contro la guerra e negli Stati Uniti il sindacalista Eugene
Victor Debs ricevette una condanna a 10 anni di detenzione per i suoi discorsi
contro la leva obbligatoria. Dopo l'iniziale appoggio alla guerra, i movimenti
socialisti europei tornarono su posizioni pacifiste e contrarie al conflitto,
tentando anche di costituire un fronte comune e internazionalista a partire
dalla conferenza di Zimmerwald del settembre 1915; su un fronte politico
opposto, il Papa Benedetto XV si fece promotore di diverse proposte di pace tra
le nazioni belligeranti, come nella sua prima enciclica Ad Beatissimi
Apostolorum del novembre 1914 e nella Nota del 1º agosto 1917 (famosa per la
definizione del conflitto come «inutile strage»), rimaste interamente lettera
morta a causa dell'ostilità dei governi a un accordo che portasse a una semplice
restaurazione della situazione anteguerra.

Il Regno Unito rimase il solo paese dove fosse legalmente possibile fare
obiezione di coscienza alla coscrizione militare e circa 16.500 cittadini
britannici chiesero l'esenzione dalla leva: la maggior parte di loro, tuttavia,
scelse di prestare comunque servizio in ruoli non combattenti, lavorando nelle
fabbriche o come assistenti di sanità. Le leggi britanniche sull'obiezione erano
molto avanzate per l'epoca, ma gli obiettori "totali" (che rifiutavano cioè
anche i servizi alternativi) erano trattati da criminali, incarcerati e oggetto
di pesante disprezzo sociale. Il durissimo regime carcerario cui fu sottoposto
il pacifista e obiettore Stephen Hobhouse generò proteste che arrivarono fino in
parlamento, portando a una scarcerazione di massa degli obiettori totali nel
dicembre 1917.

Uno degli aspetti rilevanti della prima guerra mondiale fu il sistematico
impiego della propaganda e della censura da parte di tutte le autorità civili,
militari e perfino religiose di ogni nazione belligerante, per giustificare di
fronte all'opinione pubblica e rendere accettabili ai combattenti scelte di
ordine politico, economico, sociale e militare eticamente discutibili.
Propaganda e censura furono istituzionalizzate quasi ovunque, creando uffici
dedicati al controllo delle informazioni circolanti e alla creazione di nuove
secondo gli schemi prefissati dai governi e dagli stati maggiori.

In ambito nazionale, l'uso politico dell'informazione nacque dalla necessità di
mobilitare l'opinione pubblica allo scopo di vincere la guerra: far sì che la
popolazione sopporti una guerra sempre più lunga manipolando l'informazione al
limite di un "lavaggio del cervello", e mobilitare con la propaganda l'opinione
pubblica estera per ottenere cooperazione, partecipazione o addirittura
influenzare o demoralizzare il nemico diffondendo notizie manipolate all'uopo.
L'orchestrazione dell'informazione fu parte integrante della conduzione della
guerra in tutti i paesi che parteciparono al conflitto, a prescindere dal
sistema di governo in vigore in essi. Tutti i belligeranti, convinti di
partecipare ad una guerra "breve", si attivarono rapidamente per creare
un'informazione di guerra utilizzando una semplice combinazione di censura e
propaganda concepite per lavorare all'interno di un tessuto sociale pronto a
recepirle, ma il passaggio ad una guerra più lunga richiese un controllo sempre
più rigido dell'informazione. Ciò condusse gli stati a passare da una politica
pragmatica di censura, ad un "sistema d'informazione" con lo scopo di stabilire
un controllo del flusso di notizie e produrre informazioni strategiche legate
tanto al campo di battaglia quanto alle retrovie.

A tale scopo le notizie vennero sottoposte ad una rigida censura alla fonte, con
l'obiettivo di costruire l'informazione di guerra grazie a giornalisti in
uniforme e in seguito a corrispondenti di guerra, gli unici civili autorizzati a
visitare il fronte. La stampa nazionale dei vari paesi fu irregimentata
attraverso il controllo, operato degli organi del potere, sulle agenzie di
stampa: l'inglese Reuters, l'italiana Stefani, le francesi Havas e Fournier,
quest'ultima alleata all'americana United Press, la tedesca Wolff ogni giorno
depositavano veline pressi gli uffici della censura, e questi le controllavano,
le modificavano se necessario e davano l'autorizzazione alla pubblicazione. E
con le loro succursali estere, queste agenzie centralizzavano e
commercializzavano un'informazione unificata patriottica anche ai paesi alleati.
Inquadrare l'opinione pubblica necessitava inoltre della soppressione delle
libertà, della "requisizione" delle menti di ogni età, di consenso patriottico e
di interiorizzare collettivamente i valori di obbedienza e sacrificio necessari
per influenzare ogni ramo della società civile e indurla a sostenere lo sforzo
bellico. Così nel 1914 in un clima di consenso sociale che toccava tutti i paesi
coinvolti nel conflitto, gli organi di controllo e di censura, alimentati da
leggi straordinarie che conferivano ai governi pieni poteri, aumentarono
notevolmente il loro numero e il loro potere. Per tutto il 1914 e il 1915,
giornali e giornalisti seguirono fedelmente le direttive dei rispettivi governi,
accettando di buon grado ogni tipo di censura per far sfoggio di patriottismo,
nascondendo le enormi perdite, le sconfitte e le atrocità, e allo stesso tempo
compiendo un capillare lavoro di mobilitazione patriottica e morale con il
doppio tentativo di sopravvalutare le potenzialità del proprio paese e fiaccare
il morale del nemico.

Col protrarsi della guerra aumentò tuttavia la diffidenza delle popolazioni nei
confronti dell'informazione ufficiale e delle forme di controllo, e nel 1916 si
ebbe un primo cambiamento di posizione dei vari governi. In Germania, quando
Hindenburg e Ludendorff assunsero il comando del gran quartier generale, i
poteri di quest'ultimo, via via rafforzatisi nel corso della guerra, conferirono
loro il controllo assoluto del paese, e la propaganda venne grandemente
rafforzata. La Francia introdusse severi controlli sulla posta in entrata e in
uscita, con lo scopo di controllare il morale delle truppe ed evitare la
diffusione di idee pericolose al fronte, mentre diversa fu la posizione della
Gran Bretagna, la quale non essendo attaccata direttamente in patria, mantenne
una politica abbastanza permissiva. Diverso fu il caso dell'Italia, che dovette
mobilitare un'opinione pubblica largamente refrattaria ad una guerra che era
stata decisa dall'alto e che, almeno fino a Caporetto, non poté essere
presentata come difensiva. Nel complesso la censura italiana fu piuttosto
severa, tantò più in quanto in Italia mancò sempre un consenso davvero largo
alla guerra sia da un punto di vista politico sia dal punto di vista sociale, e
i governi fecero larghissimo uso di misure repressive per contenere il
malcontento. Fino al 1917 l'intervento dello stato nella propaganda non fu
decisivo, ma con la catastrofe di Caporetto l'azione propagandistica si
intensificò in tutti i settori, e in questo ambito venne istituito un organismo
che prese il nome di Servizio P, con compiti anche di assistenza e vigilanza,
che per la prima volta poté fare leva sull'enfasi di una guerra difensiva contro
l'invasore che doveva portare necessariamente ad una vittoria da raggiungere con
l'unità nazionale.

Dalla metà del 1917 l'organizzazione del consenso e l'accettazione della guerra
si affidarono assai più alla repressione del dissenso che alle iniziative di
propaganda esplicita. Le potenze in guerra dovevano ora affrontare il problema
sempre meno latente della stanchezza dei propri popoli e del malcontento verso
la guerra, così propaganda e censura vennero ancor più rafforzate, ma i
razionamenti e la penuria di generi alimentari non poterono essere nascosti, e
provocarono inevitabili tumulti e manifestazioni che rivelarono inoltre la
disorganizzazione della censura, che poté essere aggirata dai giornali che
pubblicavano le notizie in modo graduale e in giorni successivi. In definitiva
la propaganda finì per "inciampare" sulle resistenze della società, l'azione dei
governi poté limitare e vietare certi contenuti, ma non poté creare ex novo
contenuti che mobilitino l'opinione pubblica. Furono gli individui a generare i
temi della propaganda, in un processo orizzontale di invenzione di oggetti e
produzione d'immagini che non furono altro che l'espressione dell'adesione delle
società in guerra. Questi comportamenti, uniti all'esperienza del combattimento
al fronte e alla mobilitazione delle retrovie, configurò una "cultura di guerra"
che venne usata dalla propaganda per rappresentare l'immagine del nemico, che
nacque dalle idee che il popolo e i soldati percepivano. Così mentre i francesi
rappresentavano i tedeschi come animali; agli occhi dei tedeschi la
Francia-Marianna, frivola e decadente, mischiava la propria identità con i
popoli dell'impero coloniale francese. Questa propaganda spontanea non annullò i
tentativi della propaganda ufficiale - che si affinò con il tempo - di
influenzare l'opinione pubblica, ma anzi rafforzò la capacità intrinseca della
società di accettare la guerra.

Dal 10 agosto 1914, con l'invocazione rivolta da Louis Gillet alla Francia
perché "diradasse una volta per sempre le nebbie di germanesimo che l'avevano
avvolta e che insozzavano il mondo con una patina di volgarità", l'universo
intellettuale francese (eccettuato il solo scrittore Romain Rolland) fu
pressoché unanime nell'incitare alla guerra contro la Germania e a combattere
per la civiltà e la vittoria finale contro quella che fu definita una razza
inferiore (Edmond Perrier, al tempo direttore del Museo nazionale di storia
naturale di Francia, affermò che "il cranio del principe di Bismarck richiama
quelli degli uomini fossili di La Chapelle-aux-Saints"); divenne imperativo
arruolarsi, come invitarono a fare i Nobel per la letteratura Maurice
Maeterlinck e Anatole France. Gli scienziati e le scoperte tedesche vennero
screditate dal fisico Pierre Duhem, dallo zoologo Louis-Félix Henneguy e dal
matematico Émile Picard. Henri Bergson affermò che la guerra alla Germania
equivaleva a combattere la barbarie; lo studioso di Napoleone Frédéric Masson
propose addirittura di abolire la musica di Richard Wagner per evitare la
contaminazione della cultura francese, mentre Action française auspicò la
rimozione del tedesco dalle lingue studiate nelle scuole. Più di tutte spiccò la
figura di Maurice Barrès, acceso nazionalista che arringò il popolo francese
scrivendo che Guglielmo II praticava il culto di Odino e depositando al
Parlamento un progetto di legge che istituiva una festa nazionale dedicata a
Giovanna d'Arco. Vi fu anche chi asserì che la lettera "K" dovesse essere
cancellata dai dizionari perché troppo tedesca e Ludwig van Beethoven non fu più
suonato.

Anche i tedeschi, almeno fino al 1915, usarono toni simili: Wilhelm Wundt
sostenne che la guerra della Germania contro la Russia era una guerra di
civiltà. Nell'ottobre 1914 novantatré tra umanisti, scienziati e intellettuali
tedeschi difesero l'operato dell'esercito pubblicando un appello rivolto "alle
nazioni civili". Un mese dopo Thomas Mann scrisse un articolo in cui
identificava il militarismo tedesco nella "Kultur", ossia l'organizzazione
spirituale del mondo, sostenendo che la pace era un elemento che corrompeva la
civiltà, a meno che non fosse stata raggiunta dopo la vittoria della Germania in
Europa. Ernst Haeckel invocò sia la sconfitta della Russia che del Regno Unito
ed Ernst Lissauer fu premiato per aver composto una "Canzone di odio contro
l'Inghilterra" (Hassgesang gegen England). Ancora, il Nobel per la chimica
Wilhelm Ostwald si disse convinto che la Germania avesse tutte le qualità per
meritarsi il predominio in Europa.

Dal 1915 i chierici tedeschi, visti i lutti di guerra e influenzati dal gran
numero di intellettuali ebrei presenti tra le loro fila, si accostarono a una
maggiore pacatezza, mentre in Francia il nazionalismo intellettuale continuò per
tutta la durata della guerra. I diversi atteggiamenti sono verificabili anche
guardando alla stampa dei due paesi: in Germania i giornali pubblicarono i
comunicati dell'agenzia Havas nonché i bollettini di guerra francesi, che
venivano pubblicati anche ne "La Gazette des Ardennes", unico giornale
autorizzato di lingua francese nella zona occupata dai tedeschi. Il clima era in
generale più rispettoso: le opere di Molière non vennero mai vietate e il
Frankfurter Zeitung rese gli onori al compositore francese Claude Debussy morto
nel marzo 1918, dedicandogli due colonne di giornale. La stampa francese era
invece colma di roboanti quanto esagerati racconti di prima linea, pubblicava
solo i comunicati tedeschi favorevoli alla Francia e, soprattutto, era limitata
da una forte censura che calò d'intensità solo con la nomina di Georges
Clemenceau alla presidenza del consiglio (novembre 1917). Più libera era invece
la stampa britannica, che tuttavia non ebbe il permesso di uscire fuori dalla
nazione.



https://it.wikipedia.org/wiki/Gabriele_D%27Annunzio

Gabriele D'Annunzio, all'anagrafe d'Annunzio, nome con cui usava firmarsi, dal
1924 Principe di Montenevoso (Pescara, 12 marzo 1863 – Gardone Riviera, 1º marzo
1938), è stato uno scrittore, poeta, drammaturgo, militare, politico,
giornalista e patriota italiano, simbolo del Decadentismo e celebre figura della
prima guerra mondiale.

Soprannominato il Vate, cioè "poeta sacro, profeta", cantore dell'Italia
umbertina, occupò una posizione preminente nella letteratura italiana dal 1889
al 1910 circa e nella vita politica dal 1914 al 1924. È stato definito
«eccezionale e ultimo interprete della più duratura tradizione poetica italiana
[…]» e come politico lasciò un segno nella sua epoca e una influenza sugli
eventi che gli sarebbero succeduti.

Gabriele D'Annunzio nacque a Pescara il 12 marzo 1863 da una famiglia borghese
benestante. Terzo di cinque figli, visse un'infanzia felice, distinguendosi per
intelligenza e vivacità. Dalla madre, Luisa de Benedictis (1839-1917), erediterà
la fine sensibilità; dal padre, Francesco Paolo Rapagnetta (1831-1893), il quale
acquisì anche il cognome D'Annunzio da un ricco parente che lo adottò, lo zio
Antonio D'Annunzio, il temperamento sanguigno, la passione per le donne e la
disinvoltura nel contrarre debiti, che portarono la famiglia da una condizione
agiata a una difficile situazione economica. Reminiscenze della condotta
paterna, la cui figura è ricordata nelle Faville del maglio e accennata nel
Poema paradisiaco, sono presenti nel romanzo Trionfo della morte. Ebbe tre
sorelle, cui fu molto legato per tutta la vita, e un fratello minore:

Il giovane D'Annunzio non tardò a manifestare un carattere ambizioso e privo di
complessi e inibizioni, portato al confronto competitivo con la realtà. Ne è
testimonianza la lettera che, ancora sedicenne nel 1879, scrive a Giosuè
Carducci, il poeta più stimato nell'Italia umbertina, mentre frequenta il liceo
al prestigioso istituto Convitto Cicognini di Prato. Nel 1879 il padre finanziò
la pubblicazione della prima opera del giovane studente, Primo vere, una
raccolta di poesie che ebbe presto successo. Accompagnato da un'entusiastica
recensione critica sulla rivista romana Il Fanfulla della domenica, il libro
venne pubblicizzato dallo stesso D'Annunzio con un espediente: fece diffondere
la falsa notizia della propria morte per una caduta da cavallo. La notizia ebbe
l'effetto di richiamare l'attenzione del pubblico romano sul romantico studente
abruzzese, facendone un personaggio molto discusso. Lo stesso D'Annunzio poi
smentì la falsa notizia. Dopo aver concluso gli studi liceali accompagnato da
una notorietà in continua ascesa, giunse a Roma, dove si iscrisse alla Facoltà
di Lettere anche se non avrebbe mai condotto a termine gli studi.

Gli anni 1881-1891 furono decisivi per la formazione di D'Annunzio, e nel
rapporto con il particolare ambiente culturale e mondano di Roma da poco
divenuta capitale del Regno, cominciò a forgiarsi il suo stile raffinato e
comunicativo, la sua visione del mondo e il nucleo centrale della sua poetica.
La buona accoglienza che trovò in città fu favorita dalla presenza in essa di un
folto gruppo di scrittori, artisti, musicisti, giornalisti di origine abruzzese,
parte dei quali conosciuti dal poeta a Francavilla al Mare, in un Convento di
proprietà del corregionale e amico Francesco Paolo Michetti, (fra cui
Scarfoglio, Tosti, Masciantonio e Barbella) che fece parlare in seguito di una
"Roma bizantina".

La cultura provinciale e vitalistica di cui il gruppo si faceva portatore
appariva al pubblico romano, chiuso in un ambiente ristretto e soffocante —
ancora molto lontano dall'effervescenza intellettuale che animava le altre
capitali europee — una novità "barbarica", eccitante e trasgressiva; D'Annunzio
seppe condensare perfettamente, con uno stile giornalistico esuberante,
raffinato e virtuosistico, gli stimoli che questa opposizione
"centro-periferia", "natura-cultura" offriva alle attese di lettori desiderosi
di novità.

D'Annunzio si era dovuto adattare al lavoro giornalistico soprattutto per
esigenze economiche, ma attratto alla frequentazione della Roma "bene" dal suo
gusto per l'esibizione della bellezza e del lusso, nel 1883 sposò, con un
matrimonio "di riparazione" (lei era già incinta del figlio Mario), nella
cappella di Palazzo Altemps a Roma, Maria Hardouin duchessa di Gallese, da cui
ebbe tre figli (Mario, deputato al parlamento, Gabriele Maria, attore, e Ugo
Veniero). Il matrimonio finì in una separazione legale dopo pochi anni (anche se
il poeta e la ex-moglie rimasero in buoni rapporti), per le numerose relazioni
extraconiugali di D'Annunzio. Tuttavia, le esperienze per lui decisive furono
quelle trasfigurate negli eleganti e ricercati resoconti giornalistici. In
questo rito di iniziazione letteraria egli mise rapidamente a fuoco i propri
riferimenti culturali, nei quali si immedesimò fino a trasfondervi tutte le sue
energie creative ed emotive. Ma la donna viene presto messa in disparte dallo
scrittore, che dall'aprile del 1887 guarda con grande passione alla nuova amante
Barbara Leoni, destinata a restare il più grande amore anche al di là della loro
storia durata cinque anni.

In quei primi anni giovanili utilizzava lo pseudonimo di "Duca Minimo" per gli
articoli che scriveva per La Tribuna, giornale fondato dagli esponenti della
Sinistra storica, Alfredo Baccarini e Giuseppe Zanardelli.

Il grande successo letterario arrivò con la pubblicazione del suo primo romanzo,
Il piacere a Milano presso l'editore Treves, nel 1889. Tale romanzo, incentrato
sulla figura dell'esteta decadente, inaugura una nuova prosa introspettiva e
psicologica che rompe con i canoni estetici del naturalismo e del positivismo
allora imperanti. Accanto a lettori ed estimatori più attenti e colti, venne
presto a crearsi attorno alla figura di D'Annunzio un vasto pubblico
condizionato non tanto dai contenuti, quanto dalle forme e dai risvolti
divistici delle sue opere e della sua persona, un vero e proprio star system
ante litteram, che lo stesso scrittore contribuì a costruire deliberatamente.
Egli inventò uno stile immaginoso e appariscente di vita da "grande divo", con
cui nutrì il bisogno di sogni, di misteri, di "vivere un'altra vita", di oggetti
e comportamenti-culto che stava connotando in Italia la nuova cultura di massa.

Tra il 1891 e il 1893 D'Annunzio visse a Napoli, dove compose Giovanni Episcopo
e L'innocente, seguiti da Il trionfo della morte (scritto in Abruzzo, fra
Francavilla al Mare e San Vito Chietino) e dalle liriche del Poema paradisiaco.
Sempre di questo periodo è il suo primo approccio agli scritti di Friedrich
Nietzsche. Le suggestioni nietzschiane, liberamente filtrate dalla sensibilità
del Vate si ritroveranno anche ne Le vergini delle rocce (1895), poema in prosa
dove l'arte «...si presenta come strumento di una diversa aristocrazia, elemento
costitutivo del vivere inimitabile, suprema affermazione dell'individuo e
criterio fondamentale di ogni atto».

Nel 1892, a seguito di una gara con Ferdinando Russo sulla capacità del poeta di
comporre liriche in dialetto napoletano, D'Annunzio compone il testo de 'A
vucchella, romanza che verrà pubblicata nel 1907 musicata da Francesco Paolo
Tosti, ed eseguita da celebri interpreti come Enrico Caruso e, più tardi,
Luciano Pavarotti, e coraggiosi della musica leggera come Roberto Murolo.

Sempre nel 1892 cominciò una relazione epistolare con la celebre attrice
Eleonora Duse, con la quale ebbe inizio la stagione centrale della sua vita. Si
conobbero personalmente nel 1894 e subito scattò l'amore. Per vivere accanto
alla sua nuova compagna, D'Annunzio si trasferì a Firenze, nella zona di
Settignano, dove affittò la villa La Capponcina - dal nome della famiglia
Capponi che ne era stata la proprietaria - (vicinissima alla villa La
Porziuncola dell'attrice), trasformandola in un monumento del gusto estetico
decadente, definita da lui "la vita del signore rinascimentale". Frequentò anche
il Chianti e conobbe una nobile di San Casciano in Val di Pesa, passò un breve
periodo presso il Fedino, una nota villa del luogo. Sono in questi anni che si
situa gran parte della drammaturgia dannunziana, piuttosto innovativa rispetto
ai canoni del dramma borghese o del teatro, dominanti in Italia, e che non di
rado ha come punto di riferimento la figura attoriale della Duse, nonché le sue
migliori opere poetiche, la gran parte delle Laudi, e, tra queste, il vertice e
capolavoro della poesia dannunziana, l'Alcyone. La relazione dell'artista con
Eleonora Duse è stata celebrata a Firenze in un modo molto originale. Alla
nascita del quartiere fiorentino di Coverciano (sorto proprio ai piedi della
villa dannunziana di Settignano), due importanti arterie stradali della zona
vennero inaugurate in memoria dei famosi amanti, prevedendo inoltre un incrocio
tra queste vie. Tra il 1893 e il 1897 D'Annunzio condusse un'esistenza
movimentata che lo portò dapprima nella sua terra d'origine e poi in Grecia, che
visitò nel corso di un lungo viaggio. Nel 1897 volle provare l'esperienza
politica, vivendo anch'essa, come tutto il resto, in un modo bizzarro e
clamoroso: eletto deputato della destra, passò quasi subito nelle file della
sinistra, giustificandosi con la celebre affermazione «vado verso la vita», per
protesta contro Luigi Pelloux e le "leggi liberticide"; espresse anche vivaci
proteste per la sanguinosa repressione dei moti di Milano da parte del generale
Fiorenzo Bava Beccaris. Dal 1900 al 1906 fu molto vicino al Partito Socialista
Italiano.

Il 3 marzo 1901 inaugurò invece con Ettore Ferrari, Gran Maestro della
massoneria del Grande Oriente d'Italia, l'Università Popolare di Milano, nella
sede di via Ugo Foscolo, dove pronunciò il discorso inaugurale e dove,
successivamente, svolse un'attività straordinaria di docenze e lezioni
culturali. L'amicizia con Ferrari aveva avvicinato il Vate alla "libera
muratoria": D'Annunzio era infatti massone e 33º grado della Gran Loggia
d'Italia degli Alam detta "di Piazza del Gesù", fuoriuscita nel 1908 dal GOI.

Più tardi fu iniziato al Martinismo. Molti dei volontari fiumani erano
esoteristi o massoni e tra di essi figuravano in particolare Alceste de Ambris,
Sante Ceccherini, Marco Egidio Allegri. La bandiera della Reggenza del Carnaro
avrebbe contenuto svariati simboli massonici e gnostici, come l'uroboro e le
sette stelle dell'Orsa Maggiore.

La relazione con Eleonora Duse si incrinò nel 1904, dopo il tradimento con
Alessandra di Rudiní e la pubblicazione del romanzo Il fuoco, in cui il poeta
aveva descritto impietosamente la loro relazione. In quell'epoca la vita
dispendiosa condotta dal Vate lo portò a sperperare le cospicue somme percepite
per le proprie pubblicazioni, che divennero insufficienti a coprire le spese
prodottesi. Nel 1910 D'Annunzio si trasferì in Francia: già da tempo aveva
accumulato una serie di debiti e per evitare i creditori aveva preferito
allontanarsi dal proprio Paese. L'arredamento della villa fu messo all'asta e
D'Annunzio per cinque anni non rientrò in Italia. Risale a questo periodo la
relazione con l'americana Romaine Beatrice Brooks.

A Parigi era un personaggio noto, era stato tradotto da Georges Hérelle e il
dibattito tra decadentisti e naturalisti aveva a suo tempo suscitato un notevole
interesse già con Huysmans. Ciò gli permise di mantenere inalterato il suo
dissipato stile di vita fatto di debiti e frequentazioni mondane, tra cui quelle
con Filippo Tommaso Marinetti e Claude Debussy. Pur lontano dall'Italia
collaborò al dibattito politico prebellico, pubblicando versi in celebrazione
della guerra italo-turca, inclusi poi in Merope, o editoriali per diversi
giornali nazionali (in particolare per il Corriere) che a loro volta gli
concedevano altri prestiti.

Nel 1910 D'Annunzio aderì all'Associazione Nazionalista Italiana fondata da
Corradini. Nei suoi contributi, inneggiò ad una politica di potenza, opponendo
la sua idea di Nazione all'«Italietta meschina e pacifista».

Nel 1914 Gabriele D'Annunzio rifiutò di diventare Accademico della Crusca,
dichiarandosi nemico degli onori letterari e delle Università. Ai bolognesi che
gli offrivano una cattedra scrisse infatti: “amo più le aperte spiagge che le
chiuse scuole dalle quali vi auguro di liberarvi”.

Dopo il periodo parigino si ritirò ad Arcachon, sulla costa Atlantica, dove si
dedicò all'attività letteraria in collaborazione con musicisti di successo
(Mascagni, Debussy), e compose libretti d'opera e soggetti per film (Cabiria).

Nel 1915 ritornò in Italia, dove rifiutò la cattedra di letteratura italiana che
era stata di Pascoli; condusse immediatamente un'intensa propaganda
interventista, inneggiando al mito di Roma e del Risorgimento e richiamandosi
alla figura di Giuseppe Garibaldi. Il discorso celebrativo che D'Annunzio
pronunciò a Quarto il 5 maggio 1915 durante l'inaugurazione del monumento ai
Mille, in seno alle imponenti manifestazioni che si svolsero a Genova in
occasione delle celebrazioni del primo maggio, segnò l'inizio di un fitto
programma di manifestazioni interventiste, che culminarono con le arringhe
tenute a Roma durante tutto il periodo antecendente l'entrata in guerra, durante
le cosiddette "radiose giornate di maggio". Con lo scoppio del conflitto con
l'Austria-Ungheria, D'Annunzio, nonostante avesse 52 anni, ottenne di arruolarsi
come volontario di guerra nei Lancieri di Novara partecipando subito ad alcune
azioni dimostrative navali e aeree. Per un periodo risiedette a Cervignano del
Friuli e Santa Maria la Longa, località vicine al Comando della III Armata, a
capo della quale era il suo estimatore Emanuele Filiberto di Savoia, Duca
d'Aosta.

La sua attività in guerra fu prevalentemente propagandistica, fondata su
continui spostamenti da un corpo all'altro come ufficiale di collegamento e
osservatore.

Ottenuto il brevetto di aviatore, nell'agosto 1915 effettuò un volo sopra
Trieste insieme al suo comandante e carissimo amico Giuseppe Garrassini
Garbarino lanciando manifesti propagandistici; nel settembre 1915 partecipò a
un'incursione aerea su Trento e nei mesi successivi, sul fronte carsico, a un
attacco lanciato sul monte San Michele nel quadro delle battaglie dell'Isonzo.
Il 16 gennaio del 1916, a seguito di un atterraggio d'emergenza, nell'urto
contro la mitragliatrice dell'aereo riportò una lesione all'altezza della tempia
e dell'arcata sopraccigliare destra. La ferita, non curata per un mese, provocò
la perdita dell'occhio. Passò così un periodo di convalescenza a Venezia,
durante il quale, assistito dalla figlia Renata, compose il Notturno. L'opera,
interamente dedicata a ricordi e riflessioni legati all'esperienza di guerra, fu
pubblicata nel 1921. Dopo la degenza, contro i consigli dei medici, tornò al
fronte: nel settembre 1916 partecipò a un'incursione su Parenzo e, nell'anno
successivo (1917), con la III Armata, alla conquista del Veliki e al cruento
scontro presso le foci del Timavo nel corso della decima battaglia dell'Isonzo.
Nel marzo 1918, con il grado di maggiore, assume il comando della Squadra aerea
di San Marco.

Altre sue imprese aeree furono contro il porto di Cattaro (1917) e il Volo su
Vienna nell'agosto 1918.

La partecipazione alla Beffa di Buccari, imbarcato sui MAS della Regia Marina,
nel febbraio 1918 completò il suo stato di servizio. Al termine del conflitto
«egli apparteneva di diritto alla generazione degli assi e dei pluridecorati...»
e il coraggio dimostrato, unitamente ad alcune celebri imprese di cui era stato
protagonista, ne consolidarono ulteriormente la popolarità.

Si congedò con il grado di tenente colonnello inusuale, all'epoca, per un
ufficiale di complemento (ebbe tre promozioni per merito di guerra); gli verrà
anche concesso nel 1925 il titolo onorario di generale di brigata aerea. Fu
insignito di una Medaglia d'oro al valor militare, cinque d'argento e una di
bronzo. Nell'immediato dopoguerra D'Annunzio si fece portatore di un vasto
malcontento, insistendo sul tema della "vittoria mutilata" e chiedendo, in
sintonia con il movimento dei combattenti, il rinnovamento della classe
dirigente in Italia. Lo stesso clima di malcontento portò all'ascesa di Benito
Mussolini, che di qui al 1922 avrebbe condotto il fascismo a prendere il potere
in Italia.

Durante il conflitto D'Annunzio conobbe il poeta giapponese Harukichi Shimoi,
arruolatosi negli Arditi dell'esercito italiano. Dall'incontro dei due
poeti-soldati nacque l'idea, promossa a partire dal marzo 1919, del raid aereo
Roma-Tokyo, a cui il Vate voleva inizialmente partecipare, e che fu portato a
termine dall'aviatore Arturo Ferrarin.

Nel settembre 1919 D'Annunzio insieme ad un gruppo paramilitare, guidò una
spedizione di "legionari", partiti da Ronchi di Monfalcone (ribattezzata, nel
1925, Ronchi dei Legionari in ricordo della storica impresa), per l'occupazione
della città di Fiume, che le potenze alleate vincitrici non avevano assegnato
all'Italia. Con questo gesto D'Annunzio raggiunse l'apice del processo di
edificazione del proprio mito personale e politico.

A Fiume, occupata dalle truppe alleate, già nell'ottobre 1918 si era costituito
un Consiglio nazionale che propugnava l'annessione all'Italia, di cui fu
nominato presidente Antonio Grossich. D'Annunzio con una colonna di volontari
(tra i quali vi era anche Silvio Montanarella, marito della figlia Renata)
occupò Fiume e vi instaurò il "Comando dell'Esercito italiano in Fiume
d'Italia". Il 5 ottobre 1920 aderì al Fascio di combattimento di Fiume.

D'Annunzio, che era anche comandante delle Forze Armate Fiumane, e il suo
governo, vararono tra l'altro la Carta del Carnaro, una costituzione
provvisoria, scritta dal sindacalista rivoluzionario Alceste de Ambris e
modificata in parte da D'Annunzio stesso, che prevedeva, assieme alle varie
leggi applicative e regolamenti varati, numerosi diritti per i lavoratori, le
pensioni di invalidità, l'habeas corpus, il suffragio universale maschile e
femminile, la libertà di opinione, di religione e di orientamento sessuale, la
depenalizzazione dell'omosessualità, del nudismo e dell'uso di droga, la
funzione sociale della proprietà privata, il corporativismo, le autonomie locali
e il risarcimento degli errori giudiziari, il tutto molto tempo prima di altre
carte costituzionali dell'epoca.

Alle 9 corporazioni originarie ne aggiunse una decima, costituita dai cosiddetti
"uomini novissimi". Gli articoli XLIII e XLIV delineano la figura di un
"Comandante" (lo stesso D'Annunzio), eletto con voto palese, una sorta di
dittatore romano, attivo per il tempo di guerra, che detiene "la potestà suprema
senza appellazione" e "assomma tutti i poteri politici e militari, legislativi
ed esecutivi. I partecipi del Potere esecutivo assumono presso di lui officio di
segretarii e commissarii."

Alcuni sostengono che D'Annunzio avesse usato mezzi repressivi per il governo di
Fiume, i quali precorsero quelli poi usati dai fascisti. È diffusa l'opinione
che l'uso dell'olio di ricino come strumento di tortura e punizione dei
dissidenti sia stato introdotto proprio dai legionari di D'Annunzio, poi fatto
proprio e reso famoso dalle squadrismo fascista.. Altri sostengono invece che
l'esperienza non ebbe connotati solo nazionalistici, ma anche liberali e
libertari piuttosto netti, e che il poeta non avesse intenzione di costituire un
governo personale, ma solo un governo d'emergenza con possibilità di
sperimentazioni di diverse idee, aggregate in un programma politico unico grazie
al suo carisma. Prima della fine dell'esperienza fiumana, la Reggenza del
Carnaro sarà il primo stato indipendente al mondo - anche se non ufficiale e
autoproclamato - a riconoscere nel 1920 la legittimità della Repubblica
Socialista Federativa Sovietica Russa, che nel 1923, unendosi alle altre
repubbliche federali ad essa subordinate, sorte sulle ceneri dell'Impero russo
durante la rivoluzione d'ottobre, diverrà l'Unione sovietica; in cambio, i
sovietici, guidati da Lenin, furono gli unici al mondo a riconoscere
l'indipendenza statale di Fiume dalla Jugoslavia. D'Annunzio per un certo
periodo guardò con simpatia ai bolscevichi, tanto che il 27 e il 28 maggio 1922
ospitò al Vittoriale Georgij Vasil'jevič Čičerin, commissario sovietico agli
affari esteri arrivato in Italia per la conferenza di Genova. Tuttavia nel 1926
esprimerà invece critiche contro il governo sovietico.

Il 12 novembre 1920 venne stipulato il trattato di Rapallo: Fiume divenne città
libera e Zara passò all'Italia, ma D'Annunzio non accettò l'accordo, e il
governo italiano di Giovanni Giolitti il 26 dicembre 1920 fece sgomberare i
legionari con la forza, causando numerosi morti, nel cosiddetto "Natale di
sangue". Ai tempi di Fiume D'Annunzio soprannominò sprezzantemente Cagoja l'ex
primo ministro Francesco Saverio Nitti, in relazione alla sua contrarietà verso
l'annessione di Fiume. Nel 1924 lo Stato libero di Fiume fu infine annesso
all'Italia, ed italiano rimase fino al 1945.

Deluso dall'epilogo dell'esperienza di Fiume, nel febbraio 1921 si ritirò in
un'esistenza solitaria nella villa di Cargnacco (comune di Gardone Riviera) che
pochi mesi più tardi acquistò. Ribattezzata il Vittoriale degli italiani fu
ampliata e successivamente aperta al pubblico. Qui lavorò e visse fino alla
morte, curando con gusto teatrale un mausoleo di ricordi e di simboli mitologici
di cui la sua stessa persona costituiva il momento di attrazione centrale.

D'Annunzio si impegnò inoltre per la crescita e il miglioramento della zona: la
costruzione della strada litoranea Gargnano-Riva del Garda (1929-1931) fu
fortemente voluta da lui che se ne interessò personalmente, facendo valere il
suo prestigio personale con le autorità. La strada, progettata e realizzata
dall'ing. Riccardo Cozzaglio, segnò il termine del secolare isolamento di alcuni
paesi del Lago di Garda e fu poi classificata di interesse nazionale con il nome
di Strada statale 45 bis Gardesana Occidentale. Lo stesso D'Annunzio, presente
all'inaugurazione della strada, la battezzò con il nome di Meandro per via della
sua tortuosità e dell'alternarsi delle buie gallerie e del lago azzurro.

Il rapporto con il fascismo fu complesso e articolato, benché sostanzialmente
organico: i fascisti in ascesa celebrarono D'Annunzio, riutilizzando i motti e i
simboli del Vate già utilizzati a Fiume, come uno dei massimi e più fecondi
letterati d'Italia, ma lo scrittore, dopo l'adesione iniziale ai Fasci di
combattimento, non prese mai la tessera del Partito Nazionale Fascista,
probabilmente per mantenere la sua completa autonomia.

Nel 1919 Mussolini avviò una sottoscrizione pubblica per finanziare l'Impresa di
Fiume, con la quale raccolse quasi tre milioni di lire. Una prima tranche di
denaro, ammontante a 857.842 lire, fu consegnata a D'Annunzio ai primi di
ottobre, mentre altro denaro gli giunse in seguito. Una parte cospicua del
denaro raccolto invece non fu però consegnata a D'Annunzio, e Mussolini fu
accusato da due redattori di averla dirottata per finanziare il proprio partito
in vista delle vicine elezioni politiche italiane del 1919 e lo squadrismo. Per
controbattere alle accuse D'Annunzio inviò una lettera a Mussolini in cui ne
attestò pubblicamente l'autorizzazione. Il poeta certificò che parte della somma
raccolta fu utilizzata per finanziare lo squadrismo a Milano.

D'Annunzio, assieme a Filippo Tommaso Marinetti, fu uno dei primi firmatari del
Manifesto degli intellettuali fascisti, pubblicato il 21 aprile 1925. Il
deputato socialista Tito Zaniboni, più tardi noto per aver organizzato un
attentato contro Mussolini il 4 novembre 1925, comunicò al giornale Il Mondo la
notizia che D'Annunzio, in una lettera indirizzata a un legionario fiumano,
avrebbe scritto in maniera critica sulla questione:

Nel 1937 fu eletto Presidente dell'Accademia d'Italia, ma non andò mai a
presiedere alcuna riunione (la nomina fu quasi imposta da Benito Mussolini, con
la contrarietà di D'Annunzio). D'Annunzio fu anche Presidente onorario della
SIAE dal 1920 al 1938. Per molti il Duce, temendo la popolarità e la personalità
indipendente del poeta, tentò di metterlo risolutamente da parte, ricoprendolo
di onori. Mussolini arrivò a finanziarlo con un assegno statale regolare, che
gli permise di far fronte ai numerosi debiti, in cambio D'Annunzio evitò di
esternare troppo il disprezzo che provava per la trasformazione del
fascismo-movimento, che aveva ammirato, in un regime dittatoriale.

Di certo vi era la scomodità del personaggio: già nel 1922, tre mesi prima della
Marcia su Roma, quando D'Annunzio cadde dalla finestra della sua villa
rischiando la vita (vicenda soprannominata "il volo dell'arcangelo"), qualcuno
parlò di attentato ordito dal primo ministro Francesco Saverio Nitti o
addirittura dai fascisti; il funzionario Giuseppe Dosi indagò sulla caduta
"accidentale" di D'Annunzio, che quasi ne provocò la morte, e scrisse:

Renzo De Felice afferma che D'Annunzio fu posto poi sotto controllo di agenti
fascisti, visti anche i buoni rapporti del Vate con esponenti del mondo
libertario, socialista e rivoluzionario, tra cui l'ex legionario fiumano e poi
socialista Alceste de Ambris (che avvicinò il nazionalista D'Annunzio
all'anarco-individualismo) e il politico Aldo Finzi, fascista di sinistra (poi
partigiano antifascista) che prese parte con il poeta al volo su Vienna. Gli
antifascisti Giovanni Bassanesi e Lauro De Bosis (D'Annunzio fu un frequentatore
del circolo letterario del padre) vollero invece emulare proprio il volo su
Vienna nelle loro imprese propagandistiche su Milano e Roma.

Nel 1937-38 D'Annunzio si oppose all'avvicinamento dell'Italia fascista al
regime nazista, bollando Adolf Hitler, già nel 1934, come "pagliaccio feroce". A
partire da questo periodo, D'Annunzio cominciò a propagandare la necessità di
completare l'irredentismo con una nuova "impresa fiumana" sulla Dalmazia.
Mussolini e Starace lo fecero mettere segretamente sotto stretta sorveglianza,
non fidandosi di lui e delle sue iniziative.

La sua influenza sulla cultura italiana ed europea nei primi decenni del
Novecento fu indiscutibile. Sempre attento ai movimenti dei giovani, fu tra i
massimi ispiratori del Fondaco di baldanza, della Federazione Italiana
Universitaria e di La Fionda, associazione goliardica e casa editrice.

La sua salute cominciava ormai a declinare, D'Annunzio riceveva sempre le sue
numerosi amanti, ma nonostante il carisma intatto e il fascino che esercitava il
suo mito, egli le aspettava in camicia da notte o nella penombra, per nascondere
il fisico invecchiato. Faceva spesso uso di stimolanti (come la cocaina),
medicinali vari e antidolorifici, visibili tuttora negli armadietti del
Vittoriale.

Il 1º marzo 1938, alle ore 20:05, Gabriele D'Annunzio morì nella sua villa per
un'emorragia cerebrale, mentre era al suo tavolo da lavoro; sullo scrittoio era
aperto il Lunario Barbanera, con una frase da lui sottolineata di rosso, che
annunciava la morte di una personalità. Il ricercatore Attilio Mazza ha
sostenuto che il poeta possa essere morto per overdose di farmaci, accidentale o
volontaria, dopo un periodo di depressione; all'amica Ines Pradella aveva
scritto pochi mesi prima: "Fiammetta, oggi patisco uno di quegli accessi di
malinconia mortali, che mi fanno temere di me; poiché è predestinato che io mi
uccida. Se puoi, vieni a sorvegliarmi". Nel Libro segreto (1935), D'Annunzio fa
intendere anche la caduta accidentale del 1922 come un tentativo di suicidio. Il
certificato medico di morte, scritto dal dottor Alberto Cesari, primario
dell'ospedale di Salò, e dal dottor Antonio Duse, medico curante del poeta,
ufficializzò comunque la morte per cause naturali.

Ai funerali di Stato, voluti in suo onore dal regime fascista, la partecipazione
popolare fu imponente. Il feretro, avvolto dalla bandiera del Timavo era seguito
da «…la folla innumerevole degli ex legionari, degli ammiratori, dei devoti alla
sua gloria e alla sua fama…». È sepolto nel mausoleo del Vittoriale.

Molti sono i luoghi visitati da Gabriele D'Annunzio, tra i quali l'Abruzzo,
Pescara, Ortona, San Vito Chietino, la Toscana, Firenze, Settignano, Roma,
Napoli, Venezia e altri posti all'estero. Alcuni dei quali sono descritti dal
poeta nelle sue opere Il piacere, Primo vere, Canto novo, Il fuoco, Le novelle
della Pescara, e Il trionfo della morte, nelle tragedie La figlia di Jorio e La
fiaccola sotto il moggio, e nella raccolta a più volumi delle Laudi del cielo,
del mare, della terra e degli eroi.

Sempre nel Trionfo della morte, d'Annunzio si sofferma sulla bellezza selvaggia
della costa teatina, scrivendo le pagine del soggiorno a san Vito, traendo
ispirazione da un'avventura amorosa con Barbara Leoni nel 1899, avendo
acquistato una casa presso il cosiddetto "eremo dannunziano". L'abbazia di
Fossacesia è descritta nel romanzo durante un pellegrinaggio religioso verso la
vicina Casalbordino, al santuario della Madonna dei Miracoli, dove d'Annunzio
ancora una volta mescola il giudizio sulla suggestione naturale e il terrore per
il comportamento brutale e animalesco dei pellegrini. Infatti anche il
pellegrinaggio a Casalbordino è stato intrapreso da d'Annunzio, descritto nel
carteggio con la Leoni, soffermandosi sulla disastrosa condizione fisica e
mentale dei pellegrini infermi che andavano a chiedere la grazia alla Madonna.

La produzione letteraria di D'Annunzio fu stampata integralmente fra il 1927 e
il 1936 da un Istituto nazionale creato appositamente sotto l'egida dello Stato
italiano per la pubblicazione della sua Opera Omnia. Il Vate collaborò
attivamente alla realizzazione dell'ambizioso progetto, come collaborò alla
pubblicazione di un'edizione economica (L'Oleandro) che ricalcava la precedente,
realizzata anch'essa quando egli era ancora in vita, fra il 1931 e il 1937.
Subito dopo la sua morte e cioè fra il 1939 e il 1942 la Fondazione del
Vittoriale degli Italiani provvide a ristampare quasi integralmente la
produzione dannunziana: 42 volumi su un totale di 46 (gli ultimi quattro non
uscirono per le note vicende belliche che desolarono l'Italia nel 1943). Nel
secondo dopoguerra merita una particolare menzione la pregevole edizione
dell’Opera Omnia apparsa, a partire dal 1950, nei Classici Contemporanei
Italiani di Arnoldo Mondadori Editore. Fra le opere più significative di
Gabriele D'Annunzio segnaliamo:

Alcune volte la fortuna di cui un autore gode è il frutto di scelte consapevoli,
di una capacità strategica di collocarsi nel centro di un sistema culturale che
possa garantirgli le migliori opportunità che il suo tempo ha da offrirgli.
D'Annunzio aveva cominciato a "immaginarsi" poeta leggendo Giosuè Carducci negli
anni del liceo; ma la sua sensibilità per la trasgressione e il successo dal
1885 lo portò ad abbandonare un modello come quello carducciano, già provinciale
e superato in confronto a quanto si scriveva e si dibatteva in Francia, culla
delle più avanzate correnti di avanguardia - Decadentismo e Simbolismo. Il suo
giornale gli assicurava l'arrivo di tutte le riviste letterarie parigine, e
attraverso i dibattiti e le recensioni in esse contenuti, D'Annunzio poté
programmare le proprie letture cogliendo i momenti culminanti dell'evoluzione
letteraria del tempo.

Fu così che conobbe Théophile Gautier, Guy de Maupassant, Max Nordau e
soprattutto Joris Karl Huysmans, il cui romanzo À rebours costituì il manifesto
europeo dell'estetismo decadente. In un senso più generale, le scelte di
D'Annunzio furono condizionate da un utilitarismo che lo spinse non verso ciò
che poteva rappresentare un modello di valore "alto", ideale, assoluto, ma verso
ciò che si prestava a un riuso immediato e spregiudicato, alla luce di quelli
che erano i suoi obiettivi di successo economico e mondano.

D'Annunzio non esitava a "saccheggiare" ciò che colpiva la sua immaginazione e
che conteneva quegli elementi utili a soddisfare il gusto borghese e insieme
elitario del "suo pubblico". D'altronde, a dimostrazione del carattere unitario
del "mondo dannunziano", è significativo il fatto che egli usò nello stesso modo
anche il pensiero filosofico, soprattutto tedesco.

Fra i filosofi contemporanei più letti in Europa negli anni 1880 e 1890 furono
senza dubbio Schopenhauer e Nietzsche. Da quest'ultimo soprattutto lo scrittore
trasse alcuni importanti spunti e motivi per nutrire un universo di sentimenti e
valori che appartenevano già a lui da sempre, e continente agitato da venti di
crisi nazionalistiche, preannunzio della Grande guerra.

Molto si è discusso su un preteso stravolgimento della filosofia nietzschiana da
parte di D'Annunzio, ma tali elucubrazioni in realtà non hanno ragione di
essere. La scoperta di Nietzsche da parte del poeta abruzzese non avviene
infatti sul piano ideologico, ma si configura come una suggestione letteraria.
Le preoccupazioni del Vate erano infatti di indole artistica, non filosofica.
D'altra parte il pensiero di Nietzsche, pur essendo stato talvolta oggetto di
una generica adesione da parte di D'Annunzio, non fu mai sviluppato
organicamente nelle creazioni del Vate che oltretutto non ebbe mai la pretesa di
interpretarlo.

In particolare, la rielaborazione della figura del superuomo da parte di
D'Annunzio avviene secondo una visione personale e una sensibilità che non sono
quelle del filosofo tedesco. I raffinati esteti che popolano i romanzi
dannunziani sono ben lontani dall'oltreuomo nietzschiano che raggiunge una
conoscenza superiore perseguendo un cammino personale e una dura disciplina di
vita. D'Annunzio, nonostante si fosse dichiarato ateo in gioventù, era
affascinato dalle varie culture religiose, sia dal paganesimo sia dal
cristianesimo (in particolare dal francescanesimo) fino all'occultismo e al
panteismo, interpretate in un modo personalissimo, e non mutuò quindi da
Nietzsche gli aspetti di nichilismo derivati dal concetto della morte di Dio,
proclamata dal tedesco; adottata una visione agnostica in campo religioso, come
quella del collega Pascoli, probabilmente si riavvicinò alla fede negli ultimi
anni di vita. Da ciò il suo panismo e il suo vitalismo, che permea tutta la sua
opera: la pulsione vitale e sensuale che spinge l'esteta-superuomo alla
conoscenza piena e alla fusione nel mondo e nella natura.

La scelta di nuovi modelli narrativi e soprattutto linguistici - elemento questo
fondamentale nella produzione dannunziana - comportò anche, e forse soprattutto,
l'attenzione verso nuove ideologie. Ciò favorì lo spostamento del significato
educativo e formativo che la cultura positivista aveva attribuito alla figura
dello scienziato verso quella dell'artista, diventato il vero "uomo
rappresentativo" di fine ottocento - primo novecento: "è più l'artista che fonde
i termini che sembrano escludersi: sintetizzare il suo tempo, non fermarsi alla
formula, ma creare la vita".

Spregiudicatezza e narcisismo, slanci sentimentali e atteggiamenti dettati da
puro calcolo furono alla base anche dei rapporti di D'Annunzio con le numerose
donne della sua vita. Quella che sicuramente più di ogni altra rappresentò per
lo scrittore un nodo intricato di affetti, pulsioni e di artificiose opportunità
fu Eleonora Duse, l'attrice di fama internazionale con cui egli si legò dal 1898
al 1901. Non c'è dubbio infatti che a questo nuovo legame debba essere fatto
risalire il suo nuovo interesse verso il teatro e la produzione drammaturgica in
prosa (Sogno di un mattino di primavera, La città morta, Sogno di un tramonto
D'Autunno, La Gioconda, La gloria) e in versi (Francesca da Rimini, La figlia di
Iorio, La fiaccola sotto il moggio, La nave e Fedra). In quegli stessi anni, la
terra toscana ispirò al poeta la vita del "signore del Rinascimento fra cani,
cavalli e belli arredi", e una produzione letteraria che rappresenta il punto
più alto raggiunto da D'Annunzio nel repertorio poetico.

Il percorso poetico di D'Annunzio, cominciato precocemente con Primo vere
(1879), raccolta non priva di interesse e che si ispira all'opera carducciana,
trova una sua prima autonomia espressiva in Canto novo, dove già si iniziano
chiaramente a delineare alcune componenti essenziali della sua arte: la capacità
di assimilare e rielaborare in forme del tutto personali le suggestioni e gli
stimoli più svariati, provenienti sia dalla storia e dalla mitologia sia dalle
correnti letterarie e filosofiche contemporanee; una visione vitalistica e
sensuale della realtà di matrice classica o classicheggiante; l'elaborazione di
un linguaggio il cui splendore e preziosità suggestiona e seduce ed è esso
stesso parte integrante di un mondo poetico espresso da una sensibilità squisita
e raffinata. Tali componenti saranno ulteriormente sviluppate e approfondite
nelle raccolte poetiche successive e in particolare nelle Elegie romane (1892),
caratterizzate da un gusto eclettico di matrice decadentista in cui traspaiono
gli echi più eterogenei, da Ovidio a Dante e Petrarca, da Goethe (che qui
costituisce il modello per D'Annunzio sotto il profilo metrico) a Algernon
Swinburne.

Nel 1903 vennero pubblicati i primi tre libri delle Laudi, che secondo molti
critici costituiscono il momento più alto dell'arte dannunziana e forse l'opera
in versi più celebre e celebrata di D'Annunzio. In particolare nell'Alcyone, si
riflettono i momenti più felici della sua panica immersione nelle atmosfere
dell'antichità classica (Ditirambi, L'oleandro), in quelle della sua terra di
origine, l'Abruzzo (I Pastori) e, soprattutto, nei paesaggi toscani del Valdarno
(Bocca d'Arno), del Pisano e della Versilia (La pioggia nel pineto). Ai consueti
stimoli letterari (Ovidio, Dante, Carducci, i simbolisti, ecc.) e filosofici (in
primo luogo Nietzsche) si aggiungono nell'Alcyone i sussidi derivanti da letture
più tecniche (dal dizionario botanico di Caruel ai trattati di agricoltura del
Palladio) che fanno della raccolta un unicum nel panorama poetico del Novecento
europeo. Per taluni critici l'Alcyone comincia ad aprire la strada a un altro
capolavoro assoluto del D'Annunzio maturo: il Notturno. Fondamentale
nell'Alcyone è la musicalità della lirica dannunziana, con l'ampio uso di parole
onomatopeiche, come ne La pioggia nel pineto:

D'Annunzio e Giovanni Pascoli, l'altro grande poeta del Decadentismo italiano,
si conoscevano personalmente, e, benché caratterialmente e artisticamente molto
diversi, il Vate stimava il collega e recensì positivamente le liriche
pascoliane; Pascoli, dal canto suo, considerava D'Annunzio come il suo fratello
minore e maggiore. Alla morte del Pascoli (1912) D'Annunzio gli dedicò l'opera
Contemplazione della morte.

Le giovanili Novelle della Pescara si ispirano al Verga pur presentando la
propria gente abruzzese in uno stile barbaramente violento.

La struttura "ciclica" dei romanzi fu ideata anche da altri scrittori
ottocenteschi, per esempio Honoré de Balzac (i "cicli" de La Commedia umana);
Verga (Ciclo dei Vinti); Fogazzaro (tetralogia: Piccolo mondo antico, Piccolo
mondo moderno, Il santo, Leila); Émile Zola (I Rougon-Macquart; Tre città; I
quattro evangeli).

Estranei ai tre cicli sono il romanzo Giovanni Episcopo, che risente dello
psicologismo della narrativa russa (in particolare Fëdor Dostoevskij), e Forse
che sì forse che no, che esalta il mito eroico dell'aviazione.

Negli anni immediatamente precedenti il Primo conflitto mondiale, nella
mentalità collettiva e negli ambienti culturali di tutta l'Europa si affermò un
diffuso atteggiamento ottimistico e di esaltazione, non di rado accompagnato da
contenuti politico-ideologici. Questo stato d'animo generale, legato al clima
culturale della Belle Époque d'inizio secolo, fu poi ribattezzato Superomismo,
sulla base di una lettura personale dei testi di Nietzsche; tutt'oggi il
dibattito su quest'argomento non è ancora concluso. D'Annunzio intuì lo
smisurato potere che si può trarre dai mezzi di comunicazione di massa e
compartecipò a questo fenomeno fino a divenirne uno dei maggiori propugnatori.

Il piacere fisico e gestuale della parola ricercata, della sonorità fine a sé
stessa, della materialità del suono proposta come aspetto della sensualità,
aveva già caratterizzato la poetica delle Laudi; ma con le opere teatrali egli
aveva maturato uno stile il cui scopo era conquistare fisicamente il pubblico in
un rapporto sempre più diretto e meno letterario. Facendo leva sul mito di Roma
e su una vasta mitologia nazionale post-risorgimentale, creò un modulo retorico
dall'aspetto al contempo combattivo ed elitario: l'abbandono della prosa
letteraria e l'immersione nel rito collettivo della guerra si presentò come un
tentativo di conquistare la folla, da un lato per dominarla dall'altro per
annullarsi in essa, nell'ideale comunione totale tra capo e popolo. E in queste
orazioni il popolo prendeva le forme impressionistiche dell'«umanità agglomerata
e palpitante», mentre il capo era un re-filosofo, ora riproposto come profeta
della patria.

La retorica bellica di D'Annunzio trovò un largo consenso nella popolazione,
affascinata dal suo carisma e dall'aura di misticità che lo circondava. Egli
elaborò in questo modo un immaginario per la propaganda interventista, la quale
sarà la premessa e il prototipo della propaganda fascista nel primo dopoguerra.

Sin dall'infanzia, Gabriele D'Annunzio ebbe un rapporto strettissimo con la
musica, tanto da prendere lezioni di pianoforte e contemporaneamente di violino
dietro suggerimento del padre. D'Annunzio possedeva un violino prodotto
probabilmente da Jakobus Steiner (1617 - 1683), uno dei più illustri liutai del
Tirolo. Il Vate era più legato a Gasparo da Salò che al sommo Antonio
Stradivari. L'amore per Gasparo da Salò e per il violino è rintracciabile anche
nelle stanze e nei giardini del Vittoriale. Nella villa di Gardone Riviera c'è
una parte del giardino che ha la forma di un violino ed è chiamata giardino
delle danze. La stanza della musica, quella che ospitava le esecuzioni intime di
Luisa Baccara al pianoforte, recava inizialmente il nome di Camerata di Gasparo
, proprio in onore al padre del violino moderno. D'Annunzio sapeva suonare anche
la chitarra e spesso trascorreva il pomeriggio con essa. Era un finissimo
conoscitore dell'opera musicale: privilegiava il sinfonismo di Ludwig van
Beethoven, la poesia pianistica di Fryderyk Chopin e di Robert Schumann, il
lirismo di Giuseppe Verdi e non dimenticava mai di prestare attenzione anche ai
capolavori e alle innovazioni della sua epoca. Disdegnava la banda di Pescara,
da lui definita brigantesca, e frequentava i concerti dei quintetti sgambatiani
che Giovanni Sgambati, discepolo di Franz Liszt, teneva a Roma nella Sala Dante,
alla presenza della Regina Margherita.

Era intimo amico di Francesco Paolo Tosti, il cosiddetto Re della romanza.
D'Annunzio fornì a Tosti numerosi testi da musicare. Il più famoso è uno dei
capolavori della canzone napoletana: 'A vucchella. Scritta da D'Annunzio nel
1892, in seguito ad una scommessa con Ferdinando Russo al tavolino del Caffè
Gambrinus di Napoli, divenne un successo internazionale quando fu cantata da
Enrico Caruso. Russo diede il testo a Tosti, che lo musicò, e la celeberrima
canzone fu pubblicata da Ricordi nel 1904 con la sua data di composizione. Tra
le altre romanze di Tosti, con i versi di D'Annunzio, merita d'esser ricordata
anche L'alba separa dalla luce l'ombra, famosissima lirica tratta dalle Quattro
canzoni dell'Amaranta. D'Annunzio intuì il valore dell'opera verista, ma fu
sempre riluttante nei suoi confronti. Definì Pietro Mascagni il capobanda e
scrisse un pamphlet dallo stesso titolo che apparve su Il Mattino di Napoli il 3
settembre 1892. D'Annunzio reclamava un ritorno all'antica musicalità d'origine
classica.

Divenne amico di Giacomo Puccini e col grande compositore si tentò la
collaborazione per comporre due drammi storici: Rosa di Cipro e La crociata dei
fanciulli. Il carteggio tra i due, di recente pubblicazione, mostra proprio
queste due forze culturali, tutte tese a entrare in contatto per creare un
assoluto capolavoro.

D'Annunzio legò anche con Arturo Toscanini e memorabile è il concerto che
Toscanini tenne con l'orchestra del Teatro alla Scala nel 1920 a Fiume.
D'Annunzio scrisse a Toscanini nel giugno di quell'anno: «… Venga a Fiume
d'Italia, se può. È qui oggi la più risonante aria del mondo. E l'anima del
popolo è sinfoniale come la sua orchestra. I Legionari attendono il Combattente
che un giorno condusse il coro guerriero». Toscanini fu accompagnato nella città
dannunziana da Leone Sinigaglia e Italo Montemezzi. La città di Fiume era una
sorta di città musicale. La musica era la più intima compagna dei cittadini e
nello statuto della città v'era scritto: «Excitat auroram», eccita l'alba.
D'Annunzio disse ai suoi legionari dopo l'esercitazione del mattino:
«Guardatelo, guardategli la mano che tiene lo scettro. Il suo scettro è una
bacchetta, leggera come una verga di sambuco; e solleva i grandi flutti
dell'orchestra, sprigiona i grandi torrenti dell'armonia, apre le cateratte
della grande fiumana, scava le forze dal profondo e le rapisce al sommo, frena i
tumulti e li riduce in sussurri, fa la luce e l'ombra, fa il sereno e la
tempesta, fa il lutto e il giubilo». Quella stessa sera vi fu il concerto che
prevedeva musiche di Beethoven, Giuseppe Verdi (I vespri siciliani), Wagner,
Sinigaglia (Suite Piemonte) e di Respighi (Le fontane di Roma). Il legame con
Toscanini non terminò dopo l'esperienza di Fiume. Il Vate invitava spesso
Toscanini e sua figlia al Vittoriale.

D'Annunzio prestò numerosi suoi testi alla scena musicale. La figlia di Iorio fu
musicata da Alberto Franchetti, famoso per aver concesso ad Umberto Giordano il
testo dell’Andrea Chenier; Francesca da Rimini da Riccardo Zandonai che ne
trasse un'opera dal valore autentico, Parisina da Pietro Mascagni, La Pisanella
e La Nave ad Ildebrando Pizzetti, il più grande compositore influenzato dal
dannunzianesimo assieme a Gian Francesco Malipiero e autore della Sinfonia del
Fuoco per Cabiria, il kolossal cui aveva collaborato anche D'Annunzio. Non solo
agli italiani finirono i grandi capolavori scenici del Vate: le musiche di scena
per Fedra vennero composte da Arthur Honegger, mentre Claude Debussy ebbe il
privilegio di musicare Il martirio di San Sebastiano., tragedia pagana mista a
simboli cristiani.

Profonda amicizia lo legò anche al pittore Adolfo De Carolis, marchigiano, suo
illustratore preferito, cui affidò l'illustrazione di molte opere letterarie,
tra cui La figlia di Iorio, le Laudi, la Francesca da Rimini, la Fedra e il
Notturno. D'Annunzio per l'illustrazione delle sue edizioni era molto esigente e
controllava lo stile e ogni particolare dell'opera, al fine di dar loro un
aspetto ricercato e prezioso, sull'esempio delle opere più celebri del
Rinascimento.

La maggior parte delle opere scritte da D'Annunzio contiene riferimenti
espliciti alla musica. Il piacere divenne ben presto il testo sacro
dell'estetismo, assieme al Dorian Gray di Wilde e A rebours di Huysmans. Il suo
protagonista, l'esteta e raffinato Andrea Sperelli, conosce ad un concerto Elena
Muti, la donna che amerà. La cornice dell'innamoramento è Beethoven. La Sonata
al chiaro di luna diventa il simbolo ed emblema di un amore che sta scoccando.
D'Annunzio immortala il momento magico, fatato, attraverso le note dell'andante
sostenuto. Il romanzo contiene altri riferimenti a brani celebri e non. Maria
Ferres, la seconda amata di Sperelli, è un'abile pianista che esegue preludi di
Bach e pezzi sognanti di Schumann. D'Annunzio sembra quasi farsi beffe dei
lettori poco esperti dell'arte: in un passo, si parla di una Gavotta delle dame
gialle composta da Jean-Philippe Rameau, ma il francese non ha mai composto
nessun pezzo con questo titolo.

Ne Il trionfo della morte, Giorgio Aurispa, il protagonista, si imbatte in una
stanza del suo palazzo, colma di memorie d'arte musicali: «Nella terza stanza,
severa e semplice, le memorie erano musicali, venivano dai muti strumenti. Sopra
un lungo cembalo levigato, di palissandro, ove le cose si riflettevano come in
una sfera, riposava un violino nella sua custodia. Sopra un leggio una pagina di
musica si sollevava e si abbassava ai soffli dell'aria, quasi in ritmo con le
tende. Giorgio si avvicinò. Era una pagina di un Mottetto di Felix Mendelssohn:
Dominica II post Pascha... Giorgio aprì la custodia, guardò il delicato
strumento che dormiva in un velluto color d'oliva, con le sue quattro corde
intatte. Preso come da una curiosità di svegliarlo, egli toccò il cantino che
diede un gemito acuto facendo vibrare tutta la cassa. Era un violino di Andrea
Guarneri, con la data del 1680. La figura di Demetrio, alta, smilza, un po'
curva, con un collo lungo e pallido, con i capelli rigettati indietro, con la
ciocca bianca sul mezzo della fronte, riapparve».

Un'altra memoria musicale del romanzo è, senza dubbio, il ricordo del Tristano e
Isotta, in cui il protagonista si getta nella memoria profonda cercando di
godere ancora della scena passionale e magica.

Le vergini delle rocce è il suo unico romanzo in cui non compare nessun
riferimento preciso alle composizioni, ma la musica qui è data dalla
glorificazione della bellezza sonora scaturita dall'acqua:

Nei Taccuini e ne Le faville del maglio sono numerose le citazioni di
compositori antichi poco noti, come i due madrigalisti ferraresi Filippo
Nicoletti e Giovanni Maroni. Queste citazioni hanno il carattere di un gioco di
erudizione e di ricerca del “testo raro”, come spiegato da Gian Francesco
Malipiero nel suo saggio Ariel Musicale.

L'opera poetica, infine, è tutta permeata da una musicalità eccezionale,
riscontrabile in maniera molto chiara anche nella prosa dannunziana. Le liriche
dell'Elettra, invece, contengono alcuni omaggi ai grandi ingegni musicali
dell'Italia (Giuseppe Verdi e Bellini). L'Alcyone, però, è il capolavoro della
musicalità lirica di D'Annunzio: basti pensare alla grandezza de La pioggia nel
pineto, il più grande esempio di partitura musicale dannunziana.

D'Annunzio pubblicò tre articoli nel 1893: gli articoli apparsi su “La Tribuna”,
il 23 luglio, il 3 e il 9 agosto, erano dedicati a Il caso Wagner. In questi
articoli D'Annunzio prende ufficialmente le difese del compositore e va contro
Friedrich Nietzsche, uno dei suoi filosofi d'elezione. D'Annunzio difende il
lavoro moderno di Wagner e dice: «Il filosofo si mette fuori del suo tempo,
mentre l'artefice rientra nel suo tempo. Ma l'uno, pur glorificando la vita,
spazia in un dominio puramente speculativo; mentre l'altro realizza le sue
astrazioni nella forma concreta dell'opera d'arte… Pel Nietzsche, quindi,
l'autore del Parsifal non è un artefice di musica… egli concede che in questo il
Wagner possa a buon diritto apparirci come un creatore e un novatore di primo
ordine, avendo infinitamente aumentato la potenza espressiva della musica. Ma la
concezione è subordinata all'ipotesi che la musica possa talora non essere
musica, sì bene un linguaggio, una specie di ancilla dramaturgica. Togliete la
musica wagneriana dalla protezione dell'ottica teatrale - egli dice - e avrete
semplicemente della cattiva musica, la peggior musica che sia mai esistita. Qui
è il grossolano errore, o la vana ingiustizia. Per me, e per i miei pari, la
superiorità di Riccardo Wagner sta appunto in questo: che la sua musica è, in
gran parte, bellissima ed ha un alto e puro valore di arte indipendentemente
dalla faticosa macchinazione teatrale e dalla significazione simbolica
sovrapposta». La musica di Wagner è riccamente citata nel Trionfo tanto che il
Tristano diventa fonte di ispirazione per l'opera ma anche follia per il
protagonista. Il fuoco è il romanzo in cui la musica troneggia. Uno dei
personaggi è addirittura Richard Wagner stesso, vecchio, prossimo alla morte
(nel romanzo si fanno anche riferimenti a Claudio Monteverdi, a Caccini, alla
sinfonia dell’Arianna di Benedetto Marcello, ma è il compositore tedesco il vero
protagonista musicale). D'Annunzio si identifica col protagonista, Stelio
Effrena, come uno dei portatori della bara di Wagner, dopo la sua morte avvenuta
a Venezia, fatto che in realtà non avvenne, poiché lo scrittore non era nella
città lagunare nel febbraio 1883.

Si racconta come, poco più che adolescente al Collegio Cicognini, D'Annunzio
abbia capitanato una rivolta contro la polpetta. Sin dall'inizio il poeta era
noto come intenditore di cucina. Al Vittoriale, se doveva prender parte ad un
pasto, si isolava nella Stanza della cheli, la sala da pranzo dal pesante decoro
in cui troneggia ancora oggi la tartaruga di bronzo, ricavata dal guscio della
vera Cheli, la tartaruga del Vate che morì per indigestione di tuberose, monito
all'ingordigia. Il Vate amava regalare alle sue amanti dolci, cioccolatini e
marrons glacés, di cui era particolarmente ghiotto; non apprezzava molto il
vino, preferendo la semplice acqua, da sempre lodata nelle sue composizioni.
Ottima è l'acqua: il verso di Pindaro faceva mostra di sé sulle pareti del bagno
al Vittoriale. Tuttavia durante il periodo francese bevve il vino (vini di
Bordeaux e tra gli champagne il Mumm Cordon Rouge). Per il poeta il cibo è una
raffinata e stimolante metafora della seduzione; esso anticipa, richiama o
sublima l'incontro d'amore ("La finezza dei cibi aiuta l'armonia mentale",
scrisse):

Durante gli anni del Vittoriale, i pranzi venivano prodotti da Albina,
governante veneta chiamata Suor Intingola, Suor Albina e Santa Cuciniera, mentre
chiamava sé stesso il Priore. Albina ha il compito di esaudire i desideri
culinari del Vate, mentre Amelie Mazoyer, detta "Aelis", è la governante delle
donne di servizio, dette "Clarisse". Ogni tanto arrivano anche delle “badesse”
di passaggio, ossia ammiratrici e donne di compagnia, che dovevano soddisfare i
gusti sessuali del Comandante.

D'Annunzio amava circondarsi di bicchieri di vetro soffiato, laccato, bordato,
finemente decorato, di argenti singolari: tartarughe e pavoni segnaposto,
tempestati di gemme, passerotti per stecchini, spremilimoni da piatto, pulcini
portauovo. Amava il riso, la carne alla griglia quasi cruda, tutti i pesci,
pernici e cacciagione e tartufi. Tra i formaggi gustava il cacio e tra i salumi
amava il salamino pepato. Mangiava giornalmente 4-5 uova e fu un cultore della
bistecca. Divorava la frutta, cotta o cruda, ad ogni pasto e fuori dai pasti.
Preferiva le pesche-noci, l'uva, i mandarini, le banane ma soprattutto le
fragole. Gli piaceva una macedonia composta di fette d'arancio e qualche goccia
di liquore. Quando non era osservato, amava divorare una dozzina di gelati di
seguito; il preferito era il sorbetto al limone. Cioccolatini erano sempre alla
sua portata in una coppa sulla scrivania e apprezzò a tal punto il parrozzo
(tipico dolce abruzzese) da dedicargli dei versi.

Il pomeriggio era solito prendere il tè o un caffè e latte (tè e caffè sempre
con moderazione). Negli ultimi anni si ritirava nello studio verso mezzanotte e
si faceva portare biscotti inglesi, mele cotte e il latte. Alle tre di notte
capitava che il poeta mandasse agli amici cioccolatini, fiori e inviti a pranzo
per il giorno dopo.

Ai grandi ristoranti preferiva le trattorie, sempre lodandone la familiarità con
cui venivano preparate le pietanze.

Fu lui a stabilire in Italia, tra le tante varianti che allora si usavano, che
la parola "automobile" fosse di genere femminile: lo fece in una lettera inviata
a Giovanni Agnelli che gli aveva posto l'annosa questione ("L'Automobile è
femminile. Questa ha la grazia, la snellezza, la vivacità di una seduttrice; ha
inoltre una virtù ignota alle donne: la perfetta obbedienza"). Fu D'Annunzio che
italianizzò il sandwich chiamandolo tramezzino. Fusoliera, velivolo e folla
oceanica sono espressioni che introdusse lo stesso Vate. Arzente,
italianizzazione del termine cognac, per Gabriele D'Annunzio avrebbe dovuto
essere derivato da "arzillo" e da ardens (ardente) a indicare lo stato di
euforia indotto dall'ebbrezza, o il calore che derivava dal bere l'alcolico.
Inventò il nome proprio Cabiria per l'eroina dell'omonimo film muto del 1914 del
quale firmò la sceneggiatura, il nome proprio Ornella e lo pseudonimo della
scrittrice di romanzi rosa Amalia Liana Negretti Odescalchi, in arte Liala: il
suo nome d'arte si deve proprio a un suggerimento di D'Annunzio: "Ti chiamerò
Liala perché ci sia sempre un'ala nel tuo nome".. Fu D'Annunzio a coniare il
termine Milite ignoto (dal latino miles ignotus, cioè "soldato sconosciuto") e,
verso la fine della Grande guerra, vista la vittoria italiana sul Piave, il
poeta decise che il sacro fiume d'Italia doveva cambiare l'articolo: se in
passato il fiume era conosciuto come la Piave, fu dopo l'intervento di
D'Annunzio che il fiume si chiamerà il Piave. D'Annunzio ebbe questa idea per
celebrare la potenza maschia del fiume che resistette al nemico e il Piave fu
elevato a fiume sacro della Patria. Nel 1917 ribattezzò la Rinascente dopo la
ricostruzione seguita all'incendio che l'aveva completamente distrutta. Negli
anni venti coniò infine il termine Perdonanza per il giubileo celestiniano
aquilano.

D'Annunzio fu un grande pubblicitario oltre che coniatore di neologismi. Anche
il nome de La Rinascente, per gli omonimi attuali grandi magazzini di Milano, fu
suggerito da Gabriele D'Annunzio a Senatore Borletti quando quest'ultimo rilevò
l'attività commerciale ivi presente, i magazzini "Aux Villes d'Italie". (Il nome
si rivelò poi particolarmente indovinato quando la Rinascente fu distrutta da un
incendio e completamente ricostruita). Fu testimonial dell'Amaro Montenegro che
definì «liquore delle virtudi» e dell'Amaretto di Saronno. D'Annunzio lanciò una
propria linea di profumi, l'Acqua Nunzia. Coniò il nome Saiwa per l'azienda di
biscotti. D'Annunzio coniò inoltre il termine "fraglia", unione dei termini
"fratellanza" e "famiglia", che indica oggi molte associazioni veliche, tra cui
la Fraglia della Vela di Riva del Garda. Per la famiglia di industriali Caproni,
pionieri del volo, coniò il motto, scritto sopra un caprone rampante: "Senza
cozzar dirocco".

Il primo rapporto organico di D'Annunzio con il cinema risale al 1911, quando
firma un contratto con il produttore torinese Ambrosio con cui gli concede,
dietro compenso di 4.000 lire per ogni film, l'esclusiva per la riduzione di 6
delle sue opere sino allora edite, tra le quali La figlia di Jorio, La nave,
L'innocente e La fiaccola sotto il moggio, che saranno tutti realizzati dalla
casa torinese negli anni 1911 e 1912 (in qualche caso anche ripresi poi in
edizioni successive). Successivamente D'Annunzio creò anche un celebre eroe
cinematografico: Maciste. Tra il 1913 e il 1914 D'Annunzio firma un contratto
cinematografico con il regista Giovanni Pastrone e l'attore Bartolomeo Pagano
per la creazione di un kolossal italiano che faccia testa alle grandi opere
dell'americano David W. Griffith. Il soggetto è tratto dal romanzo Cartagine in
fiamme di Emilio Salgari (morto suicida da qualche anno), dal romanzo Salammbô
di Gustave Flaubert e da alcune cronache dell'Ab Urbe Condita dello scrittore
augusteo Tito Livio. Il titolo, scelto dallo stesso D'Annunzio sarà Cabiria in
merito del nome della protagonista "nata dal fuoco" della guerra tra Roma e
Cartagine; tuttavia mancava un protagonista maschile che tenesse testa a quello
femminile. Studiando gli archivi della storia, D'Annunzio scoprirà un poco noto
eroe dell'antica Grecia di nome Mecisteo: uomo il quale si diceva avesse una
forza sovraumana. D'Annunzio allora, come i moderni Superman e Spiderman creerà
un eroe forzuto e vendicativo però dal cuore tenero dedito soltanto a proteggere
le belle fanciulle e gli indifesi dai soprusi dei potenti e dei malvagi. Nasce
così, per il film, Maciste, l'eroe dal cuore d'oro, sullo sfondo del disgraziato
Don Chisciotte della Mancia di Miguel de Cervantes e dei cavalieri paladini
dell'epoca di Carlo Magno e del ciclo bretone e arturiano di romanzi
d'avventura. Nel 1915 Pagano e Pastrone, sempre ispirandosi al soggetto di
D'Annunzio, gireranno il film Maciste, l'eroe buono, con protagonista il
fortunato personaggio. Tale figura sarà la star di molti fortunati film muti che
si propagheranno dal periodo degli anni venti fino al 1965. Nei soggetti
originali Maciste è uno scaricatore di porto (forse ispirato da una figura
reale, uno dei camalli del porto di Genova) del presente il quale sconfigge dei
banditi e dei crudeli imprenditori, mentre dagli anni cinquanta ai sessanta, con
l'avvento in Italia del cinema peplum e kolossal, il personaggio di Maciste
verrà condotto indietro nel tempo all'epoca della Grecia mitologica di Omero ed
Esiodo, venendo spesso confuso nelle azioni e nelle sceneggiature con l'eroe
forzuto Eracle (Ercole).

Un film softcore erotico del 1921, con le didascalie attribuite a Gabriele
D'Annunzio (in realtà opera dei due registi, che si finsero invece essi stessi
il figlio Gabriellino D'Annunzio), ha tra i protagonisti un attore-sosia, che
interpreta un frate, e viene spacciato per D'Annunzio stesso. Il regista erotico
Tinto Brass ha dichiarato invece di voler girare un film, che vorrebbe
intitolare Eja, eja, alalà, e dovrebbe raccontare la notte di D'Annunzio
precedente l'impresa di Fiume.



https://it.wikipedia.org/wiki/Pretty_Little_Liars

Pretty Little Liars è una serie televisiva statunitense di genere thriller,
giallo e teen drama che va in onda dall'8 giugno 2010 negli USA su ABC Family,
canale via cavo dal 2016 rinominato Freeform.

Ideata da Marlene King, la serie è basata sull'omonima serie di libri scritta da
Sara Shepard, pubblicata in Italia con il titolo di Giovani, carine e bugiarde.
Nel 2013 è stato prodotto uno spin-off intitolato Ravenswood, cancellato al
termine della prima stagione. Il 10 giugno 2014 la serie è stata rinnovata per
una sesta e settima stagione; quest'ultima è stata annunciata come la conclusiva
il 30 ottobre dello stesso anno. La notizia è stata poi resa ufficiale solo il
29 agosto 2016, con un annuncio in diretta Facebook sulla pagina ufficiale della
serie da parte della creatrice Marlene King insieme alle cinque attrici
protagoniste.

Rosewood, Pennsylvania. Un gruppo molto affiatato di cinque amiche -Spencer,
Hanna, Aria, Emily e Alison trascorrono il weekend del Labor Day insieme.
Durante la notte Alison scompare misteriosamente. Avendo perso la loro "ape
regina", le ragazze si allontanano e il gruppo si sgretola. Un anno dopo, le
quattro amiche ricevono degli sms firmati semplicemente con "-A"; gli sms
contengono dei segreti che le ragazze pensavano di aver confidato solo ad
Alison. Pensano pertanto che l'amica sia viva, ma la scoperta del corpo smonta
le loro certezze. Pensando quindi che "-A" sia l'assassino di Alison cercano di
capire chi sia questa misteriosa persona.

Emily Fields, esattamente un anno dopo la scomparsa della sua migliore amica
Alison DiLaurentis, leader del proprio gruppo di amiche di cui conosceva tutti i
segreti, conosce Maya St. Germain, che vive proprio nella casa che un tempo era
della famiglia di Alison, e scopre di esserne attratta. Successivamente, nel
giardino della casa dei St. Germain, viene ritrovato il cadavere di Alison e,
durante il funerale di quest'ultima, le ragazze ricevono un sms firmato da -A,
una misteriosa figura che sostiene di conoscere tutti i loro segreti, di cui
solo Alison era a conoscenza, e perfino ciò che le ragazze hanno causato a Jenna
Marshall, rimasta cieca dopo un incidente la cui colpa è ricaduta sul
fratellastro Toby. Oltre a conoscere vecchi segreti, A si intromette nelle
relazioni personali delle ragazze, minacciandole e perseguitandole per mettere
in atto la sua vendetta. Maya ed Emily vanno insieme ad una festa cittadina e
finiscono per baciarsi nella cabina per fototessere mentre questa sta scattando
una foto. -A, però, ruba le fototessere e ricatta Emily in seguito. Tuttavia,
Emily si rivela lesbica ai genitori di sua spontanea volontà. Il padre accetta
bene la figlia, ma la madre è sconvolta dall'omosessualità di Emily e cercherà
in tutti i modi di allontanare Maya dalla figlia. Maya viene beccata dalla madre
di Emily con della marijuana e viene mandata in un centro di riabilitazione.
Sempre più convinte che A sia l'assassino di Alison, le ragazze iniziano a
scavare nel passato di quest'ultima, scoprendo alcuni video amatoriali della
ragazza girati da Ian Thomas, attuale fidanzato della sorella di Spencer,
Melissa, con il quale Alison aveva una relazione segreta. Dopo aver visto un
video dove Ian sembrava colpire Alison alla testa, le ragazze pensano di aver
finalmente trovato lo stalker e assassino dell'amica ma una notte, nel campanile
della chiesa, mentre Ian attacca Spencer, una figura incappucciata raggiunge il
luogo e spinge Ian in mezzo alle campane, facendolo rimanere incastrato tra le
corde. Non appena la polizia giunge sul posto, però, il suo corpo sparisce
misteriosamente. A, tuttavia, manda un ultimo messaggio alle ragazze nel quale
le avvisa che la tortura è appena cominciata.

Cinque anni dopo, Alison chiede alle amiche di tornare a Rosewood in modo che
possano testimoniare in favore del rilascio di Charlotte dall'ospedale
psichiatrico. A seguito di una turbolenta udienza (in cui Aria dichiara di aver
ancora paura di A), Charlotte viene rilasciata e affidata alla custodia di
Alison. Tuttavia, quella notte, Charlotte scompare nel nulla e la mattina dopo
viene ritrovata morta nella piazza della chiesa. Inizialmente il decesso viene
archiviato come suicidio, tuttavia una successiva autopsia rivela che la ragazza
è stata prima uccisa tramite una frattura all'osso del collo e poi gettata dal
campanile della chiesa. Le quattro ragazze appaiono come facili sospetti, anche
perché la notte dell'omicidio Aria uscì dall'albergo in cui tutte soggiornavano
per vedere qualcuno, che poi si scopre essere Ezra. Trattenute a Rosewood dalla
polizia, cominciano ad essere perseguitate da un nuovo misterioso nemico deciso
a scoprire l'assassino di Charlotte. Sospettando delle quattro ragazze, che non
erano mai state convinte di rilasciare Charlotte dall'ospedale psichiatrico, il
nuovo stalker attenta alla loro vita cercando di farle confessare. Nel frattempo
Alison sposa Elliot Rollins, medico di Charlotte, e, dopo un incidente dovuto al
nuovo stalker, inizia ad avere alcune allucinazioni della madre defunta e del
detective Wilden. Così, convinta dal marito, Alison si fa internare in un
ospedale psichiatrico accompagnata da Emily che cerca di far cambiare idea
all'amica, senza però ottenere dei risultati. Hanna, invece, decisa a terminare
il gioco del nuovo nemico, mette in atto un piano con l'aiuto delle sue amiche e
di Caleb ed Ezra. Hanna fa credere allo stalker di essere lei l'assassina di
Charlotte e organizza un incontro al Lost Wood Resort per permettere ai suoi
amici di smascherare lo stalker. Tuttavia il piano non riesce e Hanna viene
rapita. Le ragazze scoprono anche l'esistenza di una donna identica alla signora
DiLaurentis, che si scoprirà poi essere proprio la gemella, Mary Drake, causa
delle allucinazioni di Alison e da sempre aiutata da Elliott Rollins. A Spencer,
Emily, Aria, Mona e ai ragazzi arriva un nuovo messaggio da parte dello stalker,
che stavolta si firma A.D., in cui li ringrazia di avergli consegnato Hanna.

Rosewood è una cittadina immaginaria della Pennsylvania di 7.848 abitanti ed è
la principale ambientazione di Pretty Little Liars. Al suo interno, la cittadina
contiene molti luoghi principali utilizzati nella trama, come la stazione di
polizia, il centro commerciale, il "Rear Window Brew" (il bar dove si ritrovano
spesso le ragazze), il Grill, il liceo, il cinema e il manicomio. La cittadina è
suddivisa in quartieri, molti dei quali residenziali come quelli in cui vivono
le quattro protagoniste.

Spettrale cittadina non lontana da Rosewood, in cui è ambientata buona parte
della quarta stagione. È il luogo in cui le ragazze ritrovano Alison. Inoltre è
l'ambientazione dell'omonimo spin-off, Ravenswood, con protagonista Caleb. La
città è perseguitata da una maledizione demoniaca e gli abitanti si dedicano a
macabre attività come organizzare party nel cimitero cittadino.

Originariamente, Pretty Little Liars era stata concepita per la Alloy
Entertainment come una serie televisiva, descritta come una sorta di Desperate
Housewives per adolescenti. La Alloy Entertainment, tuttavia, decise prima di
affidare a Sara Shepard la realizzazione di un'omonima serie di romanzi,
Giovani, carine e bugiarde, da cui poi venne tratta una serie televisiva per ABC
Family.

L'episodio pilota è stato filmato nel 2009 a Vancouver, mentre il resto della
serie negli studi cinematografici della Warner Bros, a Los Angeles. La sigla
contiene il brano Secret dei The Pierces, scelto su consiglio di Ashley Benson,
l'attrice che nella serie tv interpreta Hanna.

Il 26 ottobre 2016, dopo sette stagioni, 160 episodi e circa sette anni di
lavoro complessivi, le riprese della serie terminano definitivamente. La sera
del 27 ottobre successivo, dopo una festa a cui partecipano cast e produzione
per celebrare la fine delle riprese, Troian Bellisario, Ashley Benson, Lucy
Hale, Shay Mitchell, Janel Parrish e Sasha Pieterse (rispettivamente Spencer,
Hanna, Aria, Emily, Mona e Alison nella serie) si recano insieme nello studio di
un tatuatore a West Hollywood per realizzare un tatuaggio commemorativo;
ciascuna di loro si fa tatuare l'iniziale del proprio personaggio in Pretty
Little Liars nella parte interna dell'indice destro, il dito utilizzato per
mimare il celebre gesto dello "shh" nella sigla del telefilm.

L'accoglienza della critica inizialmente è stata mista; l'aggregatore di
recensioni Metacritic assegnò infatti alla serie un punteggio di 56 su 100.
Alcuni critici tuttavia hanno espresso giudizi migliori per le stagioni
successive alla prima, evidenziando come la trama segua un ritmo più veloce, con
maggiori colpi di scena, rispetto alla "lentezza" della prima stagione.

La serie ha ricevuto invece un'ottima accoglienza da parte del pubblico,
specialmente negli ultimi anni: ha vinto quattro People's Choice Awards, uno nel
2012, uno nel 2014, uno nel 2015 ed uno nel 2016, e ben 36 Teen Choice Awards,
tre nel 2010, tre nel 2011, cinque nel 2012, sette nel 2013, sei nel 2014, sei
nel 2015 e sei nel 2016.

È inoltre la serie TV "più twittata". L'ultimo episodio della terza stagione, in
particolare, ha generato 1,6 milioni di tweet complessivi.

Dopo il finale estivo della terza stagione trasmesso dalla ABC Family, lo stesso
canale lanciò uno spin-off, sotto forma di webserie, con il titolo Pretty Dirty
Secrets, mandato in onda ogni martedì a partire dal 28 agosto 2012. Assenti
nella webserie le protagoniste abituali della serie che saranno sostituite da
altri membri del cast quali Brant Daugherty (Noel), Yani Gellman (Garrett),
Vanessa Ray (Cece), Brendan Robinson (Lucas) e Drew Van Acker (Jason). La serie
ruota attorno al negozio di articoli dedicati ad Halloween che, già in
precedenza, è stato mostrato nello show e mostrerà nuovi aspetti dei vari
personaggi presi in analisi.



https://it.wikipedia.org/wiki/Cristiano_Ronaldo

Cristiano Ronaldo dos Santos Aveiro, meglio noto come Cristiano Ronaldo
(pronuncia portoghese [kɾɨʃˈtjɐnu ʁuˈnaɫdu]; Funchal, 5 febbraio 1985), è un
calciatore portoghese, attaccante del Real Madrid e della Nazionale portoghese,
di cui è capitano e con la quale si è laureato campione d'Europa nel 2016.

Ritenuto uno dei migliori calciatori di tutti i tempi, figura tra i più
prolifici marcatori della storia del calcio.

Nel corso della sua carriera ha vestito le maglie di Sporting Lisbona,
Manchester United e Real Madrid vincendo una Supercoppa portoghese (2002), tre
campionati inglesi (2006-2007, 2007-2008, 2008-2009), una Coppa d'Inghilterra
(2003-2004), due Coppe di Lega inglesi (2005-2006, 2008-2009), due Supercoppe
inglesi (2007, 2008), un campionato spagnolo (2011-2012), due Coppe di Spagna
(2010-2011, 2013-2014), una Supercoppa spagnola (2012), 3 UEFA Champions League
(2013-2014, 2015-2016), una Supercoppa UEFA (2014) e tre Coppe del mondo per
club FIFA (2008, 2014, 2016).

Con la nazionale portoghese ha giocato tre Mondiali (2006, 2010, 2014) e quattro
Europei (2004, 2008, 2012, 2016), vincendo quello del 2016 (il primo nella
storia del Portogallo). Conta 136 presenze e 68 reti con la maglia dei lusitani,
primo calciatore sia per numero di presenze sia per quanto riguarda le reti
realizzate.

È comparso ininterrottamente nella classifica del Pallone d'oro dal 2004,
vincendolo per 4 volte (nel 2008, 2013, 2014 e 2016), record per un giocatore
europeo. È stato insignito anche del premio FIFA World Player of the Year nel
2008, dell'UEFA Best Player in Europe nel 2014 e 2016 e del The Best FIFA Men's
Player sempre nel 2016. Inoltre è il giocatore del Real Madrid ad aver siglato
più reti (390) in tutte le competizioni ufficiali.

È nato nel 1985 a Funchal da Maria Dolores dos Santos Aveiro e José Dinis
Aveiro. Il nome Cristiano è dovuto alla fede cristiana della madre, mentre il
secondo nome, Ronaldo, fu scelto in onore di Ronald Reagan, attore preferito del
padre e presidente degli Stati Uniti a quell'epoca. Ha un fratello maggiore,
Hugo (nato nel 1975), e due sorelle maggiori, Elma (nata nel 1974) e Liliana
Cátia (nata nel 1976).

Nel luglio 2010 annuncia di essere diventato padre, affermando che si prenderà
la custodia del bambino e che la madre resterà anonima.

È testimonial di varie aziende, tra cui Clear, Giorgio Armani e Nike: il 23
febbraio 2010, in collaborazione con quest'ultima, gli è stata dedicata una
statua di 10 metri raffigurante lui stesso nel centro della città di Madrid. È
inoltre apparso nelle copertine dei videogiochi PES 2012 e PES 2013.

Nell'ottobre del 2013 ha lanciato la propria linea di intimo, chiamata CR7
(soprannome con cui è noto, frutto dell'abbinamento delle sue iniziali col suo
numero di maglia), disegnata in collaborazione con lo stilista statunitense
Richard Chai. Nel settembre del 2015 ha lanciato il suo profumo: Cristiano
Ronaldo Legacy.

Cristiano Ronaldo si è spesso distinto anche per le sue azioni fuori dal campo
di gioco: vicino alla causa palestinese, nel 2012 ha venduto all'asta la Scarpa
d'oro ottenuta l'anno precedente, destinando il ricavato – un milione e mezzo di
euro – al finanziamento di scuole per i bambini di Gaza; nel febbraio 2013 ha
consegnato un assegno di 100 000 euro ricevuto dalla UEFA al Comitato
Internazionale della Croce Rossa; nel marzo 2014 ha donato a una famiglia
spagnola 70 000 euro per finanziare completamente le cure di un bambino affetto
da una malattia al cervello.

Nel 2015 è stato distribuito in tutto il mondo un documentario sulla sua vita e
sulla sua carriera calcistica, prodotto dal regista inglese Anthony Wonke e
intitolato Ronaldo.

Al 2015, con un patrimonio di 210 milioni di euro, è il calciatore più ricco del
mondo davanti a Lionel Messi e Neymar. Secondo quanto riportato dalla rivista
Forbes nella classifica degli sportivi più pagati del mondo, nel solo 2014 ha
guadagnato 79,6 milioni di dollari, precedendo Lionel Messi (73,8) e piazzandosi
dietro ai pugili Manny Pacquiao (160) e Floyd Mayweather (300).

È dotato di grande velocità palla al piede (è uno dei giocatori più veloci al
mondo, con una velocità massima di 33,6 km/h). Dotato di una grande tecnica
individuale, nel suo bagaglio tecnico rientrano varie finte, tra cui dribbling,
doppi passi, rapidi cambi di direzione e la cosiddetta rabona. Destro naturale,
è in grado di calciare con entrambi i piedi. Giocatore polivalente, capace di
giocare su entrambe le fasce o anche al centro, si definisce un'ala, ma può
adattarsi anche al ruolo di centravanti grazie alle sue capacità di accentrarsi
e di effettuare inserimenti in area dalla fascia sinistra. È spesso autore di
cross dalla fascia, ma ha anche uno spiccato senso del gol e sa segnare sia di
piede sia di testa, anche con tiri potenti da fuori area. Dotato di tempismo,
forza fisica, un ottimo senso della posizione e di uno stacco notevole, eccelle
nel gioco aereo. Nel novero delle sue abilità rientrano infine i calci piazzati:
è un ottimo rigorista e tiratore di punizioni.

Cresce nell'Andorinha, dove comincia a giocare all'età di 7 anni, squadra in cui
suo padre fa il magazziniere, i ragazzi di dodici anni già all'epoca lo volevano
a giocare assieme a loro e pare non passasse mai la palla. Nel 1995 si
trasferisce al Nacional, che ne rileva le prestazioni in cambio di due mute di
divise nuove. Due anni più tardi, a 12 anni, approda allo Sporting Lisbona in
cambio di € 12 000, divenendo il ragazzino più pagato del Paese. Gioca per
cinque anni nelle giovanili della squadra e dimostrando presto il proprio
talento.

Esordisce in prima squadra durante una gara contro l'Inter, valevole per il
terzo turno preliminare della Champions League 2002-2003. Nella sua prima
stagione allo Sporting Lisbona colleziona 25 presenze in campionato, di cui 11
da titolare, vincendo la Supercoppa portoghese 2002, pur non giocando il match.

Il 13 agosto 2003, Cristiano Ronaldo si trasferisce al Manchester United per
12,24 milioni di sterline, diventando così il teenager più costoso nella storia
del calcio inglese. Oltre a ciò diventa anche il primo giocatore portoghese dei
Red Devils.

Chiede di vestire la maglia numero 28 (come allo Sporting), per evitare
pressioni ed eventuali paragoni nel caso scegliesse la numero 7, storicamente
amata dai tifosi del Manchester, essendo stata in passato di campioni come
George Best, Bryan Robson, Éric Cantona e, fino alla stagione precedente, David
Beckham: viene tuttavia convinto da Alex Ferguson ad indossare proprio il 7.

Esordisce con i Red Devils il 16 agosto 2003 contro il Bolton, subentrando al
60' al posto di Nicky Butt. Segna la sua prima marcatura per il Manchester con
un calcio di punizione, nella vittoria per 3-0 ai danni del Portsmouth il 1º
novembre 2003. Dopo aver pagato un periodo di adattamento al calcio inglese,
Ronaldo si rende protagonista di una buona stagione d'esordio, collezionando 29
presenze in campionato (40 totali) e segnando anche il primo gol nella finale di
Coppa d'Inghilterra vinta per 3-0 contro il Millwall.

Il 19 marzo 2008 - con la doppietta segnata ai danni del Bolton - il portoghese
supera George Best, che nella stagione 1967-1968 aveva messo a segno 33 gol tra
coppe e campionato. Il record era rimasto imbattuto per quarant'anni.

L'8 giugno contribuisce alla conquista della UEFA Champions League 2007-2008 da
parte del Manchester, realizzando il gol del momentaneo 1-0 contro il Chelsea.
La partita si deciderà ai tiri di rigore, che vedranno i Red Devils prevalere
per 6-5, nonostante un errore dello stesso Ronaldo. Chiude la stagione con 42
centri in 49 partite disputate.

A fine stagione si laurea capocannoniere - con 31 gol in 34 partite - della
Premier League (che gli consentono di vincere la Scarpa d'oro 2008, con 62
punti) e della Champions League, con 8 gol in 11 partite, contribuendo in
maniera decisiva alla conquista dell'accoppiata titolo inglese-Champions League
da parte dei Red Devils.

Il 21 dicembre 2008 vince con la propria squadra la Coppa del mondo per club
FIFA 2008.

Termina l'avventura con la maglia dello United segnando 118 gol in 292 partite e
vincendo in quattro occasioni il premio FA Premier League Player of the Month
(novembre e dicembre 2006, gennaio e marzo 2008).

L'11 giugno 2009 il Manchester United annuncia di aver accettato l'offerta di 80
milioni di sterline (circa € 94 milioni) da parte del Real Madrid e autorizza
quindi il club a trattare col giocatore. Quindici giorni dopo il club madrileno
annuncia di aver ufficialmente siglato l'accordo con il Manchester United per il
trasferimento di Cristiano Ronaldo in Spagna a partire dal 1º luglio. Per lui il
club ha fissato una clausola rescissoria di 1 miliardo di euro, una somma che
non ha eguali nella storia del calcio. La sua presentazione ufficiale, il 6
luglio allo Stadio Santiago Bernabéu, è seguita da 80 000 tifosi.

Presa la maglia numero 9, esordisce nella Liga il 29 agosto 2009 nell'anticipo
della prima giornata, Real Madrid-Deportivo (3-2), e segna il suo primo gol con
la nuova maglia su calcio di rigore. Conclude la stagione con 35 presenze e 33
reti. In seguito all'addio al club di Raúl sceglie di indossare la maglia numero
7.

Il 20 aprile 2011 il Real vince - grazie a una sua rete contro il Barcellona -
la Coppa del Re. È il primo giocatore del Real Madrid a superare, con 51 gol, il
record di 47 gol stagionali di Ferenc Puskás del 1959-1960.

Il 4 novembre riceve per la seconda volta la Scarpa d'oro (precedentemente aveva
ottenuto il riconoscimento nel 2008) come miglior cannoniere europeo della
passata stagione. Ronaldo con 40 gol e 80 punti complessivi, precede Lionel
Messi e Antonio Di Natale.

Il 2 maggio 2012 conquista il suo primo scudetto spagnolo con il Real Madrid,
nella partita vinta contro l'Athletic Bilbao per 3-0.

Il 29 agosto 2012 vince la Supercoppa di Spagna. Il 13 gennaio 2014 vince il suo
secondo Pallone d'oro in carriera, primo Pallone d'oro FIFA per il portoghese.

Il 24 maggio 2014 il Real si impone 4-1 in finale di Champions contro l'Atletico
Madrid, vincendo la decima Coppa dei Campioni della sua storia. Ronaldo sigla la
quarta rete, diventando il secondo giocatore nella storia del calcio a segnare
in due finali con due squadre diverse (il primo a riuscirci è stato il difensore
jugoslavo Velibor Vasovic).

Apre la sua sesta stagione con la maglia del Real Madrid marcando una doppietta
in Supercoppa UEFA, che permette alla sua squadra madrilena di vincere il titolo
per la seconda volta nella sua storia, grazie a un risultato di 2-0, contro il
Siviglia.

Il 13 settembre seguente, realizza il suo 14° gol ai danni dell'Atletico Madrid,
divenendo il miglior marcatore nella storia di tale Derby.

Il 12 gennaio 2015, grazie al 37,66% di voti a favore, conquista il personale
terzo Pallone d'oro in carriera, secondo consecutivo da quando ha assunto la
denominazione di Pallone d'oro FIFA.

Il 10 marzo è autore di due marcature nella sconfitta per 3-4 incassata dallo
Schalke 04 in Champions League, che gli permettono di superare Raúl e di
diventare, con 78 reti all'attivo, il miglior marcatore delle Competizioni UEFA
per club. Il 5 aprile seguente, nella storica vittoria per 9-1 sul Granada, è
autore di cinque marcature (settimo giocatore nella storia del Real Madrid a
esserci riuscito) che gli permettono di raggiungere per la prima volta in
carriera tale traguardo.

Il 23 maggio 2015 si laurea per la terza volta in carriera Pichichi. Il 6 giugno
2015, con la conclusione della 60ª edizione della Champions League, si laurea, a
pari merito con i blaugrana Neymar e Lionel Messi con un totale di 10 reti,
capocannoniere della suddetta competizione per la 4ª volta in carriera.

Durante la stagione 2015-2016 infrange due primati di Raúl: diventa infatti il
miglior marcatore nella storia del Real Madrid, dapprima in campionato,
superando le 229 reti dello spagnolo grazie a una cinquina contro l'Espanyol, e
poi in assoluto, toccando - un mese dopo - quota 324 centri in gare ufficiali
con la maglia del club madrileno.

Il 5 marzo 2016 tocca quota 252 reti nella Liga, sorpassando Telmo Zarra al
secondo posto nella classifica dei marcatori di tutti i tempi del campionato
spagnolo.

Il 28 maggio 2016 realizza l'ultimo rigore che consente al Real Madrid di
vincere la propria undicesima Champions League contro i cugini dell'Atlético
(1-1 ai supplementari): per il portoghese si tratta del terzo successo nella
competizione, il secondo in tre anni con i Blancos. Inoltre, con 16 gol in 12
incontri di Champions, Cristiano Ronaldo ottiene il suo quinto titolo di
capocannoniere della massima competizione continentale, eguagliando Messi.
Termina la stagione con un altro record: è l'unico calciatore nella storia a
esser andato a segno per più di 50 volte in competizioni ufficiali in sei
stagioni consecutive (in questa stagione 36 presenze e 35 gol in campionato e 12
presenze e 16 gol in Champions League).

Il 12 dicembre 2016 è premiato da France Football con il secondo Pallone d'oro
della carriera, il quarto contando anche i Palloni d'oro FIFA, mentre il 9
gennaio 2017, nell'ambito dei The Best FIFA Football Awards 2016, riceve per la
prima volta il The Best FIFA Men's Player (erede del FIFA World Player of the
Year).

Cristiano Ronaldo esordisce con la Nazionale maggiore il 20 agosto 2003, a 18
anni, entrando nel secondo tempo della gara amichevole vinta 1-0 contro il
Kazakistan.

Nel 2004 partecipa all'Europeo, disputato in casa. Il primo gol in Nazionale
arriva il 12 giugno 2004, nella fase a gironi degli Europei contro la Grecia,
match vinto dai greci per 1-2. Nella rassegna continentale, i lusitani
raggiungono la finale proprio contro la Grecia già affrontata nella fase a
gironi, perdendo nuovamente il match per 0-1: Ronaldo fa registrare due reti e
due assist in sei partite. Sempre nel 2004 prende parte ai Giochi olimpici di
Atene, con 3 partite e 1 gol.

È tra i maggiori fautori della qualificazione portoghese al Mondiale in
Germania, segnando 7 gol nelle sfide qualificatorie. Contro l'Iran, il 17
giugno, arriva la sua prima rete nella rassegna mondiale, che sancisce il 2-0
finale. Chiude il Mondiale con 6 presenze e una rete, il Portogallo esce in
semifinale e perde la finale per il terzo posto contro la Germania (3-1).

Il 6 febbraio 2007, nell'amichevole di Londra contro il Brasile, gioca la sua
prima partita da capitano, a 22 anni.

Firma 8 reti nelle qualificazioni a Euro 2008, portando la Nazionale portoghese
alla fase finale dell'Europeo in Austria e Svizzera, in cui il Portogallo viene
eliminato ai quarti di finale dalla Germania (3-2) e Ronaldo segna un solo gol
contro la Rep. Ceca, incontro vinto 1-3. Nel 2010 prende parte al campionato
mondiale in Sudafrica, segnando una rete in quattro apparizioni: il Portogallo è
estromesso dalla Spagna agli ottavi (1-0). Mette a referto 7 marcature nelle
qualificazioni a Euro 2012, trascinando i lusitani fino alla semifinale, persa
contro la Spagna ai tiri di rigore.

Nel 2014 consegue due importanti traguardi statistici: il 3 marzo,
nell'amichevole contro il Camerun vinta 5-1, realizza una doppietta che gli
permette di scavalcare Pauleta e diventare il miglior marcatore di sempre del
Portogallo con 49 gol; il 14 novembre diventa il miglior marcatore nella storia
dei campionati europei, incluse le qualificazioni, con 23 centri.

Tali traguardi sono intervallati da un'anonima partecipazione al Mondiale 2014,
in cui il Portogallo non va oltre la fase a gironi: Ronaldo contribuisce alla
qualificazione della propria Nazionale rendendosi decisivo negli spareggi validi
per l'accesso alla fase finale in Brasile, segnando tutti i quattro gol - tra
andata, vinta 1-0, e ritorno, vinto 3-2 - coi quali i portoghesi battono la
Svezia.

Nel 2016 vince l'Europeo svoltosi in Francia. Dopo un inizio poco brillante,
contrassegnato da poca lucidità e anche da un rigore sbagliato, segna una
doppietta nella partita contro l'Ungheria (3-3), valida per la terza giornata
della fase a gironi, permettendo ai lusitani di qualificarsi agli ottavi di
finale come una delle migliori terze classificate. Contribuisce al
raggiungimento della finale propiziando il gol di Ricardo Quaresma agli ottavi
contro la Croazia (0-1), segnando il primo rigore contro la Polonia ai quarti e
aprendo le marcature nella semifinale contro il Galles (2-0). Durante la finale
contro la Francia, in seguito a una dura entrata di Dimitri Payet, è costretto a
lasciare il campo al 25'. Nonostante la sua uscita dal campo, il Portogallo
riesce a vincere per 1-0, grazie al goal decisivo di Éder durante i tempi
supplementari, laureandosi campione d'Europa per la prima volta nella sua
storia.

Globalmente Cristiano Ronaldo, tra club, Nazionale maggiore e Nazionali
giovanili, ha segnato 599 gol in 874 partite, alla media di 0,69 reti a partita.
In Nazionale è il miglior marcatore della storia con 68 gol e il primo giocatore
per presenze con 136 partite giocate.



https://it.wikipedia.org/wiki/Luigi_Pirandello

Luigi Pirandello (Girgenti, 28 giugno 1867 – Roma, 10 dicembre 1936) è stato un
drammaturgo, scrittore e poeta italiano, insignito del Premio Nobel per la
letteratura nel 1934. Per la sua produzione, le tematiche affrontate e
l'innovazione del racconto teatrale è considerato tra i maggiori drammaturghi
del XX secolo. Tra i suoi lavori spiccano diverse novelle e racconti brevi (in
dialetto e in lingua) e circa quaranta drammi, l'ultimo dei quali incompleto.

Luigi Pirandello, figlio di Stefano Pirandello e Caterina Ricci-Gramitto,
appartenenti a famiglie di agiata condizione borghese, dalle tradizioni
risorgimentali, nacque nel 1867 in contrada Càvusu a Girgenti, nome con cui era
nota, fino al 1929, la città siciliana di Agrigento.

Nell'imminenza del parto che doveva avvenire a Porto Empedocle, per un'epidemia
di colera che stava colpendo la Sicilia, il padre Stefano aveva deciso di
trasferire la famiglia in un'isolata tenuta di campagna per evitare il contatto
con la pestilenza. Porto Empedocle, prima di chiamarsi così, era una borgata
(Borgata Molo) di Girgenti (l'odierna Agrigento).

Quando nel 1853 si decise che la borgata divenisse comune autonomo «La linea di
confine fra i due comuni venne fissata all'altezza della foce di un fiume
essiccato che tagliava in due la contrada chiamata "u Càvuso" o "u Càusu"
(pantalone) [...] Questo Càvuso apparteneva metà al nuovo comune di Porto
Empedocle e l'altra metà al Comune di Girgenti [...] A qualche impiegato
dell'ufficio anagrafe parse che non era cosa [che si scrivesse che qualcuno
fosse nato in un paio di pantaloni] e cangiò quel volgare "Càusu" in "Caos"».

Il padre, Stefano Pirandello, aveva partecipato tra il 1860 e il 1862 alle
imprese garibaldine; aveva sposato nel 1863 Caterina, sorella di un suo
commilitone, Rocco Ricci Gramitto.

Il nonno materno di Luigi, Giovanni Ricci Gramitto, era stato tra gli esponenti
di spicco della rivoluzione siciliana del 1848-49 e, escluso dall'amnistia al
ritorno del Borbone, era fuggito in esilio a Malta dove era morto un anno dopo,
nel 1850, a soli 46 anni.

Il nonno paterno, Andrea, era stato un armatore e ricco uomo d'affari di Pra',
ora quartiere di Genova. La famiglia di Pirandello viveva in una situazione
economica agiata, grazie al commercio e all'estrazione dello zolfo.

L'infanzia di Pirandello fu serena ma, come lui stesso avrebbe raccontato nel
1935, fu caratterizzata anche dalla difficoltà di comunicare con gli adulti e in
specie con i suoi genitori, in modo particolare con il padre. Questo lo stimolò
ad affinare le sue capacità espressive e a studiare il modo di comportarsi degli
altri per cercare di corrispondervi al meglio.

Fin da ragazzo soffriva d'insonnia e dormiva abitualmente solo tre ore per
notte.

Il giovane Luigi era molto devoto alla Chiesa cattolica grazie all'influenza che
ebbe su lui una serva di famiglia, che lo avvicinò alle pratiche religiose, ma
inculcandogli anche credenze superstiziose fino a convincerlo della paurosa
presenza degli spiriti. La chiesa e i riti della confessione religiosa gli
permettevano di accostarsi ad un'esperienza di misticismo, che cercherà di
raggiungere in tutta la sua esistenza.

Si allontanò dalle pratiche religiose per un avvenimento apparentemente di poco
conto: un prete aveva truccato un'estrazione a sorte per far vincere un'immagine
sacra al giovane Luigi; questi rimase così deluso dal comportamento
inaspettatamente scorretto del sacerdote che non volle più avere a che fare con
la Chiesa, praticando una religiosità del tutto diversa da quella ortodossa.

Dopo l'istruzione elementare impartitagli da maestri privati, andò a studiare in
un istituto tecnico e poi al ginnasio. Qui si appassionò subito alla
letteratura. A soli undici anni scrisse la sua prima opera, "Barbaro", andata
perduta. Per un breve periodo, nel 1886, aiutò il padre nel commercio dello
zolfo, e poté conoscere direttamente il mondo degli operai nelle miniere e
quello dei facchini delle banchine del porto mercantile.

Iniziò i suoi studi universitari a Palermo nel 1886, per recarsi in seguito a
Roma, dove continuò i suoi studi di filologia romanza che poi, anche a causa di
un insanabile conflitto con il rettore dell'ateneo capitolino, dovette
completare su consiglio del suo maestro Ernesto Monaci, a Bonn (1889).

A Bonn, importante centro culturale di quei tempi, Pirandello seguì i corsi di
filologia romanza ed ebbe l'opportunità di conoscere grandi maestri come Franz
Bücheler, Hermann Usener e Richard Förster. Si laureò nel 1891 con una tesi
sulla parlata agrigentina "Foni ed evoluzione fonetica del dialetto di Girgenti"
(Laute und Lautentwicklung der Mundart von Girgenti), in cui descrisse il
dialetto della sua città e quelli dell'intera provincia, che suddivise in
diverse aree linguistiche. Il tipo di studi gli fu probabilmente di fondamentale
aiuto nella stesura delle sue opere, dato il raro grado di purezza della lingua
italiana utilizzata.

Nella città tedesca alla fine di gennaio del 1890 conobbe a una festa in
maschera la giovane Jenny Schulz-Lander, della quale si innamorò e con cui andò
ad abitare nella pensione tenuta dalla madre della ragazza. A lei dedicherà i
versi di Pasqua di Gea dove la descriveva come «lucifera fanciulla, tu che il
mio tutto sei e pur, forse, sei nulla» e la ricorderà anche nei versi di Fuori
di chiave: «Fuori la neve eterna fiocca; / piano l'uscio s'apre e, un dito in
bocca, / entra scalza Jenny...» Quarant'anni dopo, Pirandello ormai famoso,
durante un soggiorno a New York ricevette un biglietto, a cui non rispose, da
Jenny, che nel frattempo era diventata scrittrice.

Nel 1892 Pirandello si trasferì a Roma, dove poté mantenersi grazie agli assegni
mensili inviati dal padre. Qui conobbe Luigi Capuana che lo aiutò molto a farsi
strada nel mondo letterario e che gli aprì le porte dei salotti intellettuali
dove ebbe modo di conoscere giornalisti, scrittori, artisti e critici.

Nel 1894, a Girgenti, Pirandello sposò Maria Antonietta Portulano (1871 - 1959),
figlia di un ricco socio del padre. Questo matrimonio concordato soddisfaceva
anche gli interessi economici della famiglia di Pirandello. Nonostante ciò tra i
due coniugi nacque veramente l'amore e la passione. Grazie alla dote della
moglie, la coppia godeva di una situazione molto agiata, che permise ai due di
trasferirsi a Roma.

Nel 1895, a completare l'amore tra gli sposi, nacque il primo figlio: Stefano
(1895–1972), a cui seguirono due anni dopo, Rosalia (Lietta) (1897-1971) e nel
1899 Fausto (1899–1975).

Nel 1903, un allagamento e una frana nella miniera di zolfo di Aragona di
proprietà del padre, nella quale era stata investita parte della dote di
Antonietta, e da cui anche Pirandello e la sua famiglia traevano un notevole
sostentamento, li ridusse sul lastrico.

Questo avvenimento accrebbe il disagio mentale, già manifestatosi, della moglie
di Pirandello, Antonietta. Ella era sempre più spesso soggetta a crisi
isteriche, causate anche dalla gelosia, a causa delle quali o lei rientrava dai
genitori in Sicilia, o Pirandello era costretto a lasciare la casa. La malattia
prese la forma di una gelosia delirante e paranoica, che la portava a scagliarsi
contro tutte le donne che parlassero col marito, o che lei pensava che volessero
avere un qualche tipo di rapporto con lui; perfino la figlia Lietta susciterà la
sua gelosia, e a causa del comportamento della madre tenterà il suicidio e poi
se ne andrà di casa. La chiamata alle armi di Stefano nella Grande Guerra
peggiorò ulteriormente la sua situazione mentale.

Solo diversi anni dopo, nel 1919, egli, ormai disperato, acconsentì che
Antonietta fosse ricoverata in un ospedale psichiatrico. Antonietta Portulano
morirà in una clinica per malattie mentali di Roma, sulla via Nomentana, nel
1959 a 88 anni di età. La malattia della moglie portò lo scrittore ad
approfondire, portandolo ad avvicinarsi alle nuove teorie sulla psicoanalisi di
Sigmund Freud, lo studio dei meccanismi della mente e ad analizzare il
comportamento sociale nei confronti della malattia mentale.

Spinto dalle ristrettezze economiche e dallo scarso successo delle sue prime
opere letterarie, e avendo come unico impiego fisso la cattedra di stilistica
all'Istituto superiore di magistero femminile (che tenne dal 1897 al 1922), lo
scrittore dovette impartire lezioni private di italiano e di tedesco,
dedicandosi anche intensamente al suo lavoro letterario. Dal 1909 iniziò anche
una collaborazione con il Corriere della Sera.

Il suo primo grande successo fu merito del romanzo Il fu Mattia Pascal, scritto
nelle notti di veglia alla moglie paralizzata nelle gambe. Il libro fu
pubblicato nel 1904 e subito tradotto in diverse lingue. La critica non dette
subito al romanzo il successo che invece ebbe tra il pubblico. Numerosi critici
non seppero cogliere il carattere di novità del romanzo, come d'altronde di
altre opere di Pirandello.

Perché Pirandello arrivasse al successo si dovette aspettare il 1922, quando si
dedicò totalmente al teatro. Lo scrittore siciliano aveva rinunciato a scrivere
opere teatrali, quando l'amico Nino Martoglio gli chiese di mandare in scena nel
suo Teatro Minimo presso il Teatro Metastasio di Roma alcuni suoi lavori: Lumie
di Sicilia e l' Epilogo, un atto unico scritto nel 1892. Pirandello acconsentì e
la rappresentazione il 9 dicembre del 1910 dei due atti unici ebbe un discreto
successo. Tramite i buoni uffici del suo amico Martoglio anche Angelo Musco
volle cimentarsi con il teatro pirandelliano: Pirandello tradusse per lui in
siciliano Lumie di Sicilia, rappresentato con grande successo al Teatro Pacini
di Catania il 1º luglio 1915. Cominciò da questa data la collaborazione con
Musco che incominciò a guastarsi dopo qualche tempo per la diversità di opinioni
sulla messa in scena di Musco della commedia Liolà nel novembre del 1916 al
teatro Argentina di Roma: «Gravi dissensi» di cui Pirandello scriveva nel 1917
al figlio Stefano.

La guerra fu un'esperienza dura per Pirandello; il figlio Stefano venne infatti
imprigionato dagli austriaci, e, una volta rilasciato, ritornò in Italia
gravemente malato e con i postumi di una ferita. Durante la guerra, inoltre, le
condizioni psichiche della moglie si aggravarono al punto da rendere inevitabile
il ricovero in manicomio (1919) dove rimase, come detto, fino alla morte. Dopo
la guerra, lo scrittore si immerse in un lavoro frenetico, dedicandosi
soprattutto al teatro. Nel 1925 fondò la Compagnia del Teatro d'Arte di Roma con
due grandissimi interpreti dell'arte pirandelliana: Marta Abba e Ruggero
Ruggeri. Con questa compagnia cominciò a viaggiare per il mondo: le sue commedie
vennero rappresentate anche nei teatri di Broadway. Nel giro di un decennio
arrivò ad essere il drammaturgo di maggior fama nel mondo, come testimonia il
premio Nobel per la letteratura ricevuto nel 1934. Degno di nota fu lo stretto
rapporto con la giovane Abba, sua musa ispiratrice, della quale Pirandello,
secondo molti biografi e conoscenti, era innamorato forse solamente in maniera
platonica.

Molte delle opere pirandelliane cominciavano intanto ad essere trasposte al
cinema: Pirandello andava spesso ad assistere alla lavorazione dei film; andò
anche negli Stati Uniti, dove famosi attori e attrici di Hollywood, come Greta
Garbo, interpretavano i suoi soggetti. Nell'ultimo di questi viaggi (1935) andò
a trovare, su invito, Albert Einstein a Princeton. In una conferenza stampa
Pirandello difese con veemenza la politica estera del fascismo, con la guerra
d'Etiopia, accusando i giornalisti statunitensi di ipocrisia, citando il
colonialismo contro i nativi americani.

Pirandello non aveva mai preso specifiche posizioni politiche, tranne
l'ammirazione per il patriottismo garibaldino di famiglia, unica certezza in
un'epoca di crisi. L'idea politica di fondo di Pirandello era legata
principalmente a questo patriottismo risorgimentale. Una sua lettera apparsa nel
1915 sul Giornale di Sicilia testimonia gli ideali patriottici della famiglia,
proprio nei primi mesi dallo scoppio della Grande Guerra durante la quale il
figlio Stefano fu fatto prigioniero dagli austriaci e rinchiuso, per la maggior
parte della prigionia, nel campo di concentramento di Pian di Boemia, presso
Mauthausen. Pirandello non riuscì a far liberare il figlio malato neppure con
l'intervento del papa Benedetto XV.

Nella sua vita condivise alcune delle idee dei giovani Fasci siciliani e del
socialismo; ne I vecchi e i giovani si nota come l'idea politica di Pirandello
era stata oscurata dalla riflessione "umoristica". Per Pirandello, i siciliani
avevano subìto le peggiori ingiustizie dai vari governi italiani: è questa
l'unica idea forte che ci presenta.

Nella prima guerra mondiale, come detto, fu un interventista, anche se avrebbe
preferito che il figlio non partecipasse in prima linea alla guerra, cosa che
invece Stefano farà, arruolandosi volontario immediatamente e rimanendo ferito e
prigioniero degli austriaci, situazione che sarà estremamente angosciosa per lo
scrittore. Nel primo dopoguerra non aderì subito ai Fasci di combattimento,
tuttavia pochi anni dopo espliciterà l'adesione al fascismo, ormai
istituzionalizzato. Il 28 ottobre 1923 fu ricevuto da Mussolini a Palazzo Chigi.
Il 17 settembre 1924 Pirandello chiese l'iscrizione al PNF inviando un
telegramma a Mussolini, pubblicato subito dall'agenzia Stefani:

Il telegramma arrivava in un momento di grande difficoltà per il presidente del
Consiglio dopo il ritrovamento il 16 agosto del corpo dell'on. Giacomo
Matteotti.

Per la sua adesione al fascismo, Pirandello fu pubblicamente duramente attaccato
da alcuni intellettuali e politici italiani fra cui il deputato liberale
Giovanni Amendola che in un articolo arrivò a dargli dell'"accattone" che voleva
a tutti i costi divenir senatore del Regno. Pirandello, pur non ritrovandosi
caratterialmente con Mussolini e molti gerarchi, che riteneva persone troppo
rozze e volgari, oltre che poco interessati alla vera arte, non rinnegò mai la
sua adesione al fascismo, motivata tra le altre cose da una profonda sfiducia
nei regimi socialdemocratici (così come non si interessò mai del marxismo, solo
ne I vecchi e i giovani mostra un leggero interesse per il socialismo), regimi
nei quali sin da inizio novecento si andavano trasformando le democrazie
liberali, che riteneva a loro volta corrotte, portando ad esempio gli scandali
dell'età giolittiana e il trasformismo; provava inoltre un deciso disprezzo per
la classe politica del tempo, che avrebbe voluto vedere, nichilisticamente,
cancellata dalla vita del Paese, e una forte sfiducia verso la «massa» caotica
del popolo, che andava, secondo lui, istruita e guidata da una sorta di "monarca
illuminato".

Nel 1925 Pirandello fu tra i firmatari del Manifesto degli intellettuali
fascisti, redatto da Giovanni Gentile. L'adesione di Pirandello al Fascismo fu
per molti imprevista e sorprese anche i suoi più stretti amici; sostanzialmente
egli, per un certo conservatorismo che comunque aveva, guardava al Duce come
riorganizzatore di una società in disfacimento e ormai completamente
disordinata.

Un'altra motivazione addotta per spiegare tale scelta politica è che il fascismo
lo riconduceva a quegli ideali patriottici e risorgimentali di cui Pirandello
era convinto sostenitore, anche per le radici garibaldine del padre. Pirandello
vedeva, secondo questa tesi, nel Fascismo la prima idea originale
post-risorgimentale, che doveva rappresentare la "forma" nuova dell'Italia
destinata a divenire modello per l'Europa.

Potrebbe apparire un punto di contatto tra Pirandello e il fascismo il sostenuto
relativismo filosofico di entrambi. In realtà ben diverso è il relativismo
morale fascista fondato sull'attivismo soreliano e il relativismo esistenziale
pirandelliano che si richiama all'originario movimento scettico-razionale
europeo della fine del XIX secolo e l'inizio del XX.

Sempre nel solco di Amendola e dei critici antifascisti vi è anche un commento
più pragmatico alla sua iscrizione al Partito fascista, la quale avrebbe avuto
origine nel suo ricercare finanziamenti per la creazione della sua nuova
compagnia teatrale, che avrebbe così avuto il sostegno del regime e le relative
sovvenzioni, anche se il governo, perfino dopo il Nobel, gli preferì sempre
Gabriele D'Annunzio e Grazia Deledda, anche lei vincitrice del premio, come
letterati ideali del regime, mentre Pirandello ebbe molta difficoltà a reperire
i fondi statali, che Mussolini spesso non voleva concedergli.

In ogni caso, come detto, non furono infrequenti suoi scontri violenti con
autorità fasciste e dichiarazioni aperte di apoliticità: «Sono apolitico: mi
sento soltanto uomo sulla terra. E, come tale, molto semplice e parco; se vuole
potrei aggiungere casto...». Clamoroso fu il gesto del 1927, narrato da Corrado
Alvaro, in cui Pirandello a Roma strappò la sua tessera del partito davanti agli
occhi esterrefatti del Segretario Nazionale. Nonostante ciò, una rottura aperta
col fascismo non si consumerà mai.

Nel 1929 fu uno dei primi 30 accademici, nominati direttamente da Mussolini,
della neo costituita Reale Accademia d'Italia.

Nel 1935, in nome dei suoi ideali patriottici, partecipò alla raccolta dell'"oro
per la patria" donando la medaglia del premio Nobel ricevuto l'anno prima, cosa
fatta, tra gli altri, anche dall'antifascista Benedetto Croce, che donò la
medaglia da senatore.

Questa scelta di adesione al regime è stata spesso sia minimizzata sia
accentuata dalla critica, poiché sostanzialmente l'ideologia fascista non ebbe
mai parte nella vita e nell'opera pirandelliana, abbastanza avulse della realtà
politica, così che egli non fu in grado di vedere e giudicare le violenze
fasciste; tuttavia il contenuto idealmente anarchico, corrosivo, pessimista e
quasi sempre anti-sistema delle sue opere era guardato con sospetto da molti
intellettuali e uomini politici del PNF, che non lo consideravano una vera "arte
fascista". La critica fascista difatti non sempre esaltava le opere di
Pirandello, spesso considerandole non conformi agli ideali fascisti: vi si
vedeva una certa insistenza e considerazione di quella borghesia altolocata (che
pure Pirandello non amava particolarmente) che il fascismo formalmente
condannava come corrotta e decadente. Gli arzigogoli filosofici dei personaggi
dei drammi borghesi pirandelliani erano considerati quanto di più lontano
dall'attivismo fascista.

Anche dopo l'attribuzione del Nobel parecchi lavori furono accusati dalla stampa
di regime di disfattismo tanto che anche Pirandello finì tra i "controllati
speciali" dell'OVRA. Negli ultimi anni viaggerà difatti molto, andrà in Francia
e negli Stati Uniti, quasi in un volontario esilio dal clima culturale italiano
di quegli anni. Nonostante i suoi elogi al capo del governo, il Duce farà
sequestrare l'opera La favola del figlio cambiato, per alcune scene ritenute non
consone, impedendone le repliche (a Pirandello verrà imposta, per contrasto, la
regia dell'opera dannunziana La figlia di Jorio).

Le volontà testamentarie di Pirandello, infine, che negavano ogni funerale e
celebrazione dopo la morte dello scrittore, metteranno in imbarazzo i fascisti e
lo stesso Mussolini, che ordinò così alla stampa che non ci fossero troppe
celebrazioni postume sui quotidiani, ma che ne fosse data solo la notizia, come
di un semplice fatto di cronaca.

Luigi Pirandello amava trascorrere ampi periodi dell'anno nella quiete di
Soriano nel Cimino (VT) un'amena e bella cittadina ricca di monumenti storici ed
immersa nei boschi del Monte Cimino. In particolare Pirandello rimase
affascinato dalla maestosità e dalla quiete di uno stupendo castagneto situato
nella località di "Pian della Britta", a cui volle dedicare un'omonima poesia,
che oggi è scolpita su una lapide di marmo posta proprio in tale località.

Pirandello ambientò a Soriano nel Cimino (citando luoghi, località e personaggi
realmente esistiti) anche due tra le sue più celebri novelle Rondone e
Rondinella e Tomassino ed il filo d'erba. A Soriano nel Cimino, è rimasto vivo
ancora oggi il ricordo di Pirandello a cui sono dedicati monumenti, lapidi e
strade.

Luigi Pirandello frequentò anche Arsoli per molti anni, soprattutto durante i
periodi estivi, dove amava dissetarsi con una gassosa nell'allora bar Altieri in
piazza Valeria. Il suo amore per il paese si ritrova nella definizione che egli
stesso diede ad Arsoli chiamandola "La piccola Parigi".

Grande appassionato di cinematografia, mentre assisteva a Cinecittà alle riprese
di un film tratto dal suo romanzo Il fu Mattia Pascal, nel novembre 1936 si
ammalò di polmonite. Pirandello aveva 69 anni, e aveva già subito due attacchi
di cuore; il suo corpo, ormai segnato dal tempo e dagli avvenimenti della vita,
non sopportò oltre. Al medico che tentava di curarlo, disse: «Non abbia tanta
paura delle parole, professore, questo si chiama morire»; dopo 15 giorni, la
malattia si aggravò e il 10 dicembre 1936 Pirandello morì, lasciando incompiuto
l'ultimo lavoro teatrale, I giganti della montagna, opera a sfondo mitologico.
Il terzo atto venne ideato e illustrato al figlio Stefano nell'ultima notte di
vita, che lo scrisse poi sotto forma narrativa, tentandone anche una
ricostruzione, onde integrare la sceneggiatura del dramma che solitamente è però
rappresentato nella forma incompiuta, in due atti.

Per Pirandello il regime fascista avrebbe voluto esequie di Stato. Vennero
invece rispettate le sue volontà espresse nel testamento: «Carro d'infima
classe, quello dei poveri. Nudo. E nessuno m'accompagni, né parenti né amici. Il
carro, il cavallo, il cocchiere e basta. Bruciatemi».. Per sua volontà il corpo,
senza alcuna cerimonia, fu cremato, per evitare postume consacrazioni
cimiteriali e monumentali. Le sue ceneri furono deposte in un vaso greco e
portate nella villa di contrada "Caos". Nel 1947, in contrasto con la volontà
dello scrittore, vennero traslate in una bara su richiesta del vescovo di
Agrigento e, dopo una cerimonia religiosa, vennero messe a riposare nuovamente
nella villa, in attesa della costruzione di un monumento. Solo dopo parecchi
anni dalla morte, nel 1962, le ceneri, in un'urna metallica, furono infine
incassate in una scultura monolitica, mentre una parte venne dispersa,
rispettando il desiderio di Pirandello stesso.

Si avvicinò alle teorie dello psicologo Alfred Binet sulla pluralità dell' io.
Pubblicò nel 1908 i saggi Arte e Scienza e L'umorismo caratterizzati da
un'esposizione di stile colloquiale, molto lontana dal consueto discorso
filosofico. Le due opere sono espressione di un'unica maturazione artistica ed
esistenziale che ha coinvolto lo scrittore siciliano all'inizio del Novecento e
che vede come centrale proprio la poetica dell'umorismo.

Nel saggio L'umorismo del 1908 Pirandello distingue il comico dall'umoristico.
Il primo, definito come "avvertimento del contrario", nasce dal contrasto tra
l'apparenza e la realtà. Nel saggio citato Pirandello ce ne fornisce un esempio:

La poetica dell'Umorismo Pirandelliana, in realtà nasce già quando, nel 1904,
pubblica le due premesse de Il fu Mattia Pascal dove richiamandosi a Il
Copernico di Leopardi del 1827 nelle Operette morali riprende l'ironia
letteraria di Leopardi che attribuiva la scoperta copernicana dell'eliocentrismo
alla pigrizia del Sole stanco di girare attorno ai pianeti. Il richiamo a
Copernico si ritrova poi nel saggio su L'umorismo (cap. 5 della seconda parte),
dove Pirandello vede una notazione umoristica nella contrapposizione di due
sentimenti opposti per i quali dopo la scoperta copernicana l'uomo scopre di
essere una parte infinitesimale dell'universo e nello stesso tempo la sua
capacità di compenetrarsene.

L'analisi dell'identità condotta da Pirandello lo portò a formulare la teoria
della crisi dell'io. In un articolo del 1900 scrisse:

Paradossalmente, il solo modo per recuperare la propria identità è la follia,
tema centrale in molte opere, come l'Enrico IV o come Il berretto a sonagli, nel
quale Pirandello inserisce addirittura una ricetta per la pazzia: dire sempre la
verità, la nuda, cruda e tagliente verità, infischiandosene dei riguardi, delle
maniere, delle ipocrisie e delle convenzioni sociali. Questo comportamento
porterà presto all'isolamento da parte della società e, agli occhi degli altri,
alla pazzia.

Abbandonando le convenzioni sociali e morali l'uomo può ascoltare la propria
interiorità e vivere nel mondo secondo le proprie leggi, cala la maschera e
percepisce se stesso e gli altri senza dover creare un personaggio, è
semplicemente persona. Esemplare di tale concezione è l'evoluzione di Vitangelo
Moscarda, protagonista di Uno, nessuno e centomila.

Ancora sulla crisi dell'identità del singolo impotente con la sua razionalità di
fronte al mistero universale che lo circonda, Pirandello, all'inizio del XIII
capitolo del romanzo Il fu Mattia Pascal, espone metaforicamente la sua
filosofia del "lanternino", tramite il monologo che il personaggio di Anselmo
Paleari rivolge al protagonista Mattia Pascal, in cui la piccola lampada
rappresenta il sentimento umano, che non riesce ad alimentarsi se non tramite le
illusioni di fede e ideologie varie ("i lanternoni"), ma che altrimenti provoca
l'angoscia del buio che lo circonda all'uomo, l'animale che ha il triste
privilegio di "sentirsi vivere".

La sua sfiducia verso la fede religiosa tradizionale lo porta ad accentuare così
il proprio vuoto spirituale, che cercò di riempire, come il citato personaggio
del Paleari, con l'interesse personale verso l'occultismo, la teosofia e lo
spiritismo, che tuttavia non gli daranno la serenità esistenziale.

Pirandello svolge una ricerca inesausta sull'identità della persona nei suoi
aspetti più profondi, dai quali dipendono sia la concezione che ogni persona ha
di sé, sia le relazioni che intrattiene con gli altri. Influenzato dalla
filosofia irrazionalistica di fine secolo, in particolare di Bergson, Pirandello
ritiene che l'universo sia in continuo divenire e che la vita sia dominata da
una mobilità inesauribile. L'uomo è in balia di questo flusso dominato dal caso,
ma a differenza degli altri esseri viventi tenta, inutilmente, di opporsi
costruendo forme fisse, nelle quali potersi riconoscere ma che finiscono con il
legarlo a maschere in cui non può mai riconoscersi o alle quali è costretto a
identificarsi per dare comunque un senso alla propria esistenza. Se l'essenza
della vita è il flusso continuo, il perenne divenire, quindi fissare il flusso
equivale a non vivere, poiché è impossibile fissare la vita in un unico punto.
Questa dicotomia tra vita e forma, accompagnerà l'autore in tutta la sua
produzione evidenziando la sconfitta dell'uomo di fronte alla società, dovuta
all'impossibilità di fuggire alle convenzioni di quest'ultima se non con la
follia. Solo il "folle", che pure è una figura sofferente ed emarginata, riesce
talvolta a liberarsi dalla maschera, e in questo caso può avere un'esistenza
autentica e vera, che resta impossibile agli altri in quanto non è fattibile
denudare la maschera o le maschere, la propria identità (Maschere nude è infatti
il titolo della raccolta delle sue opere teatrali).

Questa riflessione, che si rispecchia nelle varie opere con accenti ora lievi
ora gravi e tragici, è stata, ad opera soprattutto dello studioso Adriano
Tilgher, interpretata come un sistema filosofico basato sul contrasto tra la
Vita e la Forma, che talvolta ha fatto esprimere alla critica un giudizio
negativo delle ultime opere precedenti al "teatro dei miti", accusate a volte di
"pirandellismo", cioè di riproporre sempre lo stesso schema di lettura.

Dal contrasto tra la vita e la forma nasce il relativismo psicologico che si
esprime in due sensi: orizzontale, ovvero nel rapporto interpersonale, e
verticale, ovvero nel rapporto che una persona ha con se stessa.

Gli uomini nascono liberi ma il Caso interviene nella loro vita precludendo ogni
loro scelta: l'uomo nasce in una società precostituita dove ad ognuno viene
assegnata una parte secondo la quale deve comportarsi.

Ciascuno è obbligato a seguire il ruolo e le regole che la società impone, anche
se l'io vorrebbe manifestarsi in modo diverso: solo per l'intervento del caso
può accadere di liberarsi di una forma per assumerne un'altra, dalla quale non
sarà più possibile liberarsi per tornare indietro, come accade al protagonista
de Il fu Mattia Pascal.

Queste riflessioni trovano la più esplicita manifestazione narrativa nel romanzo
Uno, nessuno e centomila:

Il relativismo conoscitivo e psicologico su cui si basa il pensiero di
Pirandello si scontra con il conseguente problema dell'incomunicabilità tra gli
uomini: poiché ogni persona ha un proprio modo di vedere la realtà, non esiste
un'unica realtà oggettiva, ma tante realtà quante sono le persone che credono di
possederla e dunque ognuno ha una propria "verità".

I personaggi dei drammi pirandelliani, come il Vitangelo Moscarda del romanzo
Uno, nessuno e centomila e i protagonisti della commedia Sei personaggi in cerca
di autore, di conseguenza avvertono un sentimento di estraneità dalla vita che
li fanno sentire «forestieri della vita» , nonostante la continua ricerca di un
senso dell'esistenza e di un'identificazione di un proprio ruolo, che vada oltre
la maschera, o le diverse e innumerevoli maschere, con cui si presentano al
cospetto della società o delle persone più vicine.

L'uomo accetta la maschera, che lui stesso ha messo o con cui gli altri tendono
a identificarlo. Ha provato sommessamente a mostrarsi per quello che lui crede
di essere ma, incapace di ribellarsi o deluso dopo l'esperienza di vedersi
attribuita una nuova maschera, si rassegna. Vive nell'infelicità, con la
coscienza della frattura tra la vita che vorrebbe vivere e quella che gli altri
gli fanno vivere per come essi lo vedono. Accetta alla fine passivamente il
ruolo da recitare che gli si attribuisce sulla scena dell'esistenza. Questa è la
reazione tipica delle persone più deboli come si può vedere nel romanzo Il fu
Mattia Pascal.

Il soggetto non si rassegna alla sua maschera però accetta il suo ruolo con un
atteggiamento ironico, aggressivo o umoristico. Ne fanno esempio varie opere di
Pirandello come: Pensaci Giacomino, Il giuoco delle parti e La patente. Il
personaggio principale di quest'ultima opera, Rosario Chiàrchiaro, è un uomo
cupo, vestito sempre in nero che si è fatto involontariamente la nomea di
iettatore e per questo è sfuggito da tutti ed è rimasto senza lavoro. Il
presunto iettatore non accetta l'identità che gli altri gli hanno attribuito ma
comunque se ne serve. Va dal giudice e, poiché tutti sono convinti che sia un
menagramo, pretende la patente di iettatore autorizzato. In questo modo avrà un
nuovo lavoro: chi vuole evitare le disgrazie che promanano da lui dovrà pagare
per allontanarlo. La maschera rimane ma almeno se ne ricava un vantaggio.

Vuole togliersi la maschera che gli è stata imposta e reagisce con disperazione.
Non riesce a strapparsela ed allora se è così che lo vuole il mondo, egli sarà
quello che gli altri credono di vedere in lui e non si fermerà nel mantenere
questo suo atteggiamento sino alle ultime e drammatiche conseguenze. Si chiuderà
in una solitudine disperata che lo porta al dramma, alla pazzia o al suicidio.
Da tale sforzo verso un obiettivo irraggiungibile nascerà la voluta follia. La
follia è infatti in Pirandello lo strumento di contestazione per eccellenza
delle forme fasulle della vita sociale, l'arma che fa esplodere convenzioni e
rituali, riducendoli all'assurdo e rivelandone l'inconsistenza.

Solo e unico modo per vivere, per trovare il proprio io, è quello di accettare
il fatto di non avere un'identità, ma solo centomila frammenti (e quindi di non
essere "uno" ma "nessuno"), accettare l'alienazione completa da se stessi.
Tuttavia la società non accetta il relativismo, e chi lo fa viene ritenuto
pazzo. Esemplari sono i personaggi dei drammi Enrico IV, dei Sei personaggi in
cerca d'autore, o di Uno, nessuno e centomila.

Pirandello divenne famoso proprio grazie al teatro che chiama teatro dello
specchio, perché in esso viene raffigurata la vita vera, quella nuda, amara,
senza la maschera dell'ipocrisia e delle convenienze sociali, di modo che lo
spettatore si guardi come in uno specchio così come realmente è, e diventi
migliore. Dalla critica viene definito come uno dei grandi drammaturghi del XX
secolo. Scriverà moltissime opere, alcune delle quali rielaborazioni delle sue
stesse novelle, che vengono divise in base alla fase di maturazione dell'autore:

Generalmente si attribuisce l'interesse di Pirandello per il teatro agli anni
della maturità, ma alcuni precedenti mostrano come tale convinzione necessiti di
una rivalutazione: in gioventù, infatti, Pirandello compose alcuni lavori
teatrali, andati perduti poiché da lui stesso bruciati (tra gli altri, il
copione de Gli uccelli dell'alto). In una lettera del 4 dicembre 1887,
indirizzata alla famiglia, si legge:

È in questa dimensione che si parla di "teatro mentale": lo spettacolo non è
subito passivamente ma serve come pretesto per dar voce ai "fantasmi" che
popolano la mente dell'autore (nella prefazione ai Sei personaggi in cerca
d'autore Pirandello chiarirà di come la Fantasia prenda possesso della sua mente
per presentargli personaggi che vogliono vivere, senza che lui li cerchi).

In un'altra missiva, spedita da Roma e datata 7 gennaio 1888, Pirandello
sostiene che la scena italiana gli appare decaduta:

Nel 1907 pubblica l'importante saggio Illustratori, attori, traduttori dove
esprime le sue idee, ancora negative, sull'esecuzione del lavoro dell'attore nel
lavoro teatrale: questi è infatti visto come un mero traduttore dell'idea
drammaturgica dell'autore, il quale trova dunque un filtro al messaggio che
intende comunicare al pubblico. Il teatro viene poi definito da Pirandello come
un'arte "impossibile", perché "patisce le condizioni del suo specifico anfibio":
un tradimento della scrittura teatrale, che ha di contro "il cattivo regime dei
mezzi rappresentativi, appartenenti alla dimensione adultera dell'eco".

È in questo momento che Pirandello si distacca dalla lezione positivista e,
presa diretta coscienza dell'impossibilità della rappresentazione scenica del
"vero" oggettivo, ricerca nella produzione drammaturgica di scavare l'essenza
delle cose per scoprire una verità altra (come è spiegato nel saggio L'Umorismo
con il sentimento del contrario).

Il 6 ottobre 1924 fondò la compagnia del Teatro d'Arte di Roma con sede al
Teatro Odescalchi con la collaborazione di altri artisti: il figlio Stefano
Pirandello, Orio Vergani, Claudio Argentieri, Antonio Beltramelli, Giovani
Cavicchioli, Maria Letizia Celli, Pasquale Cantarella, Lamberto Picasso, Renzo
Rendi, Massimo Bontempelli e Giuseppe Prezzolini: tra gli attori più importanti
della compagnia figurano Marta Abba, Lamberto Picasso, Maria Letizia Celli,
Ruggero Ruggeri. La compagnia, il cui primo allestimento risale al 2 aprile 1925
con Sagra del signore della nave dello stesso Pirandello e Gli dei della
montagna di Lord Dunsany, ebbe però vita breve: i gravosi costi degli
allestimenti, che non riuscivano ad essere coperti dagli introiti del teatro
semivuoto costrinsero il gruppo, dopo solo due mesi dalla nascita, a rinunciare
alla sede del Teatro Odescalchi. Per risparmiare sugli allestimenti la compagnia
si produsse prima in numerose tournée estere, poi fu costretta allo scioglimento
definitivo, avvenuto a Viareggio nell'agosto del 1928.

Nella fase del Teatro Siciliano Pirandello è alle prime armi e ha ancora molto
da imparare. Anch'essa come le altre presenta varie caratteristiche di rilievo;
i testi sono scritti interamente in lingua siciliana perché considerata
dall'autore più viva dell'italiano e capace di esprimere maggiore aderenza alla
realtà.

Nella fase del teatro nel teatro le cose cambiano radicalmente, per Pirandello
il teatro deve parlare anche agli occhi non solo alle orecchie, a tal scopo
ripristinerà una tecnica teatrale di Shakespeare, il palcoscenico multiplo, in
cui vi può per esempio essere una casa divisa in cui si vedono varie scene fatte
in varie stanze contemporaneamente; inoltre il teatro nel teatro fa sì che si
assista al mondo che si trasforma sul palcoscenico.

Pirandello abolisce anche il concetto della quarta parete, cioè la parete
trasparente che sta tra attori e pubblico: in questa fase, infatti, Pirandello
tende a coinvolgere il pubblico che non è più passivo ma che rispecchia la
propria vita in quella agita dagli attori sulla scena.

In questo periodo Pirandello ebbe un decisivo incontro con un grande autore
teatrale italiano del XX secolo: Eduardo De Filippo. Conseguenza, oltre alla
nascita di un'amicizia che durò tre anni, fu che l'autore napoletano sentì, come
accadde in passato per quello siciliano, il bisogno di allontanarsi dal
"regionalismo" dell'arte verista pur conservandone però le tradizioni e le
influenze.

Le novelle erano considerate le opere più durature, ma i critici moderni hanno
cambiato tale opinione ritenendo le opere teatrali più degne di essere
ricordate. Fare distinzione tra i contenuti delle novelle (o i romanzi) e le
opere teatrali è difficile, in quanto molte novelle sono state messe in opera a
teatro ad esempio: Ciascuno a suo modo deriva dalla novella Si gira...; Liolà ha
il tema preso da un capitolo de Il fu Mattia Pascal; La nuova colonia viene già
presentata in Suo marito.

Analizzando le novelle possiamo renderci conto che ciò che manca veramente è una
delineazione tematica, una cornice, infatti sono presenti un crogiolo di
personaggi ed eventi.

Il tempo in cui le novelle sono ambientate non è definito, infatti alcune si
svolgono nell'epoca umbertina, poi giolittiana e del dopo-giolitti; diversamente
accade nelle novelle cosiddette siciliane, nelle quali il tempo non è fissato,
ma è un tempo antico, di una società che non vuole cambiare e che è rimasta
ferma.

I paesaggi delle novelle sono vari; per quelle dette siciliane si ha spesso il
tipico paesaggio rurale, anche se in alcune troviamo il tema sociale del
contrasto tra le generazioni dovuto all'unità d'Italia. Altro ambiente delle
novelle pirandelliane è la Roma umbertina o giolittiana.

I protagonisti sono sempre alla presa con il male di vivere, con il caso e con
la morte. Non troviamo mai rappresentanti dell'alta borghesia, ma quelli che
potrebbero essere i vicini della porta accanto: sarte, balie, professori,
piccoli proprietari di negozi che hanno una vita sconvolta dalla sorte e da
drammi familiari. I personaggi ci vengono presentati così come appaiono, è
difficile trovare un'approfondita analisi psicologica. Le fisionomie sono spesso
eccentriche, per il sentimento del contrario, hanno un carattere opposto a come
si presentano. I personaggi parlano e ragionano nel presentarsi per come essi
sentono di essere, ma alla fine saranno sempre preda del caso, che li farà
apparire diversi e cambiati.

Pirandello è uno dei più grandi scrittori di novelle. Per tutta la sua vita
proverà a completare "novelle per un anno", così chiamate perché il suo intento
era quello di scrivere 365 novelle, una per ogni giorno dell'anno. Arriverà a
241 nel 1922, solo postume ne usciranno ancora 15.

Dal 1883 al 1912 si svolge la produzione letteraria di Pirandello meno
conosciuta dal grande pubblico, quella delle poesie che, contrariamente alla
composizione teatrale, non esprimono alcun tentativo di rinnovamento
sperimentale estetico, e seguono piuttosto le forme e i metri tradizionali della
lirica classica, pur non rimandando a nessuna delle correnti letterarie presenti
al tempo dello scrittore.

Nell'antologia poetica Mal giocondo, pubblicata a Palermo nel 1889, ma la cui
prima lirica risale al 1880, quando Pirandello aveva appena tredici anni, emerge
uno dei temi dell'ultima estetica pirandelliana del contrasto tra la serena
classicità del mito e l'ipocrisia e la immoralità sociale della contemporaneità.
Sono presenti, come nota lo stesso Pirandello, anche toni umoristici, specie
quelli derivati dal suo soggiorno a Roma



https://it.wikipedia.org/wiki/Stato_Islamico

L'autoproclamato Stato Islamico (abbreviato IS, in arabo: الدولة الإسلامية‎,
al-Dawla al-Islāmiyya) è un gruppo jihadista salafita attivo in Siria e Iraq il
cui capo, Abu Bakr al-Baghdadi, nel giugno 2014 ha unilateralmente proclamato la
nascita di un califfato nei territori caduti sotto il suo controllo in un'area
compresa tra la Siria nord-orientale e l'Iraq occidentale.

Prima di tale proclamazione il gruppo si faceva chiamare "ad-Dawla al-Islāmiyya
fī al-ʿIrāq wa l-Shām" (in arabo: الدولة الإسلامية في العراق والشام‎, ad-Dawla
al-Islāmiyya fī al-ʿIrāqi wa sh-Shām, sigla in arabo داعش, ovvero Dāʿish o
Daesh), tradotto in italiano come Stato Islamico dell'Iraq e della Siria
(Islamic State of Iraq and Syria, ISIS) o Stato Islamico dell'Iraq e del Levante
(Islamic State of Iraq and the Levant, ISIL). La parola araba Shām indica
infatti quella regione geografica che comprende il sud della Turchia, la Siria,
il Libano, Israele, la Giordania e la Palestina e che viene indicata come Grande
Siria o Levante.

Le origini del gruppo risalgono ad "al-Qa'ida in Iraq" (2004–2006), poi
rinominata "Stato Islamico dell'Iraq" (2006–2013), fondata da Abu Mus'ab
al-Zarqawi nel 2004 per combattere l'occupazione americana dell'Iraq e il
governo iracheno sciita sostenuto dagli Stati Uniti d'America dopo il
rovesciamento di Saddam Hussein. Nel 2013 lo Stato Islamico dell'Iraq ha
proclamato unilateralmente l'unificazione del gruppo stesso con la branca
siriana di al-Qaeda, che aveva conquistato una parte del territorio siriano
nell'ambito della guerra civile siriana contro il governo di Baššār al-Asad. In
seguito a questo contrastato annuncio il gruppo, scelta come propria capitale la
città siriana di Raqqa, ha cambiato nome in Stato Islamico dell'Iraq e della
Siria (ISIS).

Nel 2014 l'ISIS ha espanso il proprio controllo in territorio iracheno (con la
presa in giugno di Mossul), proclamando la nascita del "califfato" il 29 giugno
2014. Le rapide conquiste territoriali dell'ISIS hanno finito per attirare la
preoccupazione della comunità internazionale, spingendo gli Stati Uniti e altri
Stati occidentali e arabi a intervenire militarmente contro l'ISIS con
bombardamenti aerei in Iraq da agosto 2014 e in Siria da settembre 2014.

Dapprima alleato di al-Qaida, rappresentata in Siria dal Fronte al-Nusra, l'ISIS
se ne è definitivamente distaccato nel febbraio 2014, diventandone il principale
concorrente per il primato nel jihad globale. Così, a partire dall'ottobre 2014,
altri gruppi jihadisti esterni all'Iraq e alla Siria hanno dichiarato la loro
affiliazione all'ISIS, assumendo il nome di "province" (wilāyāt) dello Stato
Islamico: tra queste, si sono particolarmente distinte per le loro attività la
provincia del Sinai, attiva nella regione egiziana del Sinai, e le province
libiche di Barqa e di Tripoli, attive nel contesto della seconda guerra civile
libica.

L'ONU e alcuni singoli Stati hanno esplicitamente fatto riferimento allo Stato
Islamico come a un'organizzazione terroristica, così come i mezzi d'informazione
in tutto il mondo.

Nel maggio del 2003, in Iraq, Paul Bremer, governatore civile dell'Iraq occupato
dalle forze americane, dopo l'abbattimento del regime sunnita di Saddam Hussein,
emanò un decreto che prevedeva lo scioglimento dell'esercito iracheno.
Improvvisamente 400.000 soldati dello sconfitto esercito iracheno furono esclusi
da incarichi militari e fu negato loro il trattamento pensionistico. Da questo
evento, numerosi ex-militari cominciarono a imbracciare le armi e a combattere
contro gli statunitensi e contro il nuovo governo sciita iracheno da essi
voluto, cominciando a organizzarsi in gruppi di combattimento e a coordinarsi
per riconquistare il potere in Iraq.

Questo gruppo di scontenti si unì nel 2004 alla Jamāʿat al-tawḥīd wa l-jihād,
JTJ (Organizzazione del Tawḥīd e del Jihād). Nell'ottobre dello stesso anno il
capogruppo, Abu Musab al-Zarqawi, giurò fedeltà a Osama bin Laden e cambiò il
nome dello stesso in Tanẓīm Qāʿidat al-jihād fī Bilād al-Rāfidayn, ossia
“Organizzazione della Base del jihād nel Paese dei due Fiumi” (con riferimento
alla Mesopotamia), meglio conosciuto come "al-Qāʿida in Iraq" (AQI), un nome che
non è mai stato usato dal gruppo, ma con cui sono state spesso descritte le sue
varie incarnazioni.

L'organizzazione, con un intento soprattutto propagandistico, cambiò nuovamente
il proprio nome nel gennaio del 2006, questa volta in "Mujāhidīn del Consiglio
della Shura". Il 12 ottobre 2006 il gruppo "Mujāhidīn del Consiglio della Shura"
si unì ad altre quattro fazioni ribelli e il giorno seguente venne annunciata la
fondazione del Dawlat al-ʿIrāq al-Islāmiyya (Stato islamico dell'Iraq, ISI).

Il 9 aprile 2013, dopo essersi ampliato all'interno della Siria, il gruppo
adottò il nome di "Stato Islamico dell'Iraq e del Levante", conosciuto anche
come "Stato Islamico dell'ʿIrāq e di al-Shām" o "Stato Islamico dell'Iraq e
della Siria", ma anche con le forme abbreviate al-Dawla (Lo Stato) e o al-Dawla
al-Islāmiyya (Lo Stato Islamico). Il nome viene abbreviato in ISIS o ISIL.

Il 14 maggio 2014 il Dipartimento di Stato degli Stati Uniti ha annunciato la
sua decisione di usare Islamic State of Iraq and the Levant (ISIL) come nome
identificativo principale del gruppo.

In seguito alla seconda guerra del Golfo, lo jihadista salafita giordano Abu
Mus'ab al-Zarqawi e il suo gruppo di militanti della Jama'at al-Tawhid wa
al-Jihād, fondata nel 1999, raggiunse la notorietà nelle prime fasi della
guerriglia irachena, non solo attaccando le forze della coalizione, ma anche con
attacchi suicidi nei confronti di obiettivi civili e decapitando ostaggi. Il
gruppo di al-Zarqāwī, crescendo in forze, attrasse nuovi combattenti e
nell'ottobre del 2004 si alleò ufficialmente con la rete di al-Qaida di Osama
bin Laden, cambiando il proprio nome in Tanzim Qa'idat al-Jihād fi Bilad
al-Rafidayn (in arabo: تنظيم قاعدة الجهاد في بلاد الرافدين‎, "Organizzazione
della base del jihād nel Paese dei due fiumi", ossia la Mesopotamia), anche
conosciuta come al-Qāʿida in Iraq (AQI).

Gli attacchi contro i civili, il governo iracheno e le forze di sicurezza
aumentarono nei successivi due anni. In una lettera ad al-Zarqawi del luglio
2005 Ayman al-Zawahiri delineò un piano in quattro fasi per espandere la guerra
in Iraq: espellere le forze statunitensi dall'Iraq, stabilire un'autorità
islamica (un emirato), espandere il conflitto ai vicini laici dell'Iraq e
ingaggiare un conflitto arabo-israeliano. Nel gennaio del 2006 AQI unì vari
gruppi ribelli iracheni più piccoli in un'organizzazione chiamata "Mujāhidīn del
Consiglio della Shura".

Questo fu soprattutto un atto propagandistico e un tentativo di dare al gruppo
un sapore più iracheno e forse di allontanare al-Qāʿida da al-Zarqāwī, colpevole
di aver commesso alcuni errori tattici, come gli attentati terroristici di Amman
nel 2005, nel quale vennero colpiti tre alberghi. La rottura definitiva fra i
due gruppi avverrà però solo nel 2013. Il 7 giugno del 2006 al-Zarqawi venne
ucciso in un bombardamento statunitense e gli succedette come capo dell'AQI il
militante egiziano Abu Ayyub al-Masri.

Il 12 ottobre 2006 il gruppo "Mujāhidīn del Consiglio della Shūra" si unì ad
altre quattro fazioni ribelli, che rappresentavano varie tribù arabe irachene,
stringendo la loro alleanza con un giuramento che richiamava, storicamente e
simbolicamente, il Ḥilf al-mutayyabīn ("Patto dei profumati") stilato all'epoca
di Maometto, stretto a Hijaz nel VII secolo. Durante la cerimonia, i
partecipanti giurarono di liberare l'Iraq sunnita dalla Shi'a e dall'oppressione
straniera, di promuovere il nome di Allah e di riportare l'Islam alla sua gloria
passata. Durante questa cerimonia i partecipanti dichiararono:

Il 12 ottobre 2006 venne annunciata la fondazione del Dawlat al-ʿIrāq
al-Islāmiyya (Stato islamico dell'Iraq, ISI), comprendente i sei governatorati
più sunniti dell'Iraq, e Abū ʿOmar al-Baghdādī si autoproclamò comandante, ma di
fatto era solamente un prestanome, dato che il potere era detenuto dall'egiziano
Abū Ayyūb al-Maṣrī, a cui venne dato il titolo di ministro della guerra
all'interno del governo dell'ISI, che era composto da dieci elementi. La
dichiarazione incontrò la critica ostile degli altri gruppi rivali dell'ISI in
Iraq e dei principali ideologi al di fuori dal Paese.

Secondo uno studio dei servizi segreti statunitensi all'inizio del 2007, lo
Stato Islamico aveva pianificato di sottrarre potere nell'area centrale e
occidentale del paese e trasformarle in un califfato. Negli ultimi mesi del 2007
gli attacchi violenti e indiscriminati dell'ISI contro civili iracheni avevano
gravemente danneggiato l'immagine del gruppo e causato una perdita di sostegno
da parte della popolazione, causandone un maggior isolamento. Molti ex
guerriglieri sunniti che precedentemente avevano lavorato con lo Stato Islamico
cominciarono a lavorare con le forze americane.

Le truppe statunitensi fornirono nuovo personale per le operazioni contro lo
Stato Islamico, e ciò permise di catturare o uccidere molti membri di alto
livello del gruppo. al-Qāʿida sembrava aver perso il suo punto d'appoggio in
Iraq e appariva seriamente menomata. Durante il 2008 una serie di offensive
statunitensi e irachene riuscì a scacciare i ribelli pro-Stato Islamico dai loro
rifugi sicuri (come i governatorati di Diyāla e al-Anbar e l'assediata capitale
Baghdad) verso l'area della città di Mossul, nel nord del Paese, l'ultimo dei
grossi campi di battaglia della guerra irachena. Nel 2008 l'ISI si descrive in
stato di "straordinaria crisi", ascrivibile a vari fattori, in particolare ai
Figli dell'Iraq, una coalizione tribale irachena inizialmente sostenuta dagli
Stati Uniti.

Nel 2009 il futuro comandante dell'ISIS, Abu Bakr al-Baghdadi, venne rilasciato
dal campo di detenzione americano di Camp Bucca in seguito al parere di una
commissione che ne raccomandava il "rilascio incondizionato". Secondo la
testimonianza di alcuni ex-internati, il campo era un vero e proprio centro di
indottrinamento e addestramento per terroristi, con classi dedicate
all'apprendimento delle tecniche per costruire autobombe o perpetrare attacchi
suicidi. Sul finire dello stesso anno il comandante delle forze statunitensi in
Iraq, il generale Ray Odierno, ha dichiarato che l'ISI “si è trasformato
significativamente negli ultimi due anni. Quello che una volta era dominato da
individui stranieri è ora diventato sempre più dominato da cittadini iracheni”.
Il 18 aprile 2010 i due principali capi di ISI, Abū Ayyūb al-Maṣrī e Abū ʿOmar
al-Baghdādī, vennero uccisi in un'incursione irachena e statunitense vicino a
Tikrit. In una conferenza stampa del giugno del 2010 il generale Odierno ha
riportato che l'80% dei 42 principali capi dell'ISI, inclusi reclutatori e
finanziatori, sono stati uccisi o catturati, solo otto erano ancora a piede
libero. Ha poi detto che erano stati tagliati fuori dal comando pachistano di
al-Qāʿida, e che i servizi segreti hanno potuto portare a termine con successo
la missione che ha portato all'uccisione di al-Maṣrī e al-Baghdādī in aprile; in
più, il numero di vari attacchi e vittime nei primi cinque mesi di conflitti in
Iraq, è stato il più basso dal 2003.

Il 16 maggio 2012 Abū Bakr al-Baghdādī fu nominato nuovo comandante dello Stato
Islamico dell'Iraq. Al-Baghdadi ricostituì l'alto comando del gruppo, decimato
dagli attacchi, affidando incarichi a ex militari e ufficiali dei servizi
segreti del partito Ba'th che avevano servito sotto il regime di Saddam Hussein.
Questi uomini, molti dei quali già prigionieri delle forze americane, arrivarono
a costituire un terzo dei venticinque più alti gerarchi di al-Baghdādī. Uno di
loro era l'ex colonnello Samīr al-Khalifāwī, anche conosciuto come Ḥajji Bakr,
che ebbe l'incarico di supervisionare le operazioni del gruppo.

Nel luglio del 2012 Abū Bakr al-Baghdādī pubblicò in linea una dichiarazione
audio nella quale annunciava che il gruppo stava ritornando verso le roccaforti
dalle quali gli statunitensi e i Figli dell'Iraq li avevano scacciati prima del
ritiro delle truppe americane. Ha dichiarato inoltre l'inizio di una nuova
offensiva in Iraq chiamata "Abbattere i muri" con l'obiettivo di liberare i
membri del gruppo rinchiusi nelle prigioni irachene. La violenza in Iraq
cominciò a crescere quello stesso mese e nel luglio 2013 i decessi mensili
avevano superato i 1.000 per la prima volta dall'aprile 2008. La campagna
"Abbattere i muri" culminò nel luglio del 2013 con il gruppo che effettuava
incursioni simultanee a Taji e nella prigione di Abū Ghurayb, liberando più di
500 prigionieri, molti dei quali veterani della guerriglia irachena.

Nel marzo del 2011 cominciarono delle proteste contro il governo siriano di
Baššār al-Assad. Nei mesi seguenti la violenza tra i dimostranti e le forze di
sicurezza portò alla graduale militarizzazione del conflitto. Nell'agosto del
2011 Abu Bakr al-Baghdadi cominciò a inviare in Siria membri iracheni e siriani
dell'ISI con esperienza nella guerriglia per formare un'organizzazione
all'interno del Paese. Guidato da un siriano chiamato Abū Muḥammad al-Jawlānī,
il gruppo cominciò a reclutare combattenti e a costituire celle terroristiche in
tutto il Paese. Il 23 gennaio 2012 il gruppo annunciò la sua formazione come
Jabhat al-Nuṣra li-Ahl al-Shām, più conosciuto come Fronte al-Nusra. Al-Nuṣra
crebbe rapidamente diventando una forza combattente sostenuta dall'opposizione
siriana.

Nell'aprile del 2013 al-Baghdadi pubblicò una dichiarazione audio nella quale
annunciò che il Fronte al-Nuṣra, finanziato e sostenuto dallo Stato Islamico
dell'Iraq, non era che un'estensione in Siria dell'ISI, e che i due gruppi si
stavano fondendo insieme col nome "Stato Islamico dell'Iraq e Al-Sham".
Al-Jawani pubblicò una dichiarazione in cui negò la fusione dei due gruppi
lamentandosi che né lui né nessun altro all'interno del comando di al-Nuṣra era
stato consultato in proposito.

Nel giugno del 2013 Al Jazeera disse di aver ottenuto una lettera del capo di
al-Qāʿida Ayman al-Zawahiri, indirizzata a entrambi i comandanti, nella quale
questi si espresse contro la fusione e incaricò un emissario di supervisionare
le relazioni tra i due gruppi per porre fine alle tensioni.

Lo stesso mese al-Baghdadi pubblicò un altro messaggio audio rifiutando la
decisione di al-Zawahiri e dichiarando che la fusione stava proseguendo. Nel
mese di ottobre al-Zawahiri ordinò lo scioglimento di ISIS, dando al Fronte
al-Nuṣra il compito di portare avanti il jihād in Siria, ma al-Baghdadi contestò
la decisione sulla base della giurisprudenza islamica e il gruppo continuò a
operare in Siria. Nel febbraio del 2014, dopo otto mesi di lotta per il potere,
al-Qāʿida rinnegò qualsiasi relazione con ISIS. L'azione di disconoscimento
viene ribadita nuovamente a febbraio 2014 con un comunicato di al-Qāʿida diffuso
via web. Al-Qāʿida ha giudicato troppo estremi i propositi del movimento.

Secondo la giornalista Sarah Birke ci sono "significative differenze" tra il
fronte al-Nuṣra e l'ISIS. Mentre al-Nuṣra agisce attivamente per rovesciare il
governo di Assad, l'ISIS "tende a essere più focalizzata a istituire un proprio
governo nei territori conquistati". L'ISIS è "molto più spietata" nel creare uno
Stato islamico "portando avanti attacchi settari e imponendo immediatamente la
shari'a". Al-Nuṣra ha "un numeroso contingente di combattenti stranieri" ed è
visto da molti siriani come gruppo sviluppatosi localmente; di contro i
combattenti dell'ISIS sono stati descritti come "invasori stranieri" da molti
rifugiati siriani.

L'ISIS conta una grossa presenza nella Siria centrale e settentrionale, dove ha
imposto la shari'a in alcune città. Il gruppo probabilmente controlla le città
di confine di Atmeh, al-Bab, Azaz e Jarablus, e di conseguenza ciò che entra ed
esce tra Siria e Turchia. I combattenti stranieri in Siria comprendono alcuni
terroristi russofoni che erano parte del Jaysh al-Muhājirīn wa l-Anṣār (JMA).
Nel novembre del 2013 Abu Omar al-Shishani, il leader ceceno del JMA, giurò
fedeltà ad al-Baghdadi e il gruppo si divise poi tra chi seguì al-Shishani
unendosi all'ISIS e quelli che continuarono a operare indipendentemente nella
JMA guidati da un nuovo comandante.

Nel maggio del 2014 Ayman al-Zawahiri ordinò al Fronte al-Nuṣra di sospendere
gli attacchi all'ISIS. Nel giugno del 2014, dopo continui combattimenti tra i
due gruppi, il distaccamento di al-Nuṣra nella città siriana di Al–Bukamal,
lungo l'Eufrate al confine con l'Iraq, promise alleanza con l'ISIS.

La sera del 29 giugno 2014 l'ISIS ha proclamato la restaurazione del califfato
islamico, con Abū Bakr al-Baghdādī come califfo. Nella prima notte di ramadan,
lo Shaykh Abu Muhammad al-Adnani al-Shami, portavoce del neonato Stato Islamico,
ha dichiarato che il Consiglio della Shūra del gruppo ha deciso di fondare
formalmente il califfato, descrivendolo come "un sogno che vive nelle profondità
di ogni credente musulmano" e che i musulmani di tutto il mondo dovrebbero
giurare la loro fedeltà al nuovo califfo. La fondazione del califfato è stata
criticata e ridicolizzata da studiosi musulmani e altri islamisti dentro e fuori
i territori occupati, ma molti ribelli erano già stati assimilati dal gruppo.
Nell'agosto del 2014 un alto comandante dello Stato Islamico ha dichiarato che
“nella Siria orientale non c'è più nessun Esercito siriano libero. Tutti i
membri dell'Esercito siriano libero si sono uniti allo Stato Islamico. Secondo
l'Osservatorio siriano per i diritti umani lo Stato islamico ha reclutato più di
6.300 combattenti solo nel mese di luglio 2014, molti di loro provenienti
dall'Esercito siriano libero.

Una settimana prima di cambiare il suo nome in "Stato Islamico", l'ISIS ha preso
Trabil, attraversando così per la prima volta il confine giordano-iracheno.
L'ISIS ha ricevuto un certo sostegno in Giordania, parzialmente dovuto alla
repressione attuata dallo Stato, ma ha intrapreso una campagna di reclutamento
in Arabia Saudita, dove le tribù nel nord hanno rapporti con quelle dell'Iraq
occidentale e della Siria orientale. Raghad Hussein, la figlia del dittatore
Saddam, che ora vive in Giordania, ha pubblicamente espresso il suo sostegno
all'avanzata di ISIS in Iraq, riflettendo l'alleanza di convenienza dei
ba'thisti con ISIS e il suo obiettivo di riconquistare il potere a Baghdad.

Nel giugno del 2014 la Giordania e l'Arabia Saudita hanno dislocato le loro
truppe ai confini con l'Iraq dopo che l'Iraq stesso ne ha perso, o abbandonato,
il controllo dei punti di attraversamento strategici che erano caduti in mano
all'ISIS, compiendo alcuni eccidi come il massacro di Camp Speicher dove
trovarono la morte circa 160 reclute dell'aeronautica militare irachena. Alcune
speculazioni dicono che al-Maliki ha ordinato un ritiro delle truppe dal confine
con l'Arabia Saudita in modo da "aumentare la pressione sull'Arabia Saudita e
portare la minaccia dell'ISIS a sfondare anche quel confine".

Nel luglio del 2014 Abubakar Shekau, leader di Boko Haram, ha dichiarato il suo
sostegno al nuovo califfato e al califfo Ibrahim; nel settembre 2014 ha lanciato
un'offensiva nell'Adamawa e nel Borno, due stati della Nigeria nord–orientale,
seguendo l'esempio dello Stato Islamico. Il 25 dello stesso mese viene distrutta
a Mossul la moschea di Giona che, poiché frequentata anche dai cristiani, viene
considerata dallo Stato Islamico "meta di apostasia". Lo Stato Islamico ha
inoltre imposto ai cristiani di Mossul di abbandonare la città e di lasciare i
propri beni o, in alternativa, di pagare la tassa di protezione, altrimenti
sarebbero stati uccisi.

L'8 agosto 2014 il presidente degli Stati Uniti Barack Obama ha autorizzato i
primi bombardamenti mirati contro lo Stato Islamico nel nord dell'Iraq e il
lancio di aiuti umanitari alle popolazioni in fuga dalle zone da esso occupate.

I primi attacchi sono stati effettuati con dei caccia F-18 e dei droni Predator.
Le incursioni americane hanno permesso a ventimila dei quarantamila Yazidi (una
minoranza finita nel mirino dello Stato Islamico, che nei giorni precedenti ne
aveva uccisi almeno 500 durante l'avanzata nel nord dell'Iraq, seppellendo vive
parte delle vittime, inclusi donne e bambini, e rapendo quasi trecento donne per
trasformarle in schiave), di fuggire dai Monti del Sinjar, dove erano
intrappolati sotto la minaccia dei jihadisti. Inoltre grazie all'appoggio aereo
i Curdi hanno riconquistato Guwair e Makhmur, due cittadine in posizione
strategica, e l'esercito iracheno ha lanciato due controffensive una nel
distretto di al-Bakri e una nel distretto di Muqdadiyya. Il 10 agosto i
terroristi hanno assediato 50.000 yazidi rifugiatisi sul monte Sinjar,
uccidendone almeno 500 e seppellendoli in fosse comuni. Per aiutare gli yazidi
in trappola, gli Stati Uniti hanno inviato una missione militare composta da 100
uomini tra Corpo dei marines e forze speciali con il compito di organizzare una
via di fuga per i civili minacciati. Il 15 agosto 2014 il consiglio europeo ha
approvato la fornitura di armi ai Curdi per aiutarli a contenere l'avanzata
dello Stato Islamico.

Nei giorni successivi le truppe dell'ISIS si sono rese responsabili di un nuovo
massacro nel villaggio yazidi di Kocho, in cui hanno ucciso oltre 80 uomini e
hanno rapito più di 100 donne, dopo che gli abitanti si erano rifiutati di
convertirsi all'Islam. Altri eccidi commessi dallo Stato Islamico nei confronti
degli yazidi nella prima metà di agosto si sono svolti nei villaggi di Quiniyeh
(70-90 morti), Hardan (60 morti), Ramadi Jabal (60-70 morti), Dhola (50 morti),
Khana Sor (100 morti), Hardan (250-300 morti), al-Shimal (decine di vittime),
Khocho (400 morti e 1.000 donne rapite) e Jadala (14 morti); altri 200 yazidi
sono stati uccisi per aver rifiutato la conversione nella prigione di Tal Afar,
mentre centinaia (tra cui almeno 200 bambini) sono deceduti di stenti durante la
fuga o sono stati uccisi da bombardamenti di mortaio lungo le strade. Stime
dell'ONU parlano di circa 5.000 yazidi (soprattutto uomini) uccisi e altri
5.000-7.000 (soprattutto donne e bambini) catturati e sovente venduti come
schiavi.

Oltre agli yazidi e ai cristiani assiri, lo Stato Islamico ha perseguitato anche
la minoranza sciita dei turcomanni, 700 dei quali sono stati massacrati tra l'11
e il 12 luglio nel villaggio di Beshir. Altri dei più sanguinosi eccidi
perpetrati dallo Stato Islamico hanno avuto luogo il 10 giugno a Mossul (dove
670 detenuti sciiti del carcere di Badush sono stati fucilati), tra il 12 e il
15 giugno a Camp Speicher (tra i 1.095 e i 1.700 soldati iracheni sono stati
fucilati dopo avere abbandonato la base e migliaia di altri sono scomparsi), il
16 luglio a Shaer (200 soldati siriani fucilati dopo la presa di un giacimento
di gas) e il 24 agosto a Tabqa (250 soldati siriani sono stati fucilati dopo la
presa della base aerea di Tabqa).

Lo Stato islamico ha operato massacri anche in Siria, dove nelle prime due
settimane di agosto ha ucciso oltre 700 membri della tribù sunnita degli
Chaitat, che si era ribellata alla sua autorità nell'est del Paese. Il 17 agosto
2014 le forze peshmerga curde annunciano di aver ripreso il controllo della diga
di Mossul, un importante sito strategico, con l'aiuto dei bombardamenti aerei
americani, e di aver riconquistato le cittadine di Tel Skuf, Ashrafia e Batnaya.
La notizia viene smentita dallo Stato Islamico che la rigetta come "mera
propaganda di guerra". Anche secondo altre fonti la diga di Mossul sarebbe
ancora nelle mani dello Stato Islamico. Il 19 agosto 2014 l'esercito iracheno
lancia un'offensiva per riconquistare la città di Tikrit.

Il 16 settembre l'ISIS tenta l'offensiva verso la città curda di Kobanê, sul
confine turco. Ne comincerà un assedio di mesi, tra avanzate del califfato e
riconquiste da parte delle milizie curde, che provoca migliaia di vittime. Il 26
gennaio 2015 prevale la resistenza dei Curdi, che allontanano dalla città i
combattenti dello Stato Islamico, il quale riesce comunque a prendere il
controllo di altri centri curdi limitrofi sul confine siriano-turco.

Tra gennaio e febbraio del 2015 l'avanzata del califfato arriva fino in Libia,
stato ancora instabile dalla caduta di Mu'ammar Gheddafi, conquistando
territorio (infiltrandosi anche nella capitale Tripoli e riuscendo a conquistare
parzialmente Sirte e Derna), compiendo attentati e fronteggiando altri gruppi
armati già presenti nel paese. Inoltre prende in parte il controllo del traffico
dell'immigrazione sul Mediterraneo verso le coste europee, fenomeno che viene
ulteriormente alimentato dalla situazione in Siria che porterà centinaia di
migliaia di persone a emigrare in Europa attraverso i Balcani o proprio tramite
la Libia, assumendo proporzioni senza precedenti.

Contemporaneamente l'ISIS continua ad avanzare e a conquistare terreno in Iraq e
Siria distruggendo edifici storici e religiosi, fissando la sua caratteristica
bandiera nera, sostituendola anche sopra alcune Chiese cristiane al posto delle
croci e facendo video di propaganda in cui i suoi affiliati mostrano tutta la
loro furia distruttrice accanendosi su beni culturali dall'immenso valore
storico considerati una forma di idolatria. Nella primavera 2015 il califfato
arriva nell'antica città siriana di Palmira, dove distrugge diversi antichissimi
monumenti, templi e beni storici patrimonio dell'umanità. Nel mese di agosto
viene giustiziato l'archeologo siriano Khaled al-Asaad, "colpevole" di aver
collaborato all'evacuazione di preziosi reperti di Palmira.

Nel marzo 2015 lo Stato Islamico si allea con Boko Haram, movimento integralista
jihadista dalle caratteristiche molto simili a quelle dell'Isis che opera in
Nigeria e che è accusato di numerose stragi.

La comunità internazionale intanto ha formato una coalizione a guida americana
contro l'avanzata dello Stato Islamico, atta a bombardamenti mirati contro le
postazioni jihadiste in Siria e Iraq. Nel novembre 2015 assumono un ruolo da
protagonista in Siria la Francia e la Russia, seppur con attriti tra i russi e
gli Stati occidentali, soprattutto sulla delicata situazione siriana e sul ruolo
del regime di Damasco.

Nello Stato Islamico vi sono decine di migliaia di combattenti, parte di questi
arrivati da numerosi Paesi esteri, reclutati dalla propaganda del califfato che
fa soprattutto della rete il suo punto forte, facendo sposare le ideologie della
"jihad offensiva" a persone che partono per le zone controllate dall'ISIS per
addestrarsi e unirsi alla "guerra santa contro gli infedeli" e per compiere poi
attentati nei loro Paesi d'origine. Questi combattenti sono detti foreign
fighters e il fenomeno è in continua espansione anche nei Paesi europei e negli
Stati Uniti, da cui partono in numerosi.

Dalla proclamazione del Califfato, l'ISIS si è reso protagonista di numerose
esecuzioni anche di massa, con tanto di seppellimenti in fosse comuni nei suoi
territori controllati, rapimenti, attentati, crimini e barbarie di vario genere,
il tutto accompagnato da un'accurata propaganda mediatica attraverso filmati
pubblicati sul web di esecuzioni o minacce verso i paesi occidentali, ma anche
di hackeraggio informatico, divenendo considerata a livello mondiale una delle
peggiori organizzazioni terroristiche mai esistite. Il 19 agosto del 2014 viene
pubblicato un video su YouTube ripreso immediatamente dai principali media
mondiali in cui un uomo mascherato di nero con un coltello (che poi verrà
comunemente conosciuto come Jihādi John, un britannico nato in Kuwait affiliato
allo Stato Islamico) critica gli Stati Uniti per i bombardamenti sulle
postazioni dell'ISIS e uccide un ostaggio (vestito in tenuta arancione simile a
quella usata dai detenuti di Guantánamo) decapitandolo: si tratta di James
Foley, un fotoreporter e corrispondente di guerra americano rapito due anni
prima in Siria. Infine annuncia l'uccisione di un altro ostaggio americano, il
giornalista statunitense di origini ebraiche Steven Sotloff. Il video sconvolge
l'opinione pubblica e le cancellerie di tutto il globo, ma non è che l'inizio di
una serie di altrettanti cruenti filmati.

Solo alcuni giorni dopo, il 2 settembre, un nuovo video mostra la decapitazione
di Sotloff, con le stesse modalità e lo stesso esecutore. Undici giorni dopo, il
13 settembre, la stessa sorte è toccata al britannico David Cawthorne Haines,
ex-ingegnere aeronautico della Royal Air Force e cooperante umanitario in Siria.
Un mese dopo, il 3 ottobre, è la volta di Alan Henning, un tassista e cooperante
umanitario britannico, e il 16 novembre dell'ex-soldato americano Peter Kassig,
nel quale video a differenza dei precedenti viene mostrata solamente la testa
decapitata, provocando dubbi sull'autenticità dello stesso. Nel mese di gennaio
2015 è la volta di due ostaggi giapponesi. In concomitanza con queste vere e
proprie esecuzioni filmate, vengono pubblicati periodicamente altri numerosi
video di propaganda in cui si minaccia l'occidente e in particolare Roma e il
Vaticano. Il 3 gennaio 2015 viene mostrato un video in cui il pilota giordano
Mu'adh al-Kasasbeh, sempre con la tenuta arancione, viene arso vivo in una
gabbia, provocando nuovamente grandissimo sdegno.

Tra il 7 gennaio e il 9 gennaio, a Parigi, un cittadino francese di origini
maliane, Amedy Coulibaly, uccide una poliziotta a Montrouge e quattro persone
nel supermercato ebraico Hypercacher di Porte de Vincennes, sincronizzando i
suoi attacchi con l'attentato alla sede di Charlie Hebdo. Quest'ultimo viene
rivendicato da Al-Qāʿida nella Penisola Arabica, mentre Coulibaly aveva giurato
fedeltà allo Stato Islamico. Nel mese di febbraio l'ISIS pubblica un video nella
quale viene mostrata l'esecuzione di 21 cristiani copti su una spiaggia
probabilmente delle coste libiche, minacciando direttamente l'Italia e i paesi
"crociati".

Seguiranno nei mesi successivi attentati in varie parti del mondo, atti
soprattutto a colpire le democrazie, come gli attacchi al museo nazionale del
Bardo di Tunisi il 18 marzo 2015 e quelli contro i turisti in una spiaggia di
Sousse del 26 giugno sempre in Tunisia, in una moschea in Kuwait, a una marcia
della pace dei Curdi in Turchia, contro un aereo russo abbattuto da un ordigno
in volo il 31 ottobre con 224 persone a bordo e gli attentati del 13 novembre
2015 a Parigi che provocano 130 morti, i peggiori della storia di Francia e i
secondi più gravi mai avvenuti in Europa dopo la seconda guerra mondiale. A
seguito di questi ultimi due gravissimi attacchi, Francia e Russia,
considerandola come una vera e propria dichiarazione di guerra, intensificano i
raid aerei contro lo Stato Islamico soprattutto nella capitale Raqqa, roccaforte
dell'ISIS. Si mobilita la comunità internazionale a fianco ai russi e ai
francesi mentre l'Europa viene invasa da continui allarmi attentati. Nel video
di rivendicazione di queste due ultime stragi e a seguito dell'intensificazione
dei bombardamenti a suo danno, il Califfato minaccia nuovi attacchi, in
particolare a Roma, Londra e Washington e contro i cristiani. Il 2 dicembre 2015
a San Bernardino in California due coniugi di origine araba ispirati dall'ISIS
compiono una strage in un centro disabili, uccidendo 14 persone di origini
ebraiche.

Il 3 gennaio 2016 un nuovo boia dell'ISIS con le stesse modalità dei filmati del
suo predecessore (Jihādi John) appare in un video nella quale vengono
giustiziate cinque "spie" inglesi. Nel corso dello stesso mese di gennaio il
Califfato si rende protagonista di diversi attentati terroristici nel giro di
pochi giorni, dapprima in Libia, poi a Baghdad, a Istanbul e a Giacarta,
provocando oltre un centinaio di vittime totali. A seguito di questi eventi
entra in scena la Turchia, colpita dall'attacco in suo territorio, che inizia
bombardamenti aerei contro postazioni del califfato in Siria e Iraq. Fino a quel
momento il suo ruolo era stato ambiguo venendo più volte accusata da alcuni
Paesi (soprattutto la Russia) di finanziare sottobanco il Daesh tramite
contrabbando di petrolio. Nel frattempo la Francia compie raid nella città
irachena di Mossul. Il 17 gennaio lo Stato Islamico penetra in un quartiere
della città siriana di Deir el-Zor, assediata da oltre un anno e contesa con le
forze governative; secondo ricostruzioni contrastanti, l'ISIS uccide fino a 300
civili e ne rapisce fino a 400. Il 22 marzo l'Europa viene nuovamente colpita da
un sanguinoso attentato ad opera dello Stato Islamico, nel cuore della capitale
economica e istituzionale dell'Unione europea, Bruxelles, nel quale perdono la
vita 34 persone (oltre 200 feriti) in due diversi attacchi, in aeroporto e alla
metropolitana.

Di seguito un elenco dei principali attacchi terroristici compiuti dall'ISIS nel
mondo.

La questione della corretta sigla da adottare per riferirsi al gruppo è stata
discussa da molti commentatori. Ishaan Taroor del Washington Post ha concluso:

Il 29 giugno 2014 venne annunciata la fondazione di un califfato, guidato dal
califfo Abū Bakr al-Baghdādī, chiamato Stato Islamico.

Alcuni analisti hanno osservato che eliminare il riferimento geografico dal nome
ha ampliato il raggio d'azione del gruppo e Laith Alkauori, un analista del
terrorismo, pensa che dopo aver conquistato molte aree della Siria e dell'Iraq,
l'ISIS abbia visto la concreta opportunità di prendere il controllo di un
movimento jihadista globale.

Alla fine dell'agosto del 2014 una delle principali autorità islamiche egiziane,
la Dār al-Iftāʾ al-Miṣriyya, ha consigliato ai musulmani di smettere di chiamare
il gruppo Stato Islamico ma di riferirsi a esso come Separatisti di al-Qāʿida in
Iraq e Siria o QSIS, dato il carattere non-islamico dell'organizzazione.

I detrattori dell'ISIS, particolarmente in Siria, si riferiscono al gruppo
usando l'acronimo arabo Dāʿish – più volgarmente Daesh – (in arabo: داعش‎), che
può significare al-Dawla al-Islāmiyya fī ʿIrāq wa l-Shām ("Stato Islamico
dell'Iraq e del Levante", o "della Grande Siria"), ma che può essere anche letto
con significati spregiativi, motivo per cui il gruppo considera il termine
denigratorio e punisce con la fustigazione coloro che lo usano. Il termine viene
utilizzato anche a livello internazionale; in occasione dell'attentato al
consolato italiano al Cairo dell'11 luglio 2015, il ministro italiano Paolo
Gentiloni ha dichiarato "Risponderemo con rinnovata determinazione nel contrasto
al Daesh e al fanatismo terrorista".

Lo Stato Islamico è un'organizzazione estremista islamica, d'ispirazione
salafita, che considera il jihad globale un dovere di ogni musulmano. Come
al-Qāʿida e molti altri gruppi jihadisti odierni, lo Stato Islamico è un
prodotto dell'ideologia dei Fratelli Musulmani, la prima organizzazione
islamista al mondo, che tuttavia non afferma la cogenza del jihād avendo da
tempo optato per una strategia legale per salire al potere. Segue
un'interpretazione radicale e anti-occidentale dell'Islam, promuove la violenza
religiosa e considera coloro che non concordano con la sua interpretazione del
Corano infedeli e apostati; sostiene di rifarsi all'Islam delle origini e
rifiuta le "innovazioni" più recenti considerandole responsabili della
corruzione del suo spirito originario. Condanna i califfati più recenti e
l'Impero ottomano per aver deviato da quello che chiama "Islam puro", per
restaurare il quale ha stabilito un suo califfato. Allo stesso tempo lo Stato
Islamico mira a fondare uno Stato fondamentalista salafita e quindi sunnita, in
Iraq, Siria e altre parti del Levante.

Attualmente il gruppo è guidato da Abu Bakr al-Baghdadi, autoproclamatosi
califfo, con un gruppo ristretto di consiglieri. Ci sono due vice, Abu Muslim
al-Turkmani per l'Iraq e Abu Ali al-Anbari per la Siria, e dodici governatori
locali in entrambi i Paesi. Sotto il comando dei governatori ci sono dei
consigli locali su finanza, leadership, questioni militari, questioni legali
(che includono le decisioni sulle esecuzioni), assistenza ai combattenti
stranieri, sicurezza, informazione militare e media. In più un consiglio della
shura ha il compito di assicurarsi che tutte le decisioni dei governatori e dei
consigli corrispondano all'interpretazione della shari'a accettata dallo Stato
Islamico.

La capitale siriana dello Stato Islamico è de facto al-Raqqa e si dice che essa
sia un mezzo per testare o provare l'autorità di ISIS, che infatti nel settembre
2014 aveva già ricomposto una moderna struttura di governo.

Le istituzioni, restaurate e ricostruite, stanno fornendo servizi. La diga di
al-Raqqa continua a fornire acqua ed energia elettrica, esperti stranieri
aiutano gli ufficiali siriani a far funzionare le istituzioni civili. Solo la
polizia e i soldati sono combattenti dello Stato Islamico che ricevono alloggi
confiscati ai musulmani non sunniti, oppure abbandonati. Vengono forniti i
servizi sociali e viene praticato il controllo dei prezzi; le tasse vengono
imposte ai benestanti. Esportando petrolio dai campi petroliferi conquistati, lo
Stato Islamico intasca decine di milioni di dollari. L'Isis ha attuato un
programma di potere morbido nelle aree irachene e siriane sotto il suo
controllo, che include servizi sociali, prediche religiose e proselitismo. Si
occupa anche della manutenzione delle strade e della rete elettrica.

Frank Gardner, un giornalista britannico esperto di sicurezza, ha concluso che
le prospettive dello Stato Islamico di mantenere il controllo e di governare
sono più solide nel 2014 di quanto non lo fossero nel 2006. A dispetto della sua
brutalità, lo Stato Islamico si è radicato tra la popolazione e difficilmente
verrà rimosso dalle forze di sicurezza siriane e irachene. Ha rimpiazzato un
governo corrotto con efficienti autorità controllate localmente, ha ripristinato
servizi e acqua e petrolio sono forniti in maniera adeguata.

A Mossul, lo Stato Islamico ha introdotto la shari'a nei programmi scolastici,
bandendo l'insegnamento della storia nazionale, della letteratura, della storia
dell'arte, della musica e della teoria dell'evoluzione di Darwin, avversata
decisamente dal Wahhabismo saudita, dal fondamentalismo islamico e dal
gihadismo. Molti genitori iracheni hanno quindi boicottato le scuole in cui sono
stati introdotti i nuovi programmi.

Dopo aver conquistato le città irachene, ISIS ha pubblicato alcune linee guida
su come indossare veli e vestiti. L'ISIS avverte le donne di Mossul di indossare
veli che coprano tutto, pena una severa punizione.

Un religioso ha dichiarato alla Reuters di Mossul che uomini armati dell'ISIS
gli hanno ordinato di leggere gli avvertimenti ai fedeli nella sua moschea. ISIS
ha anche messo al bando manichini nudi e ordinato che le facce dei manichini sia
maschili sia femminili venissero coperte. L'ISIS ha pubblicato 16 note chiamate
"Contratto con la città", una serie di regole rivolte ai civili di Nineveh. Una
regola stabilisce che le donne devono stare in casa e non uscire a meno che non
sia necessario. Un'altra regola dice che rubare sarà punito con l'amputazione
della mano. Oltre a bandire la vendita e il consumo di alcolici, che è normale
nella cultura musulmana, ISIS ha vietato la vendita e l'uso di sigarette e
narghilè. Hanno anche messo al bando “musica e canzoni in macchina, alle feste,
in negozi e in pubblico, così come fotografie di persone nelle vetrine dei
negozi”.

I cristiani che vivono in aree sotto il controllo dell'ISIS che vogliono
rimanere nel califfato hanno tre opzioni: convertirsi all'islam, pagare
l'imposta religiosa oppure affrontare la morte. "Offriamo tre scelte: l'islam,
la dhimma, che include il pagamento della jizya, se rifiutano ciò non avranno
nient'altro che la spada", ha dichiarato l'ISIS. ISIS ha già imposto simili
regole per i cristiani di al-Raqqa, in Siria, una delle città più liberali della
nazione.

Ci sono molti combattenti stranieri tra le file dell'ISIS. Nel giugno del 2014
la rivista inglese The Economist riporta che «l'ISIS potrebbe avere fino a 6.000
combattenti in Iraq e 3–5.000 in Siria, inclusi forse 3.000 stranieri; quasi un
migliaio si dice vengano dalla Cecenia e forse cinquecento o qualcosa di più da
Francia, Gran Bretagna e altre parti d'Europa». Il comandante ceceno Abū ʿOmar
al-Shishānī, ad esempio, è stato nominato tale per il settore nord della Siria
dall'ISIS nel 2013. Secondo il New York Times, nel settembre del 2014 c'erano
più di 2.000 europei e 100 americani tra i combattenti stranieri dell'ISIS.

Fin dal suo inizio l'istituzione di uno Stato islamico puro è stato uno degli
obiettivi principali dell'organizzazione. Secondo la giornalista Sarah Birke,
una delle "differenze significative" tra il fronte al-Nuṣra e lo Stato Islamico
è che quest'ultimo "tende a essere più focalizzato sull'istituzione di un
proprio governo nel territorio conquistato". Mentre entrambi i gruppi
condividono l'ambizione di costruire uno Stato islamico, l'ISIS è "molto più
spietata [...] compie attacchi settari e impone immediatamente la shari'a". Lo
Stato Islamico ha ufficialmente raggiunto il suo obiettivo il 29 giugno 2014,
quando ha rimosso la dicitura "Iraq e Levante" dal proprio nome e dichiarato i
territori occupati di Iraq e Siria come parte di un nuovo califfato.

Il 13 ottobre 2006 il gruppo annunciò la fondazione dello Stato Islamico
dell'Iraq, che rivendicò l'autorità sui governatorati islamici di Baghdad,
al-Anbār, Diyālā, Kirkuk, Ṣalāḥ al-Dīn, Nīnawā e parti del governatorato di
Babil.

In seguito all'espansione del gruppo all'interno della Siria nel 2013 e
l'annuncio dello Stato Islamico dell'Iraq e del Levante, il numero di province
rivendicate è salito a 16. Oltre alle sette irachene, le wilaya siriane (in gran
parte entro i confini dei governatorati esistenti), sono Hassaké, Deir el-Zor,
al-Raqqa, Homs, Aleppo, Idlib, Hama, Damasco e Laodicea.

La sede del potere dello Stato Islamico in Siria è il governatorato di al-Raqqa.
È risaputo che i più importanti leader dello Stato Islamico, incluso Abu Bakr
al-Baghdadi, abbiano visitato il capoluogo, al-Raqqa.

Nella metà del 2014 il gruppo ha pubblicato un video intitolato La fine di
Sykes-Picot, nel quale è presente un cileno, Abu Safyya, che parla inglese. Il
video annuncia le intenzioni del gruppo di eliminare gli attuali confini tra i
Paesi islamici del Vicino Oriente; questo è un riferimento ai confini decisi
dall'accordo Sykes-Picot durante la prima guerra mondiale.

Il 1º luglio 2014 il gruppo ha pubblicato la mappa dei territori che vuole
occupare entro il 2020: la mappa comprende il Medio Oriente, il Nord Africa, i
Balcani e gran parte dell'Asia occidentale e la Spagna. La data indicata per la
conquista di Madrid è il 2020.

Il 4 novembre 2014 il gruppo ha divulgato le linee guida per conquistare Roma.
Il piano è quello di muoversi su due specifiche direzioni, quella verso la Libia
che passa per l'Egitto e quella verso Israele che passa per la Giordania.

Samir Abd Muhammad al Khilifawi, nome di battaglia Haji Bakr, un ex colonnello
del disciolto servizio segreto iracheno, aveva elaborato un piano ardito e
difficile da realizzare: conquistare più territorio possibile in Siria,
sfruttando il caos della guerra e usarlo come base di partenza per invadere
l'Iraq.

Alla fine del 2012, in Siria, Haji Bakr si stabilì a Tal Rifaat, una città
radicale, diventata la roccaforte dell'ISIS nella provincia di Aleppo e
organizzò un sistema di spionaggio capillare, come quello per cui aveva lavorato
sotto il regime di Saddam Hussein. Mise un emiro, o comandante, a capo di
ciascun consiglio provinciale che si occupava delle comunicazioni, dei
sequestri, delle attività dei cecchini e degli omicidi. La rete di spionaggio
costruita da Bakr, cominciò a operare nella primavera del 2013, quando l'ISIS
cominciò ad aprire i primi centri missionari islamici in alcune città del nord
della Siria controllate dai ribelli: la strategia elaborata da Haji Bakr era di
aprire un centro missionario islamico nella città della quale si voleva
impossessarsi, senza combattere: tra i credenti, reclutava ragazzi di 16 e 17
anni, che cominciavano a frequentare il centro missionario, le spie di Bakr ne
selezionavano alcuni che dovevano riportare tutto ciò che succedeva in città,
per poi passare le informazioni all'ISIS. Bakr voleva sapere quali erano le
famiglie più influenti, i loro guadagni, le brigate ribelli presenti e il tipo
di attività illegali secondo la sharia, più diffuse, in modo da ricattare chi le
compiva. Bakr diceva che diversi "fratelli" fra le spie, venivano selezionati
per sposare le figlie delle famiglie più facoltose, in modo da "assicurarsi la
penetrazione all'interno di queste famiglie, senza che loro se ne accorgessero".
L'Islam radicale era visto più come strumento per riconquistare l'Iraq,
piuttosto che come obiettivo finale. L'ISIS cominciò lentamente ad avere il
controllo di alcune città, senza mai arrivare allo scontro. Nei casi in cui il
suo potere era contrastato dalle forze locali, l'ISIS cominciò anche a compiere
assassinii mirati e sequestri degli oppositori, senza però rivendicarne la
responsabilità.

Il gruppo fa un uso efficace della propaganda, come ha dimostrato con la scelta
del colore nero per il suo vessillo (colore ufficiale della dinastia abbaside,
che ebbe come sue capitali Baghdad e Samarra: entrambe nisbe di Abū Bakr
al-Baghdādī), su cui è scritto un Tawḥīd che, per quanto calligraficamente
sgraziato, va letto dal basso verso l'alto, probabilmente per sottolineare la
rilevanza dei concetti espressi: "Muḥammad" al livello inferiore, seguito al di
sopra dalla parola "rasūl" (Inviato [di Allāh]) e, in alto, dal sostantivo
Allāh.

Ulteriore elemento simbolico, fortemente evocativo per i musulmani più
acculturati, è il luogo prescelto nell'estate del 2014 per l'annuncio della
costituzione del "Califfato" islamico: la moschea di Mossul, detta al-Nūrī, così
detta perché fondata dal sultano turco Nūr al-Dīn (il nostro Norandino), che
avviò proprio da Mossul la riconquista islamica della Terrasanta occupata dai
crociati. Anche il nome di battaglia del suo capo non è casuale, essendo la sua
kunya Abū Bakr quella del primo califfo "ortodosso" (rāshid) della umma
islamica, mentre la nisba al-Baghdādī sottolinea la originale matrice del suo
capo e del movimento: l'Iraq, di cui Baghdād è la capitale e che fu, dall'VIII
al XIII secolo, sede prestigiosa del califfato abbaside.

Sul giornale online dell'ISIS Dābiq è stato poi pubblicato il 12 ottobre un
fotomontaggio, che è stato (come probabilmente sperava l'ISIS) puntualmente
riproposto dai media occidentali, in cui era raffigurata sullo sfondo la
Basilica di San Pietro a Roma, con il vessillo dell'ISIS sventolante al di sopra
dell'obelisco della piazza, e un titolo (The failed Crusade) in cui si
sottolineava il "fallimento" della "crociata" – intesa dai componenti dello
Stato Islamico dall'inefficacia dei bombardamenti aerei alleati – e l'imminente
inevitabile conquista di Roma, assurta a simbolo dell'intero Occidente.

Nel novembre del 2006, poco dopo la creazione dello Stato Islamico dell'Iraq, il
gruppo ha fondato l'al-Furqan Institute for Media Production, il quale produce
CD, DVD, manifesti, libelli e propaganda di rete. Il principale organo di stampa
dello Stato Islamico è l'I'tisaam Media Foundation, fondato nel marzo del 2003,
e distribuisce tramite il Global Islamic Media Front (GIMF).

Nel 2014 lo Stato Islamico ha fondato l'Al Hayat Media Center, rivolto ai popoli
occidentali e pubblica materiale in inglese, tedesco, russo e francese. Nel 2014
ha anche fondato la Anjad Media Foundation, che pubblica Anasheed (in arabo:
أناشيد‎, Anāshīd, ovvero "canti religiosi" che incitano al jihad.

Lo Stato Islamico si avvantaggia regolarmente dei media sociali, in particolare
di Twitter. Per distribuire il suo messaggio organizza campagne hashtag,
incoraggiando tweet con etichette popolari e utilizzando applicazioni che
abilitano lo Stato Islamico a diffondere la propria propaganda sui profili dei
suoi sostenitori. L'uso dei media sociali è stato descritto da un esperto come
"probabilmente più sofisticato di [quelli della] maggior parte delle compagnie
statunitensi". Un altro commento è che "l'ISIS mette più enfasi nei media
sociali rispetto agli altri gruppi jihadisti [...] Ha una presenza sui media
sociali molto coordinata".

Anche se i feed dello Stato Islamico su Twitter vengono regolarmente censurati –
provocando nell'ottobre del 2014 una minacciosa rimostranza dell'ISIS –,
frequentemente essi vengono ricreati, consentendo di mantenere
all'organizzazione una forte presenza in rete. Il gruppo ha tentato di
espandersi su altre piattaforme sociali come Quitter, Friendica e Diaspora, ma
gli ultimi due hanno immediatamente rimosso la sua presenza.

Lo Stato Islamico è, inoltre, proprietario della Radio Al-Bayan e si serve
dell'agenzia di stampa Amaq, una tra le più importanti fonti di propaganda di
Daesh.

Una certa rilevanza ha assunto la campagna propagandistica operata da giovani
attiviste islamiche che vivono o hanno vissuto in Paesi occidentali, e che
tramite i social network entrano in contatto con giovani ragazze musulmane allo
scopo di spingerle ad abbandonare gli Stati di residenza per unirsi allo Stato
Islamico e creare la propria famiglia sposando uno dei cittadini maschi del
Califfato. Il sovrappopolamento maschile infatti rappresenta un grosso ostacolo
per quelli che sono i fini dello Stato Islamico, poiché lo squilibrio tra uomini
e donne non favorisce l'insorgere di nuovi e crescenti nuclei familiari da cui
far nascere per poi educare secondo la legge islamica le nuove generazioni del
Califfato. In generale, e questo vale anche per il reclutamento di molti
potenziali guerriglieri, la tattica del corteggiamento personale tramite i
social network è uno degli strumenti più utilizzati dagli incaricati di
diffondere il proselitismo.

Uno studio di duecento documenti (lettere personali, note spesa e registri dei
membri) appartenenti ad al-Qaida in Iraq e all'ISIS stesso è stato effettuato
dalla RAND Corporation nel 2014. Si è scoperto che tra il 2005 e il 2010 le
donazioni dall'estero arrivavano solo al 5% del capitale a disposizione del
gruppo, il resto veniva raccolto in Iraq. Nel periodo di tempo studiato, alle
cellule era richiesto d'inviare fino al 20% degli introiti derivanti da
rapimento, estorsione e altre attività, al livello superiore della gerarchia del
gruppo. I comandanti di grado più alto avrebbero poi distribuito i fondi alle
celle provinciali o locali che si trovavano in difficoltà o avevano bisogno di
soldi per condurre gli attacchi. I dati mostrano che per il denaro liquido ISIS
contava su membri di Mossul, la cui dirigenza era usata per elargire ulteriori
fondi ai miliziani di Diyāla, Ṣalāḥ al-Dīn (Salahuddin) e Baghdād che si
trovavano in difficoltà.

Nella metà del 2014 lo spionaggio iracheno ha ottenuto informazioni da un membro
dell'ISIS, il quale ha rivelato che le risorse del gruppo ammontano a due
miliardi di dollari statunitensi. L'ISIS è così il più ricco gruppo jihadista
del mondo. Alcune voci dicono che circa tre quarti di questa somma è
rappresentata da risorse di cui il gruppo si è impadronito durante la presa di
Mossul nel giugno del 2014; queste includono fino a 429 milioni di dollari
rubati dalla banca centrale di Mossul, assieme ad altri milioni e a una grande
quantità di lingotti d'oro rubati da altre banche di Mossul. È stato però messo
in dubbio il fatto che l'ISIS abbia potuto recuperare una somma così imponente
dalla banca centrale e abbia realizzato le rapine in banca di cui è accusata.

L'ISIS ha regolarmente praticato l'estorsione, ad esempio domandando denaro ai
camionisti, minacciandoli di far esplodere il loro carico. Le rapine in banca e
alle gioiellerie sono state altre fonti di guadagno. È risaputo, inoltre, che il
gruppo abbia ricevuto fondi da donatori privati dagli Stati del Golfo, e sia il
primo ministro iraniano sia quello iracheno Nuri al-Maliki hanno accusato
l'Arabia Saudita e il Qatar di finanziare l'ISIS, senza però fornire prove.

Si pensa che il gruppo riceva dei considerevoli finanziamenti dalle sue
operazioni nella Siria orientale, dove ha sequestrato campi petroliferi e
contrabbandato materiali grezzi e beni archeologici. ISIS guadagna denaro anche
dalla produzione di petrolio greggio e vendendo energia elettrica nella Siria
settentrionale e al governo siriano.

Fin dal 2012 l'ISIS ha prodotto rapporti annuali dando informazioni numeriche
sulle sue operazioni in uno stile che ricorda i report aziendali, incoraggiando
potenziali donatori.

Altre fonti di finanziamento dello Stato Islamico sono i rapimenti a fini
estorsivi; le "tasse di protezione" imposte alle comunità cristiane e alle altre
minoranze religiose per avere il permesso di vivere nei territori controllati;
il traffico di profughi e di esseri umani in genere; il trafugamento e il
commercio di beni archeologici e opere d'arte; dazi e tasse di vario genere
all'interno dei territori controllati.

Le armi più comuni usate contro la coalizione multinazionale in Iraq durante la
guerriglia irachena tra il 2003 e il 2011 erano quelle prese dalle riserve di
armi di Saddam Hussein distribuite per il Paese; queste comprendevano i fucili
d'assalto AKM, mitragliatrici PK e lanciarazzi RPG-7.

L'ISIS è stata in grado di rafforzare le sue capacità militari catturando una
grande quantità di armi di diverse tipologie durante la Guerra civile siriana e
nella guerriglia irachena scatenatasi dopo il ritiro delle truppe statunitensi.
Queste razzie di armi hanno migliorato le capacità del gruppo di portare a
termine le operazioni successive e ottenere ulteriori equipaggiamenti.

Le armi che ISIS ha ottenuto e impiegato comprendono: missili terra-aria
Strela-2 e FIM-92 Stinger; Missili anticarro M-79 Osa, HJ-8 e AT-4 Spigot;
artiglieria 130mm M-46 e obici M198; carri armati T-54/55, T-72, e M1 Abrams;
autoblindo Humvee e M1117; camion muniti di mitragliatrici DShK cannoni
antiaerei ZU-23-2; lanciarazzi multipli BM-21; almeno un missile Scud.

Quando l'ISIS ha preso l'aeroporto di Mossul nel giugno del 2014 ha sottratto
degli elicotteri Sikorsky UH-60 Black Hawk e alcuni aerei da trasporto che
stazionavano lì. Secondo Peter Beaumont del The Guardian sembra difficile che
l'ISIS sarà in grado di schierarli.

L'ISIS si è anche impossessata di materiale nucleare dall'università di Mossul
nel luglio del 2014. In una lettera al segretario generale dell'ONU Ban Ki-moon
l'ambasciatore ONU in Iraq, Muhammad 'Ali al-Hakim, ha detto che il materiale
presente nell'università "può essere utilizzato per creare armi di distruzione
di massa". Esperti nucleari considerano però la minaccia insignificante. Il
portavoce dell'Agenzia internazionale per l'energia atomica Gill Tudor scrive
che il materiale rubato era "di bassa qualità e non presenta un rischio
significativo per la sicurezza o proliferazione nucleare".

Nel luglio del 2014 la BBC ha riportato le parole dell'investigatore capo delle
Nazioni Unite che dichiara: “I combattenti dello Stato Islamico dell'Iraq e del
Levante (ISIL) potrebbero essere aggiunti alla lista dei sospettati per crimini
di guerra in Siria.” Nell'agosto del 2014 le Nazioni Unite hanno accusato lo
Stato Islamico di commettere “atrocità di massa” e crimini di guerra.

Nel gennaio del 2014, in Siria, i ribelli affiliati al Fronte Islamico e
l'Esercito Siriano Libero lanciarono un'offensiva contro i combattenti di ISIS
ad Aleppo e dintorni.

Nel gennaio del 2014 il Daily Telegraph ha scritto che fonti dei servizi segreti
occidentali, confermate da alcuni disertori di al-Qāʿida, sospettano che il
governo siriano abbia fatto un accordo con ISIS e il Fronte al-Nuṣra riguardante
il petrolio, dicendo che i combattenti stavano finanziando la loro campagna
vendendo petrolio greggio al regime dai campi petroliferi che avevano acquisito.

Un diplomatico occidentale anonimamente ha confermato che c'erano contatti
regolari tra il regime e forze legate ad al-Qāʿida, dicendosi però incerto sul
grado di reciproca fiducia. Inoltre ha dichiarato: “Non ho dubbi che ci siano
connessioni [...] Ma l'assistenza diretta fornita da ISIS al regime con le
vendite di petrolio, e l'implicita accettazione della presenza di ISIS in alcune
aree da parte del regime, potrebbero indicare un'alleanza tattica che permette a
entrambe le entità di perseguire i loro scopi a breve termine”.

Alcuni analisti hanno notato che le basi dell'ISIS non sono state attaccate
dall'artiglieria siriana, né dall'aviazione. Un portavoce del Foreign Office del
Regno Unito ha anche evidenziato che la mancanza di bombardamenti delle basi
dell'ISIS rende credibile il sospetto di collusione. Anche The Guardian ha
pubblicato un articolo nel quale concorda con la tesi della collusione.

All'inizio di settembre del 2014 il Consiglio per i diritti umani delle Nazioni
Unite decise di mandare in Iraq e in Siria un team per investigare su abusi e
uccisioni “di portata inimmaginabile” compiute dallo Stato Islamico. Zeid Ra'ad
al Hussein di Giordania, che ha sostituito Navanethem Pillay come Alto
commissario delle Nazioni Unite per i diritti umani, ha incoraggiato i capi
mondiali a intervenire per proteggere le donne e bambini che si trovano tra le
mani dei combattenti dello Stato Islamico, che si diceva stessero cercando di
creare una "casa del sangue". Ha fatto appello alla comunità internazionale
perché concentri i suoi sforzi per porre fine al conflitto in Iraq e Siria.

Lo Stato Islamico obbliga le persone che si trovano nelle aree sotto il suo
controllo ad attestare la propria fede islamica, vivere secondo la propria
interpretazione dell'Islam sunnita e sotto la Legge coranica con la pena di
morte, tortura e mutilazione genitale. La violenza è rivolta verso le minoranze
cristiane in genere, i musulmani sciiti, assiri, yazidi, drusi, caldei, siriaci
e armeni cristiani, in particolare shabak e mandei.

Amnesty International ha accusato l'ISIS di pulizia etnica nei gruppi minoritari
dell'Iraq settentrionale.

Durante il conflitto iracheno del 2014, l'ISIS ha pubblicato dozzine di video
che mostrano il trattamento riservato ai civili, molti dei quali erano
considerati in base alla loro religione e gruppo etnico. Navanethem Pillay, da
Alto commissario per i diritti umani delle Nazioni Unite, ha segnalato la
presenza di crimini nella zona di guerra dell'Iraq divulgando un rapporto delle
Nazioni Unite in cui si fa riferimento a militari iracheni e diciassette civili
uccisi in una strada di Mossul da parte dei combattenti dell'ISIS. Le Nazioni
Unite riportano inoltre che dal cinque al ventidue giugno ISIS ha ucciso più di
mille civili iracheni e ne ha feriti almeno un altro migliaio. Dopo la
pubblicazione da parte di ISIS di fotografie che ritraggono i suoi combattenti
uccidere file di giovani uomini, le Nazioni Unite hanno dichiarato che le
esecuzioni a sangue freddo eseguite dall'ISIS nell'Iraq settentrionale vanno
quasi sicuramente annoverate tra i crimini di guerra.

L'avanzata dell'ISIS in Iraq nella metà del 2014 è stata accompagnata da
continua violenza in Siria. Il 29 maggio un villaggio siriano è stato assaltato
dall'ISIS e almeno quindici civili sono rimasti uccisi, secondo Human Rights
Watch almeno sei erano bambini. Un ospedale della zona ha confermato di aver
ricevuto quindici corpi lo stesso giorno. L'Osservatorio siriano per i diritti
umani ha riportato che il primo giugno un uomo di centodue anni è stato ucciso
con tutta la sua famiglia in un villaggio a Hama.

L'ISIS ha reclutato nei propri ranghi bambini iracheni che possono essere visti
mentre pattugliano le strade di Mossul imbracciando un fucile con una maschera
in faccia.

Secondo un rapporto, la presa delle città irachene nel giugno del 2014 da parte
dell'ISIS è stata accompagnata da un'impennata di crimini contro le donne. Il
Guardian ha riportato che l'agenda estremista dell'ISIS si estende al corpo
delle donne e che le donne che vivono sotto il suo controllo sono state
catturate e stuprate.

Hannaa Edwar, una delle principali sostenitrici dei diritti delle donne a
Baghdad, che dirige un'organizzazione non governativa chiamata "Iraqi Al-Amal
Association", ha dichiarato che nessuno dei suoi contatti a Mossul ha potuto
confermare alcun caso di stupro. Un'altra attivista per i diritti delle donne di
Baghdad, Basma al-Khatīb, ha detto che una cultura della violenza contro le
donne esiste in Iraq e si sente sicura del fatto che avvenissero violenze
sessuali nei confronti delle donne a Mossul non solo per opera dell'ISIS, ma di
tutti i gruppi armati.

Durante un incontro con Nuri al-Maliki, il ministro degli Esteri britannico
Wiliam Hague ha dichiarato: "Chiunque glorifichi, supporti o si unisca all'ISIS
deve capire che aiuterebbe un gruppo responsabile di rapimento, tortura,
esecuzioni, stupro e molti altri orribili crimini". Secondo Martin Williams del
The Citizen, un quotidiano sudafricano, una parte dei membri appartenenti alla
linea dura del salafismo considerano il sesso extraconiugale con più partner
come una forma legittima di guerra santa ed è "difficile riconciliare questo con
una religione nella quale alcuni seguaci insistono che le donne debbano essere
coperte dalla testa ai piedi, con solo una sottile apertura sugli occhi".

Haleh Esfandiari del Woodrow Wilson International Center for Scholars ha
sottolineato l'abuso su donne locali da parte dei combattenti dell'ISIS dopo
aver catturato un'area. "Solitamente prendono le donne più vecchie a un
improvvisato mercato degli schiavi e provano a venderle. Le più giovani... sono
stuprate o date in spose ai combattenti [...] È basato sul matrimonio temporaneo
e una volta che questi combattenti hanno fatto sesso con queste giovani donne,
le passano ad altri combattenti".

Alcuni testimoni hanno dichiarato che alcune ragazze yazide, dopo essere state
stuprate dai combattenti dell'ISIS, si sono suicidate gettandosi dal monte Jebel
Sinjar.

L'Osservatorio nazionale per i diritti umani in Siria (Ondus) ha evidenziato
come l'ISIS promuova la persecuzione delle persone omosessuali prevedendo per
loro la pena capitale.

Diversi Tribunali islamici, tra cui le Corti islamiche di Wilāyat al-Furāt, di
Mayadin e di Dayr al-Zor, hanno condannato a morte diversi omosessuali con
metodi particolarmente brutali e cruenti, anche ispirati a un antico supplizio
islamico secondo cui "i sodomiti devono essere fatti precipitare dal punto più
alto della città e poi lapidati fino alla morte". Alcuni omosessuali sono stati
legati e portati in cima al tetto del palazzo più alto della città, fatti
precipitare a terra e poi lapidati pubblicamente.

Tutt'altra dimensione assumono i presunti rapporti del leader al-Baghdadi con il
senatore statunitense John McCain, presumibilmente come presidente dell'IRI
(International Republican Institute, "specie di ramo repubblicano della NED,
creata da Ronald Reagan per estendere le attività della CIA"), documentati da
una serie di controverse fotografie che testimonierebbero relazioni tra i due.
In un editoriale pubblicato su Boulevard Voltaire, il giornalista Thierry
Meyssan ha scritto di fotografie e video che mostrano il senatore repubblicano
in compagnia di rappresentanti di fazioni opposte al regime siriano, fra cui
al-Baghdadi. Interrogato sulla sua vicinanza a terroristi islamici, il senatore
repubblicano avrebbe affermato di non conoscere alcuni di essi (nello specifico,
Mohammad Nour, "che si sarebbe intrufolato nella foto di sua iniziativa"). In
alcune interviste televisive originarie mandate in onda dalle emittenti
televisive statunitensi Fox e CNN in cui McCain rivela il supporto a gruppi
ribelli in funzione anti-Assad in Siria.

Alcuni commentatori sunniti come Zayd Hamis, e anche mufti jihadisti e salafiti
come Adnan al-Aroor e Abu Basir al-Tartusi, ritengono però che lo Stato Islamico
e altri gruppi terroristici a esso correlati non siano affatto salafiti, ma
eretici kharigiti, al servizio di un'agenda imperiale anti-islamica.

Altre fonti associano invece l'ideologia del gruppo non al fondamentalismo
islamico e al jihadismo di al-Qāʿida, ma al wahhabismo. Secondo lo studioso
Bernard Haykel, il wahabismo è "il parente più stretto dello Stato Islamico
[...] Per al-Qāʿida la violenza è un mezzo per arrivare a un fine, per l'ISIS è
un fine in sé". Secondo il New York Times, "tutti i più influenti teorici del
jihad criticano lo Stato Islamico definendolo anormale, considerando nullo
l'autoproclamato califfato" e criticandolo per le decapitazioni di giornalisti e
operatori umanitari.

I salafiti, come gli appartenenti allo Stato Islamico, credono che solo
un'autorità legittima possa intraprendere la direzione del jihād, e che la
purificazione della società islamica sia prioritaria rispetto ad altre attività,
come quella di combattere contro Paesi non musulmani. Ad esempio, per quanto
riguarda la questione palestinese, lo Stato Islamico considera Ḥamās – un gruppo
sunnita che costituisce la branca dei Fratelli Musulmani in Palestina – come
apostata e senza alcuna autorità per guidare il jihād. Combattere Ḥamās potrebbe
quindi essere il suo primo passo verso il confronto con Israele.

Alla fine di settembre del 2014 più di centoventi studiosi islamici di tutto il
mondo hanno firmato una lettera aperta al leader dello Stato Islamico rifiutando
esplicitamente le interpretazioni che il gruppo dà del Corano e della ḥadīth per
giustificare le proprie azioni. La lettera rimprovera lo Stato Islamico per le
esecuzioni dei prigionieri, descrivendole come “atroci crimini di guerra”, e per
la persecuzione degli yazidi, definita “abominevole”. Accusano inoltre il gruppo
di istigare la fitna istituendo la schiavitù in contraddizione
all'interpretazione antischiavista che gli ʿulamāʾ danno al giorno d'oggi.

L'11 ottobre 2014, Mazen Darwish, avvocato siriano di fede musulmana, ha inviato
una lettera aperta al quotidiano The Guardian nella quale dice: "Le conseguenze
disastrose di ciò sono chiaramente evidenti nel mondo arabo e in Siria, il mio
paese, dove le forme più violente di fascismo e la più sporca barbarie sono
praticate in nome del patriottismo e dell'Islam, nella stessa misura... Non
potete uccidere un'idea eliminando la gente".

In un comunicato l'ONU fa riferimento allo Stato Islamico come "gruppo
terroristico"; in un altro comunicato del 2 settembre 2014 si riferisce all'ISIS
come al «cosiddetto Stato Islamico dell'Iraq e del Levante», contemporaneamente
esprimendo apprezzamento alle forze di sicurezza irachene e peshmerga impegnate
nella difesa di Amerli. Ha inoltre dichiarato il più alto livello di emergenza
sotto il profilo umanitario e invitato il governo iracheno a formare un governo
il prima possibile entro i limiti della Costituzione irachena.

Alcuni cospirazionisti hanno avanzato l'ipotesi secondo cui dietro lo Stato
Islamico ci siano gli Stati Uniti, che così facendo intendono destabilizzare
ulteriormente il Vicino Oriente. Le prime notizie in tal senso furono pubblicate
nel luglio 2014 dal Gulf Daily News, una testata che ha sede nel Bahrein. Quando
tali indiscrezioni hanno cominciato a guadagnare consensi, l'ambasciata
americana in Libano ha emesso un comunicato ufficiale in cui nega le accuse,
definendole una totale invenzione.

Un'altra teoria complottista afferma che Abu Bakr al-Baghdadi sia in realtà un
attore e agente israeliano del Mossad chiamato “Simon Elliot”: chi condivide
questa asserzione ribadisce che ciò si evince dai documenti scoperti da Edward
Snowden, ma l'avvocato di quest'ultimo ha definito tutta la vicenda "una
bufala".



https://it.wikipedia.org/wiki/Unione_europea

L'Unione europea (abbreviata in UE o Ue, pron. /ˈue/) è un'organizzazione
internazionale politica ed economica a carattere sovranazionale, che comprende
28 paesi membri indipendenti e democratici. La sua formazione sotto il nome
attuale risale al trattato di Maastricht del 7 febbraio 1992 (entrato in vigore
il 1º novembre 1993), al quale gli stati aderenti sono giunti dopo un lungo
percorso intrapreso dalle Comunità europee precedentemente esistenti e
attraverso la stipulazione di numerosi trattati, che hanno contribuito al
processo di integrazione europea.

Essa garantisce la libera circolazione di persone, merci, servizi e capitali
all'interno del suo territorio attraverso un mercato europeo comune e la
cittadinanza dell'Unione europea, promuove la pace, i valori e il benessere dei
suoi popoli, lotta contro l'esclusione sociale e la discriminazione, favorisce
il progresso scientifico e tecnologico e mira alla stabilità politica, alla
crescita economica e alla coesione sociale e territoriale tra gli stati membri,
cercando di attenuare le differenze socio-economiche tra i vari stati membri e
incrementarne il benessere socio-economico.

Le competenze dell'Unione europea spaziano dalle politiche economiche
(agricoltura e commercio) agli affari esteri, alla difesa e alla protezione
ambientale, con una politica agraria comune, una politica estera comune e la
presenza di fondi strutturali per il raggiungimento degli obiettivi
socio-economici preposti. In alcuni di questi campi tali funzioni la rendono
dunque simile a una federazione di stati (per es. per quanto riguarda gli affari
monetari o le politiche ambientali), mentre in altri settori l'Unione è più
vicina a una confederazione (mancando di una Costituzione, ordinamento
giuridico, politica interna e politica industriale comuni) o a un'organizzazione
politica sovranazionale (come per la politica estera).

Le politiche di unione economica e monetaria dell'Unione europea hanno portato
nel 1999 all'introduzione di una moneta unica, l'euro, attualmente adottato da
19 stati dell'Unione, che formano la cosiddetta eurozona, con una politica
monetaria comune regolata dalla Banca Centrale Europea (BCE).

Il 12 ottobre 2012 è stata insignita del premio Nobel per la pace, con la
seguente motivazione: «per oltre sei decenni ha contribuito all'avanzamento
della pace e della riconciliazione, della democrazia e dei diritti umani in
Europa».

La costituzione di entità statali o parastatali che comprendessero l'intero
territorio europeo può essere fatta risalire a periodi storici ben antecedenti
rispetto alla fondazione dell'Unione europea. Il primo organismo di tale genere
fu l'Impero romano, che tuttavia non condivideva la medesima estensione
geografica dell'Unione (essendo incentrato sul mar Mediterraneo); inoltre le
conquiste territoriali romane dipendevano dalla potenza militare dell'Impero, e
le province annesse dovevano sottostare a un'amministrazione statale fortemente
centralizzata.

Esempi successivi includono l'Impero dei Franchi di Carlo Magno, il Sacro Romano
Impero (una struttura meno omogenea, che era caratterizzata da
un'amministrazione decentrata) e l'unione doganale che si venne a creare sotto
il dominio di Napoleone dopo l'anno 1800.

Una delle prime proposte di riunificazione pacifica del continente sotto l'egida
di un'unica istituzione sovranazionale fu avanzata dal pacifista Victor Hugo; a
ogni modo, l'idea cominciò a prendere fortemente piede solamente dopo le due
guerre mondiali, guidata dalla determinazione a completare rapidamente la
ricostruzione dell'Europa ed eliminare l'eventualità di nuovi, futuri conflitti
fra le sue nazioni. Esemplare in tal senso fu il Manifesto di Ventotene, redatto
al confino da Ernesto Rossi e Altiero Spinelli.

Furono fondamentalmente considerazioni di questo tipo a portare, nel 1951, la
Germania Ovest, la Francia, l'Italia e gli Stati del Benelux a istituire la
Comunità europea del carbone e dell'acciaio, entrata in vigore nel 1952.

La prima unione doganale fra paesi europei, la cosiddetta Comunità economica
europea, fu istituita mediante il Trattato di Roma del 1957 e implementata nel
1958; successivamente rinominata Comunità europea, è stata uno dei "tre
pilastri" dell'Unione europea, secondo i dettami del Trattato di Maastricht che
ha introdotto l'unione politica, nei campi della giustizia e affari interni e
della Politica estera e di sicurezza comune.

Oggi le principali posizioni in merito all'Unione Europea sono divise tra
europeisti, euroscettici e antieuropeisti.

Gli Stati dell'Unione europea coprono una superficie di 4 326 253 km² facendone
la settima entità mondiale per estensione. Il Monte Bianco con i suoi 4 810
metri d'altezza è il punto più alto dell'Unione, mentre la zona più bassa è il
Zuidplaspolder nei Paesi Bassi, 7 metri sotto il livello del mare. L'estensione
costiera dell'Unione è la seconda al mondo, dopo il Canada, con quasi 66 000
chilometri di lunghezza. L'Unione europea confina con 21 entità indipendenti
condividendo con questi 12 441[senza fonte] chilometri di frontiere esterne.

La maggior parte del territorio è situata all'interno del continente Europa, ma
l'Unione europea possiede Territori speciali degli stati membri dell'Unione
europea che si trovano anche su isole e territori al di fuori del continente.

Fanno parte del territorio numerose isole abitate, alcune appartenenti al
continente europeo, altre fuori; le più grandi sono:

Altre isole fuori dal continente europeo con più di 1000 km2 di superficie sono
3 isole dell'arcipelago delle Canarie, Tenerife, Fuerteventura e Gran Canaria in
Africa, appartenenti alla Spagna, Guadalupa in America e Riunione in Africa
appartenenti alla Francia.

Al 2013 l'Unione europea conta 28 Stati membri: Austria, Belgio, Bulgaria,
Cipro, Croazia, Danimarca, Estonia, Finlandia, Francia, Germania, Grecia,
Irlanda, Italia, Lettonia, Lituania, Lussemburgo, Malta, Paesi Bassi, Polonia,
Portogallo, Regno Unito, Repubblica Ceca, Romania, Slovacchia, Slovenia, Spagna,
Svezia e Ungheria. L'Unione è cresciuta da un nucleo di sei Paesi fondatori
dell'allora Comunità economica europea (segnati in grassetto) e si è espansa
includendo progressivamente la maggioranza degli Stati sovrani europei fino ad
arrivare all'attuale configurazione.

°A seguito della Brexit, il Regno Unito sta trattando con l'Unione Europea per
l'uscita da essa.

Per l'incorporazione di uno Stato estraneo all'Unione, questo deve rispettare
una serie di condizioni economiche e politiche conosciute come criteri di
Copenaghen. Nello specifico, i paesi candidati, oltre a dover essere situati
geograficamente in Europa, debbono presentare:

I microstati europei, quali ad esempio la Città del Vaticano e la Repubblica di
San Marino, per la loro natura peculiare che ne giustifica l'esistenza, non
rispettano i criteri di Copenaghen e con ogni probabilità mai faranno parte
dell'Unione europea.

L'Unione europea contiene 16 città con più di un milione di abitanti, la più
grande delle quali è Londra. Oltre a queste, ci sono agglomerati urbani che pian
piano si sono allargati e uniti e che hanno superato per dimensioni molte delle
città classiche; il più grande di essi è la Regione metropolitana Reno-Ruhr, che
supera i 10 milioni di abitanti. Per quanto concerne solo l'area comunale, i
primi dieci comuni dell'Unione europea sono i seguenti:

L'Unione europea ha gradualmente acquisito numerose prerogative tipiche di una
federazione, con il progressivo trasferimento di poteri dagli Stati membri agli
organismi dell'UE. Essa si fonda tuttora su trattati internazionali recepiti a
livello interno da tutti gli Stati membri, ma ha assunto personalità giuridica
propria.

Attualmente essa si basa su due trattati fondativi: il trattato sull'Unione
europea (TUE; detto anche "Trattato di Maastricht") e il trattato sul
funzionamento dell'Unione europea (TFUE; detto anche "Trattato di Roma"). A
questi si aggiungono il trattato di Amsterdam del 1997, i "protocolli allegati
ai Trattati" e la Carta dei diritti fondamentali dell'Unione europea il cui
valore vincolante è stato deciso dal trattato di Lisbona, equiparandone il
contenuto al valore giuridico dei trattati stessi nonché, secondo invece il
Titolo VII della stessa Carta di Nizza, ai diritti costituzionali nazionali e a
quelli Fondamentali citati nella Convenzione europea del 1950.

Il problema della definizione dell'attuale status giuridico dell'Unione sfociò,
il 29 ottobre 2004, nella firma, a Roma, del Trattato che adotta una
Costituzione per l'Europa, comunemente noto come Costituzione europea. Tale
testo ribadiva la possibilità di una cooperazione rafforzata per la promozione
di iniziative di integrazione tra gruppi di paesi, già prevista nel trattato di
Amsterdam e in quello di Nizza.

Un nuovo trattato era stato richiesto dal Consiglio europeo attraverso la
Dichiarazione di Laeken poiché il funzionamento delle istituzioni comuni, era
ritenuto inadatto alla coesistenza di ben 28 stati membri, ciascuno dei quali
con diritto di veto in aree fondamentali della politica comune.

Il processo di ratifica della Costituzione venne, tuttavia, interrotto il 29
maggio 2005 con un referendum popolare in cui il 54,7% dell'elettorato francese
ha scelto di non sottoscrivere il Trattato; pochi giorni dopo, il 1º giugno,
anche la popolazione dei Paesi Bassi si dichiarò contraria all'introduzione del
Trattato (con il 61,6% dei voti). Sebbene 18 stati membri avessero recepito il
documento, prevalentemente per via parlamentare, la cosiddetta Costituzione
europea non entrò in vigore.

Dopo il "periodo di riflessione" durato due anni, il cancelliere tedesco Angela
Merkel decise di rilanciare il processo di riforma con la Dichiarazione di
Berlino del 25 marzo 2007, in occasione dei 50 anni dell'Europa unita, in cui
venne espressa la volontà di sciogliere il nodo entro pochi mesi al fine di
consentire l'entrata in vigore di un nuovo trattato nel 2009, anno delle
elezioni del nuovo Parlamento europeo.

Si svolse, così, sotto la presidenza tedesca dell'Unione il vertice di Bruxelles
tra il 21 e il 23 giugno 2007 nel quale si arrivò a un accordo sul nuovo
trattato di riforma. L'accordo recepiva gran parte delle innovazioni contenute
nella cosiddetta Costituzione, anche se con alcune modifiche al fine di rendere
meno evidente il carattere per così dire "costituzionale" del vecchio testo, pur
ribadendo pressoché tutti i meccanismi introdotti con il predetto testo, e in
più aggiungendo la facoltà per alcuni paesi di "chiamarsi fuori" da politiche
comuni.

Dopo la conclusione della conferenza intergovernativa che finalizzò il nuovo
testo, il trattato di Lisbona venne approvato al Consiglio europeo del 18 e 19
ottobre 2007 proprio in tale città e firmato il 13 dicembre dai capi di Stato e
di governo. Il trattato è stato ratificato da quasi tutti gli stati firmatari,
prevalentemente per via parlamentare, nel corso del 2008. La mancata ratifica da
parte dell'Irlanda in seguito ad apposito referendum confermativo, così come
richiesto dalla Costituzione irlandese, non ha permesso di farlo entrare in
vigore entro le elezioni europee del 2009. È stato, pertanto, convocato un
secondo referendum in Irlanda il 2 ottobre 2009, in cui il trattato è stato
approvato con oltre il 67% dei voti. Dal 3 novembre 2009, data del sì definitivo
della Repubblica Ceca, tutti gli stati membri hanno ratificato il trattato,
entrato in vigore il 1º dicembre 2009.

L'Unione attualmente consiste in una zona di libero mercato, detto mercato
comune (unione economica), caratterizzata in parte da una moneta unica, l'euro,
regolamentata dalla Banca centrale europea (BCE) e attualmente adottata da 19
dei 28 stati membri (unione economica e monetaria o Eurozona), che dà vita nel
suo complesso all'unione economica e monetaria dell'Unione europea; essa
presenta inoltre un'unione doganale nata già con il trattato di Roma del 1957,
ma completata fra i paesi aderenti agli accordi di Schengen, che garantiscono ai
loro cittadini libertà di movimento, lavoro e investimento all'interno degli
stati membri. L'Unione presenta, inoltre, una politica agricola comune, una
politica commerciale comune e una politica comune della pesca. Esistono anche
meccanismi di coordinamento dell'UE sulla politica estera e di difesa.

Il trattato di Lisbona definisce in maniera precisa le competenze dell'Unione
distinguendo tra:

In tali campi, solo l'Unione ha giurisdizione, gli Stati hanno solo l'obbligo di
recepire le direttive e dare applicazione ai regolamenti.

Nei settori elencati al comma 2 la competenza primaria è dell'Unione e il ruolo
degli Stati è residuale; essi possono legiferare in tali campi solo in
conformità a quanto deciso dall'Unione o nel caso quest'ultima abbia deciso di
non esercitare la propria giurisdizione. Invece nei settori della ricerca, dello
sviluppo tecnologico e aerospaziale, della cooperazione allo sviluppo e degli
aiuti umanitari l'Unione e gli Stati agiscono entrambi con gli strumenti
specifici che sono loro propri. L'Unione tutt'al più adotta delle politiche di
coordinamento, senza però limitare in alcun modo l'azione statale.

Per le politiche economiche, occupazionali e sociali l'Unione ha un ruolo di
coordinamento e detta le linee guida (tramite il solo Consiglio) entro le quali
ogni Stato ha la libertà di determinare le proprie peculiari politiche.

Nei succitati settori l'Unione non ha alcun potere legislativo, ne può produrre
alcun atto vincolante per gli Stati, essa però deve attuare una mediazione
politica affinché tali politiche possano essere coordinate.

L'Unione europea ha da sempre assunto il principio dello stato di diritto e la
promozione dei diritti umani come propri valori fondanti (basti pensare che
requisito fondamentale per farne parte è l'abolizione della pena di morte); essa
difende attivamente tali diritti sia all'interno dei suoi confini sia nelle
proprie relazioni estere, ponendo talvolta precisi requisiti per la concessione
di accordi commerciali o di altro genere. La protezione garantita dall'Unione
europea ai suoi cittadini è avanzatissima: in molti casi essa sopravanza le
garanzie prescritte dalla Dichiarazione universale dei diritti dell'uomo e dalla
Corte suprema degli Stati Uniti d'America.

Per quanto riguarda la situazione interna, l'Unione europea ha promosso
l'armonizzazione delle legislazioni nazionali in materia di asilo politico per i
rifugiati, e si propone di combattere il razzismo, l'omofobia e la xenofobia
attraverso il sostegno a una rete di organizzazioni non governative e una
specifica Agenzia. Nonostante la complessità e la criticità della governance per
l'estrema frammentazione negli stati membri, questi sforzi hanno conferito
all'Unione europea, in materia di diritti umani, la legislazione con la maggiore
uniformità.

Dal punto di vista delle relazioni internazionali, dal 1992 l'Unione ha
introdotto nei propri accordi commerciali o di cooperazione con paesi terzi una
clausola che indica il rispetto dei diritti umani come elemento essenziale del
rapporto bilaterale (p. es. nella convenzione di Cotonou, che lega l'UE a 78
paesi in via di sviluppo ai quali si richiedono precisi impegni nel campo del
rispetto dei diritti umani). I principali obiettivi della politica estera
europea sono dichiaratamente il progresso e la pacificazione internazionale,
ritenuti possibili solo nell'ambito di una struttura democratica.

Per quanto riguarda la libertà di stampa, quasi tutti i paesi che compongono
l'Unione europea sono classificati, dall'ONG Freedom House, come "liberi": Fanno
eccezione, al 2012, quattro paesi, Bulgaria, Italia, Romania e Ungheria,
classificati invece come "parzialmente liberi".

L'Unione europea si articola intorno alle istituzioni inizialmente previste
nell'ambito delle Comunità europee e dei suoi organi specifici.

Gli organi principali dell'Unione, le cosiddette "sette istituzioni",
comprendono il Consiglio (denominazione che ha sostituito quella di "Consiglio
dei ministri" da parte del trattato di Maastricht), la Commissione, la Corte di
giustizia, il Parlamento, il Consiglio europeo, la Banca centrale europea e la
Corte dei Conti europea. L'istituzione dell'Europarlamento risale al 1952 e dal
1979 i suoi membri sono democraticamente eletti, in tutti i territori
dell'Unione, a suffragio universale, per una durata in carica di cinque anni.
Oggi l'UE è considerata una potenza leader in un mondo multipolare.

La cooperazione rafforzata è una procedura decisionale istituzionalizzata con il
trattato di Amsterdam e poi modificata dal trattato di Nizza. Essa consiste nel
realizzare una più forte cooperazione tra alcuni Stati membri dell'Unione
europea in determinati temi senza coinvolgere la totalità degli stati membri che
possono avere reticenze nell'incrementare l'integrazione in alcune aree; può
entrare in vigore, però, solo se partecipa almeno un terzo degli stati membri.
Le cooperazioni in vigore sono 6 e vertono sui seguenti temi:

La politica estera e di sicurezza comune è la politica estera dell'Unione
europea. Viene gestita e promossa dall'Alto rappresentante per gli affari esteri
e la politica di sicurezza e dal Servizio europeo per l'azione esterna.

La collaborazione euromediterranea, o Processo di Barcellona, è stata varata con
la conferenza di Barcellona del 27-28 novembre 1995. Vi parteciparono i ministri
degli Esteri degli allora 15 stati membri e dodici paesi dell'Africa
Mediterranea e del Vicino Oriente: Algeria, Cipro, Egitto, Giordania, Israele,
Libano, Malta, Marocco, Siria, Tunisia, Turchia e l'Autorità Nazionale
Palestinese. La Libia era presente come paese osservatore. Attualmente, dopo gli
allargamenti dell'Unione europea del 2004, 2007 e 2013, la collaborazione
coinvolge i Ventotto e dieci paesi della sponda sud del Mediterraneo. Gli
obiettivi dell'accordo sono tre: rafforzare le relazioni in materia politica e
di sicurezza, creare una collaborazione economica e finanziaria, e potenziare la
cooperazione nei settori sociale, culturale e umano.

L'Unione europea possiede l'economia più grande al mondo, con un prodotto
interno lordo nominale complessivo nel 2013 stimato in oltre 13.500 miliardi di
euro.

Tra le diverse nazioni, in particolare risultano essere trainanti quattro
regioni dell'Europa, che per tal motivo vengono definite i Quattro Motori
economici: Baden-Württemberg, Catalogna, Rodano-Alpi e Lombardia.

Secondo l'ambiziosa strategia di Lisbona, l'Unione europea si era prefissa
l'obiettivo di diventare «l'economia più dinamica e competitiva al mondo» entro
il 2010.[senza fonte] L'Unione europea detiene il 30% della ricchezza netta
mondiale, cioè oltre 65 trilioni di $ dei 223 detenuti nel mondo.[senza fonte]

Segue un prospetto sintetico che mostra la situazione economica dei ventotto
Stati dell'Unione, degli Stati in fase di negoziazione per l'accesso e dei
rimanenti Stati europei (escluso il Kosovo, per il quale non sono ancora
disponibili dati macroeconomici completi a causa della recente indipendenza
dalla Serbia).

Tali risorse costituiscono oltre il 98% delle entrate dell'Unione per un budget
di circa 142 miliardi di euro, approssimativamente l'1% del Prodotto interno
lordo dell'intera Unione.

Le altre voci di spesa sono legate alla politica estera dell'Unione e
all'amministrazione.

La politica agricola comune (PAC) rappresenta una delle più “anziane” e
importanti politiche dell'UE. Le motivazioni profonde della centralità di questa
politica sono strettamente collegate con la poca competitività del settore
agricolo europeo. Essa è un sistema di finanziamenti destinati alle attività di
coltivazione all'interno dell'Unione; il suo scopo principale è quello di
mantenere livelli adeguati di produzione agricola concedendo sussidi alle
aziende e ai lavoratori direttamente impiegati nel settore.

Una delle misure della politica agricola perseguita in quegli anni consistette
nella fissazione di livelli minimi di prezzo per i prodotti agricoli, che
generano enormi eccedenze. La procedura usuale dell'Unione europea era pagare
gli esportatori perché potessero vendere tali prodotti all'estero.

L'opinione pubblica ha dimostrato chiaramente di rifiutare di finanziare senza
limite i surplus, ma tale politica venne presa di mira non tanto dai paesi del
terzo mondo esportatori di derrate agricole quanto dai paesi ricchi, in primo
luogo gli Stati Uniti, che pretendevano di esportare nel ricco mercato europeo.

Negli ultimi anni gli organi dell'Unione hanno radicalmente cambiato la politica
tradizionale. I nuovi regolamenti hanno drasticamente ridotto gli stimoli a
produrre. Il risultato di tale inversione di rotta, proprio nel momento in cui
gli Stati Uniti stanno dirottando verso usi non alimentari, ma energetici, le
loro eccedenze agricole è stato criticato da chi paventa un acuirsi del problema
dell'approvvigionamento di cibo. Questo mentre l'Asia sta mutando radicalmente
dieta, e non avendo spazi sufficienti per produrre cereali per l'allevamento li
dovrà acquistare. Avere abbandonato la politica della sicurezza potrebbe
provocare conseguenze negative per paesi come l'Italia, con una produzione che
copre ormai solo una frazione dei cereali consumati e dei panelli proteici per
l'allevamento.

La politica agricola è una dei primi accordi comuni europei. Si concentra
soprattutto sul settore dei cereali, su quello ortofrutticolo, su quello
vinicolo, sul settore delle carni bovine e su quello lattiero-caseario. Oggi,
assorbe poco meno della metà delle intere risorse dell'Unione (ossia circa 56
miliardi di euro); questo dato è in diminuzione, se si pensa che nel 1980 la PAC
ne assorbiva circa il 70%.

L'Unione europea contempla 24 lingue ufficiali, lingue parlate in almeno uno
degli stati membri (anche se solo l'inglese, il francese e in parte minore il
tedesco sono usate come lingue di lavoro all'interno della Commissione europea).

Il progetto Erasmus, nato nel 1987, permette agli studenti universitari europei
di svolgere un periodo di studio legalmente riconosciuto dalla propria
università all'interno di un qualsiasi altro ateneo situato all'interno
dell'Unione.

La storia della bandiera europea ebbe inizio nel 1955. All'epoca, l'Unione
europea esisteva solo sotto forma di Comunità europea del carbone e
dell'acciaio, con solo sei Stati membri. Diversi anni prima era stato tuttavia
istituito un organismo separato con un numero maggiore di partecipanti - il
Consiglio d'Europa - impegnato nella difesa dei diritti umani e nella promozione
della cultura europea. Il Consiglio d'Europa stava valutando all'epoca quale
simbolo adottare. Dopo varie discussioni, venne adottato l'attuale disegno: un
cerchio di dodici stelle dorate in campo blu. In varie tradizioni, il dodici è
un numero simbolico che rappresentata la completezza. Si tratta inoltre
ovviamente del numero dei mesi dell'anno e delle ore indicate sul quadrante
dell'orologio.

Il cerchio è tra l'altro un simbolo di unità. Si è soliti attribuire il disegno
vincente al disegnatore francese Arsène Heitz il quale successivamente ne fornì
una spiegazione in chiave biblica, facendo riferimento a un'immagine della
devozione alla Madonna propria del dodicesimo capitolo dell'Apocalisse: "Nel
cielo apparve poi un segno grandioso: una donna vestita di sole con la luna
sotto i suoi piedi e sul suo capo una corona di dodici stelle". Il Consiglio
d'Europa incoraggiò in seguito le altre istituzioni europee ad adottare la
medesima bandiera e nel 1983 il Parlamento europeo accolse l'invito. Nel 1985 la
bandiera venne infine adottata da tutti i capi di Stato e di governo dell'UE
come emblema ufficiale dell'Unione europea, denominata all'epoca Comunità
europea. Tutte le istituzioni europee utilizzano la bandiera dall'inizio del
1986. La bandiera europea è l'unico emblema della Commissione europea, l'organo
esecutivo dell'UE. Le altre istituzioni e organi dell'UE hanno un proprio
emblema oltre alla bandiera europea.

Il giorno europeo o festa dell'Europa si celebra il 9 maggio di ogni anno.
Questa data ricorda il giorno del 1950 in cui vi fu la presentazione da parte di
Robert Schuman del piano di cooperazione economica, ideato da Jean Monnet
(cosiddetta Dichiarazione Schuman), che segna l'inizio del processo
d'integrazione europea con l'obiettivo di una futura unione federale.



https://it.wikipedia.org/wiki/Christo_e_Jeanne-Claude

Christo e Jeanne-Claude, o più spesso semplicemente Christo, è il progetto
artistico comune dei coniugi statunitensi Christo Yavachev (Христо Явашев,
Gabrovo, 13 giugno 1935) e Jeanne-Claude Denat de Guillebon (Casablanca 13
giugno 1935 - New York, 18 novembre 2009), fra i maggiori rappresentanti della
Land Art e realizzatori di opere su grande scala.

Nasce a Gabrovo, in Bulgaria, il 13 giugno 1935, dall'unione di Vladimir
Yavachev, imprenditore, e Tsveta Dimitrova, segretaria dell'Accademia di Belle
Arti di Sofia dove lui studierà dal 1953. Nel 1956 termina gli studi e si
trasferisce a Praga da dove, l'anno seguente, riesce a scappare dal regime del
blocco comunista raggiungendo l'Austria. Da qui si muoverà prima a Vienna, poi a
Ginevra, per poi raggiungere, nel 1958, Parigi. Ivi, considerato apolide, era ai
margini della società e si guadagnò da vivere compiendo ritratti, che firmava
con il nome della propria famiglia "Javacheff". Le sue prime opere firmate
"Christo" sono dei dipinti astratti e degli impacchettamenti di oggetti
(bottiglie, bidoni, cartoni, tavoli ecc.) o di modelli viventi nella tela o
nella plastica. Questi lavori suscitano interesse negli amici, tra cui vi sono
Arman e Yves Klein, con cui si unirà nel movimento Nouveau Réalisme.

Nacque a Casablanca (Marocco) il 13 giugno 1935, dal breve matrimonio della
madre, Précilda, con il maggiore francese Léon Denat. Durante la guerra, la
madre si era unita alla resistenza francese e sposata col generale Jacques de
Guillebon (1946), Jeanne-Claude visse a Berna e poi a Tunisi, dove si laurea in
latino e filosofia nel 1952. Nel 1958 arriva a Parigi.

I due, nati lo stesso giorno, si incontrano nel 1958 a Parigi quando
Jeanne-Claude commissiona a Christo un ritratto della madre. La loro relazione
inizia solo più tardi, quando Jeanne-Claude lascia il fidanzato, e poi marito,
Philippe Planchon dopo la luna di miele poiché si rese conto di essere incinta
dell'artista Christo, il quale frequentava sua sorella, Joyce. L'11 maggio 1960
nasce Cyril. È del 1961, invece la loro prima collaborazione nel porto di
Colonia a cui segue l'anno seguente a Parigi la loro prima opera monumentale:
Rideau de Fer, un muro di barili d'olio a bloccare rue Visconti, nei pressi
della Senna, in segno di protesta al muro di Berlino.

Emigrati negli Stati Uniti nel 1964, cominciano a realizzare dei progetti di
ampio respiro, intervenendo in maniera diretta quanto effimera su edifici,
monumenti o paesaggi interi.

Nel 2009, per le complicazioni di un aneurisma cerebrale, Jeanne-Claude muore.
Come lei desiderava, il corpo è stato donato alla scienza. Quest'avvenimento ha
fatto sì che Christo annunciasse il suo desiderio di completare le opere Over
the River e Mastaba. Christo vive a New York nel quartiere di SoHo nella casa
che ha condiviso per anni con la compagna.

I due artisti sono artefici della Land Art: intervengono sul paesaggio e lo
modificano, nel loro caso in maniera provvisoria. Sono noti soprattutto per le
opere realizzate con il tessuto, "imballando" monumenti o stendendo lunghi teli
in luoghi naturali.

Un esempio di questo si ritrova nella loro celebre opera realizzata tra il 1972
e il 1976 denominata Running Fence. Essa consiste in una recinzione continua,
tesa da Est a Ovest per quasi quaranta chilometri tra alcuni declivi della
campagna californiana, a nord di San Francisco. Si tratta di una serie di ampi
teloni di nylon bianco appesi a un cavo d'acciaio sorretto da oltre duemila
montanti metallici che, visti dall'alto, si snodano come un serpente e
attraversano valli e colline fino a perdersi all'orizzonte. Quest'opera
territoriale è volutamente giocata per contrapposizioni poiché la verticalità
della recinzione si oppone nettamente all'orizzontalità del paesaggio e
l'artificialità del nylon contrasta con la naturalità dell'erba. Infine anche il
biancore dei teli si contrappone ai sobri colori del terreno. Questa incredibile
muraglia bianca assume un grandissimo valore simbolico. Quando i teli sono
gonfiati dal vento, infatti, l'enorme serpente sembra quasi animarsi e per tutta
la sua lunghezza risuona di un crepitare secco e sonoro. Per la realizzazione
dell'intero impianto furono necessari quattro anni, ma l'opera ebbe una vita
estremamente breve essendo durata solamente quattordici giorni.

Sulla produzione artistica della coppia hanno anche influito il pensiero e
l'arte di Man Ray e Joseph Beuys, con particolare riferimento alle opere
l’Enigma di Isidore Ducasse del primo e al Pianoforte con Feltro del secondo.

Christo è principalmente l'artista delle opere, mentre Jeanne-Claude è
l'organizzatrice («Le opere destinate al pubblico sono firmate da Christo e
Jeanne-Claude, i disegni da Christo»).

In genere le opere sono interamente finanziate dalla vendita dei disegni
preparatori, collage o modellini. Dal 1972 tutti i loro lavori sono fotografati
esclusivamente da Wolfgang Volz; mentre per almeno cinque dei loro maggiori
lavori è stato prodotto anche un documentario da parte di Albert e David
Maysles.



https://it.wikipedia.org/wiki/Qualificazione_Olimpica_FIBA_2016_-_Torneo_maschile

Il Torneo Maschile di Qualificazione Olimpica FIBA 2016 (denominato
ufficialmente FIBA World Olympic Qualifying Tournament for Men OQT ) si è svolto
dal 4 al 10 luglio 2016.

Si qualificheranno 3 squadre (la prima classificata di ognuno dei tre
raggruppamenti da sei squadre ciascuno) le quali accederanno al Torneo olimpico
2016, in programma a Rio de Janeiro dal 6 al 21 agosto.

La scelta delle nazioni ospitanti il Torneo è stata annunciata il 19 gennaio
2016. Le sedi saranno: Torino in Italia, Belgrado in Serbia e Manila nelle
Filippine. La settimana successiva il 26 gennaio sì è tenuto il sorteggio dei
tre gruppi.

In seguito alla scelta delle nazioni ospitanti, che erano già qualificate per il
torneo, sono subentrate, sulla base dei risultati di Eurobasket 2015 e del
ranking FIBA le nazionali di: Lettonia, Croazia e Turchia.

Il sorteggio dei gironi è avvenuto il 26 gennaio 2016 in Svizzera presso il
quartier generale della FIBA. La procedura ha seguito sia parametri di
provenienza continentale sia di qualità delle squadre coinvolte, in modo da
ottenere tre tornei di pari valore. L'esito del sorteggio è stato il seguente:



https://it.wikipedia.org/wiki/Aron_Gunnarsson

Aron Einar Gunnarsson (Akureyri, 22 aprile 1989) è un calciatore islandese,
centrocampista del Cardiff City e della Nazionale islandese, della quale è
capitano.

Centrocampista mediano, fa della grinta e della carica agonistica le sue doti
migliori. Abbina alla notevole resistenza fisica l'abilità nella corsa. È
inoltre divenuto celebre per le sue lunghissime e potenti rimesse laterali, che
gli sono valse diversi paragoni con l'irlandese Rory Delap.

Cresciuto calcisticamente in patria nel Íþróttafélagið Þór con cui ottiene in
prima squadra 11 presenze e 3 gol. Nel 2007-2008 passa all'AZ Alkmaar in Olanda
dove ottiene solo 1 presenza.

Nel 2008 si trasferisce al Coventry City FC nel quale in 3 anni gioca ben 122
partite di campionato condite con 6 gol.

Esordisce in nazionale, da titolare, il 2 febbraio 2008 in un'amichevole
disputata a Ta' Qali contro la Bielorussia (persa 2-0). Lascia il terreno di
gioco all'82' sostituito da Viðarsson. Prende parte all'Europeo Under-21 2011 in
Danimarca. Scenderà in campo in due dei tre incontri disputati dalla selezione
islandese (eliminata alla fase a gironi), complice un'espulsione rimediata alla
partita d'esordio contro la Bielorussia.

Nel 2012, all'età di 23 anni, viene nominato capitano della nazionale. Mette a
segno la sua prima rete con la selezione islandese il 10 ottobre 2014 contro la
Lettonia (0-3 il finale), partita di qualificazione agli Europei 2016. Il 6
settembre 2015, grazie al pareggio ottenuto contro il Kazakistan, l'Islanda
ottiene una storica qualificazione alla fase finale di un Europeo.

Il 9 maggio 2016 viene incluso dai CT Lars Lagerbäck e Heimir Hallgrímsson nella
lista dei 23 convocati che prenderanno parte agli Europei 2016 in Francia nelle
vesti di capitano. Esordisce nella competizione da titolare il 14 giugno contro
il Portogallo, partita valida per la prima giornata della fase a gironi. Con la
sua nazionale passa il girone come secondi a 5 punti (1 vittoria e 2 pareggi)
dietro l'Ungheria e davanti il Portogallo terzo. Inoltre giunge fino ai quarti
di finale perdendo poi 5 a 2 contro la Francia, padrone di casa, dopo aver vinto
2 a 1 negli ottavi contro l'Inghilterra.

Ha un rapporto speciale con i tifosi islandesi; infatti il capitano seguito dai
suoi compagni a fine partita, soprattutto dopo buone prestazioni o vittorie, si
avvicina alla curva islandese e guida una danza ritmata con applausi dei tifosi.



https://it.wikipedia.org/wiki/Milano

Milano (/miˈlano/ ascolta[?·info], Milàn (maschile) in milanese, /miˈlãː/) è una
città italiana di 1 349 912 abitanti, capoluogo dell'omonima città metropolitana
e della regione Lombardia, e centro di una delle più popolose aree metropolitane
d'Europa.

Fondata dagli Insubri all'inizio del VI secolo a.C., fu conquistata dai Romani
nel 222 a.C. e denominata Mediolanum accrescendo progressivamente la sua
importanza fino a divenire residenza imperiale, nel cui periodo fu promulgato il
celebre editto di tolleranza. In prima linea nella lotta contro l'Imperatore in
età comunale, divenne prima signoria per essere innalzata a dignità ducale,
rimanendo al centro della vita politica e culturale dell'Italia rinascimentale.
All'inizio del XVI secolo perse l'indipendenza a favore della Spagna, per
passare quasi due secoli dopo sotto la corona austriaca: grazie alle politiche
illuminate asburgiche Milano divenne il centro dell'illuminismo italiano.
Capitale del Regno d'Italia napoleonico, dopo la restaurazione fu tra i più
attivi centri del risorgimento fino al suo ingresso nel Regno d'Italia.

Principale centro economico e finanziario della penisola, Milano ne guidò lo
sviluppo industriale, costituendo con Torino e Genova il "Triangolo
industriale", in particolar modo durante gli anni del boom economico quando lo
sviluppo industriale e urbanistico coinvolse anche le città limitrofe, creando
la vasta area metropolitana milanese. In ambito culturale, la città meneghina è
il principale centro italiano dell'editoria ed è ai vertici del circuito
musicale mondiale grazie alla stagione lirica del Teatro alla Scala e alla sua
lunga tradizione operistica. Milano è inoltre tra i principali poli fieristici
europei e del design industriale ed è considerata una della quattro capitali
mondiali della moda.

La città poggia su un'unica tipologia di roccia, di origine fluvio-glaciale a
cemento carbonatico, comune a tutta la pianura padana. La caratteristica
principale è quella di essere facilmente carsificabile. Tale roccia si ritrova
ricoperta dai sedimenti fluviali più recenti (quaternario) oppure è visibile
lungo i principali corsi d'acqua, costituendo dei conglomerati che in Lombardia
sono conosciuti come "ceppi".

Milano occupa un'area di 181,76 km² a occidente della Lombardia, a 25 km a est
del fiume Ticino, a 25 km a ovest dell'Adda, a 35 km a nord del Po e a 50 km a
sud del lago di Como, lungo la cosiddetta "linea delle risorgive", laddove cioè
vi è l'incontro, nel sottosuolo, tra strati geologici a differente permeabilità,
cosa che permette alle acque profonde di riaffiorare in superficie.

In quest'area il terreno digrada dolcemente da nord-ovest a sud-est misurando,
sul livello del mare, dai 147 ai 102 m, con una media di 122 m s.l.m.. Rompe
questa omogeneità la "collinetta" del Castello Sforzesco, misurando 124 m s.l.m.
ed elevandosi di circa 3 m sui territori circostanti. Occorre inoltre
considerare i solchi vallivi, da Ovest verso Est, dei fiumi Olona-Lura,
Guisa-Nirone-Lambro Meridionale, Seveso-Vettabbia e Lambro settentrionale. A
prescindere dai dati stratigrafici (considerando cioè che il terreno geologico
si trova mediamente tra 2-5 metri sotto il manto stradale), secondo le
rilevazioni fatte dal Poggi nel 1911 la zona corrispondente alla città romana si
trovava tra 118,71 (via Torino) e 121,26 (via Monte di Pietà) m s.l.m.; la città
nel 1155 (cerchia dei Navigli) si trovava tra 118,61 (via della Signora) e
121,80 (via Solferino) m s.l.m.; la città dei Bastioni (1549) si trovava tra 124
(Bastioni di Porta Volta) e 114 (Bastioni di Porta Romana) m s.l.m.; la
circonvallazione esterna si trova tra 127,68 (la Villa Simonetta, Scuola Civica
di Musica) e 109,40 (piazzale Lodi) m s.l.m.

Sempre in base a questo studio il profilo delle acque freatiche misurava (nel
1911) da un massimo di 124 m s.l.m. in Via Simonetta a 107 in Corso Lodi, con
una mediana di 115 proprio a livello del nucleo romano, a cui corrisponde una
profondità della falda maggiore rispetto a quanto si configurava nel territorio
circostante. Tale dato può apparire banale, ma occorre considerarlo alla luce
del genio romano e inserirlo nell'opera di centuriazione del territorio.
L'urbanizzazione romana interessò, rispetto al villaggio golasecchiano-celtico,
una zona elevata posta più a Nord-NordEst, dove vennero sfruttate meglio le
acque di fontanile inalveate. Numerosi canali irrigui e navigabili vennero
costruiti in epoca repubblicana a scopo di bonifica idraulica e agraria, per il
funzionamento e la difesa dell'abitato e il trasporto delle persone e delle cose
a media e grande distanza. Questo importante e precoce intervento, assieme al
regime palustre preesistente, non permette di valutare il decorso originale dei
corsi d'acqua noti, che completano questo ricco panorama idrologico, quali il
Lambro a Est, l'Olona, il Seveso e il Nirone a Nord, la Vettabbia e il Lambro
Meridionale a Sud.

Attualmente gran parte di questi corsi d'acqua, naturali e non, si trova sotto
il manto stradale. A cielo aperto scorrono il Lambro, alla periferia orientale,
il Naviglio Grande e il Naviglio Pavese, l'uno entrando e l'altro uscendo dalla
darsena di porta Ticinese, la Martesana, da Cascina Gobba alla Cassina de' pomm,
la Vettabbia, da Morivione, e il Lambro Meridionale, da piazza delle Milizie,
senza contare le numerosissime rogge. Il sistema non è naturalmente più
navigabile, ma conserva inalterato il suo potenziale irriguo.

Innanzitutto occorre considerare la rete stradale romana, la via Emilia in
primis, nata nel 187 a.C. per collegare l'Adriatico agli insediamenti
pedeappenninici, proseguita in età augustea fino a Mediolanum e ad Augusta
Praetoria. Si annoverano quindi la strada per Comum e i passi transalpini, la
pedemontana per Bergomum e le provincie venete e a sud quella diretta a Ticinum,
cioè Pavia e i paesi dei Liguri. Più tarda è la strada del Sempione.

Tale proficua collocazione nel contesto di una pianura molto fertile, ha
influenzato notevolmente la storia della città ed il ruolo che essa ha avuto nei
confronti della nazione italiana e dei paesi transalpini.

La superficie che occupa attualmente Milano ha dimensione superiori a quella di
alcune città europee come Parigi, Amsterdam, Bruxelles e Dublino. La continuità
abitativa si è estesa oltre i confini amministrativi, formando coi comuni
contermini e alcuni di cintura un'unica conurbazione. Un sostanziale ampliamento
territoriale era avvenuto invece nel 1923 con l'incorporazione di dieci comuni
limitrofi, che ora sono quartieri della città. Milano attualmente è suddivisa in
nove zone, denominate municipi circoscrizionali, con poteri di ordinaria
amministrazione e consultivi.

Piazza Duomo dista 39 km da Lodi, 42 da Pavia, 47 km da Como, 56 km da Bergamo,
58 km da Varese, 63 km da Lecco, 80 km da Brescia, 85 km da Cremona, 140 km da
Sondrio, 189 km da Mantova.

Milano è situata a occidente del bacino della Val Padana ed è caratterizzata da
un clima temperato fresco continentale con estate calda con una sensibile
escursione termica annua (estate calda e inverno freddo), Cfa secondo la
classificazione dei climi di Köppen.

Come in tutte le grandi città del mondo l'isola di calore sovrastante l'abitato
rende le temperature più elevate rispetto alle campagne circostanti, soprattutto
in inverno (con differenze in situazioni estreme anche di oltre i 3 °C). Tale
fenomeno riguarda soprattutto i quartieri centro-settentrionali, più densamente
abitati, che godono anche di nebbie più rare rispetto alle aree meridionali e
alle campagne circostanti. Le temperature di Milano Brera, le cui medie storiche
1961-1990 rappresentano bene il clima della città, vanno dai +1 ÷ +5 °C in
gennaio ai +20 ÷ +29 °C in luglio. Le aree periferiche registrano temperature
medie più basse (intorno a 1 °C).

Milano, come gran parte della Pianura Padana, accusa una scarsa ventilazione
favorendo il ristagno delle nebbie e degli inquinanti anche in ragione della sua
alta densità abitativa. Gli inverni milanesi sono più freddi rispetto a quelli
delle città costiere, senza però raggiungere gli estremi tipici dell'Europa
centrale, grazie alla latitudine più meridionale ed alla protezione fornita
dalla catena delle Alpi. Le estati sono calde, decisamente afose e poco
ventilate (come in tutta la Pianura Padana soprattutto occidentale) ma
interessate da diversi temporali che attenuano l'atmosfera rovente: i mesi
compresi tra giugno e agosto sono infatti discretamente piovosi. Nel complesso,
le precipitazioni nell'area milanese sono ben distribuite nel corso dell'anno
anche se la stagione invernale registra periodi relativamente lunghi senza
precipitazioni con un minimo di circa 40 mm a febbraio: sono piovose anche le
stagioni intermedie e specialmente il medio autunno e la primavera. Leggermente
più scarse le precipitazioni nella periferia sud e maggiori in quella nordest.
Tuttavia negli ultimi anni i giorni di piogge sono andati diminuendo a favore di
fenomeni più intensi ma più brevi.

Prima degli anni settanta le nevicate invernali sono state più frequenti che
negli anni successivi. Considerando il periodo che va dagli anni '60 agli anni
'90, la media nivometrica della città di Milano (i cm totali medi di accumulo
nevoso annuo) è più bassa di alcune città del nord-ovest e dell'Emilia (come
Piacenza, Parma, Bologna, Torino), ma più elevata di altre città del nord-est
(come Udine, Verona, Venezia) e si ferma a 25,2 cm annui in città ma nei comuni
dell'hinterland può avvicinarsi anche a circa 30 cm;

Un inverno particolarmente nevoso è stato quello del 1978 dove si raggiunsero i
125 cm come accumulo stagionale fuori città; al contrario quelli degli anni 90,
esclusa la stagione 1996-1997 dove ci fu un'importante nevicata intorno a
capodanno con accumuli tra il 30 dicembre e il 2 gennaio intorno ai 45 cm nella
zona nord, sono stati scarsamente nevosi tanto che la media di quel decennio
restò eccezionalmente intorno ai 10 cm.

Tra gli episodi nevosi di maggior rilevanza possono essere ricordati quello del
gennaio 1985, che registrò un accumulo mensile totale fino a 90 cm, l'episodio
di fine gennaio 2006 che portò fino ad un totale di 40 cm totali in città (fino
a 60 cm nell'hinterland) e quello del 6-7 gennaio 2009 che ha registrato fino ad
un totale di 50 cm.

Gli estremi termici di Milano dal 1763 a oggi sono stati di -17,3° nel 1855 e
39,8° nel 2003 a Brera Duomo.

L'umidità è statisticamente presente durante tutto l'anno in special modo nei
mesi invernali e durante la notte. Tuttavia i giorni di nebbia si stanno facendo
facendo via via meno frequenti. Le nebbie sono favorite sia dal cielo sereno,
che consente il raffreddamento da irraggiamento, sia dal suolo superficialmente
umido, dalla tipica scarsa ventilazione della Pianura Padana occidentale e da
particolari configurazioni bariche invernali come i regimi altopressori che in
questo periodo dell'anno tendono a presentarsi con una certa frequenza.

Milano fu fondata dai Celti appartenenti alla cultura di Golasecca. Nel V secolo
a.C. si assiste al declino dei centri golasecchiani posti lungo il corso del
Ticino, probabilmente a vantaggio di una rete di traffici gravitante attorno al
nuovo centro proto-urbano di Mediolanum. La carta di distribuzione dei
ritrovamenti della prima età del ferro mostra che l'insediamento golasecchiano
(V secolo a.C.) occupava un'area di circa 12 ettari attorno al futuro Foro
(piazza San Sepolcro).

Lo stanziamento celtico del IV secolo a.C. segna convenzionalmente il passaggio
dalla prima alla tarda età del ferro in Italia settentrionale. Gli Insubri si
stanziarono nella piana tra Ticino e Oglio. La fondazione avvenne, secondo il
racconto di Tito Livio ripreso in epoca medioevale da Bonvesin de la Riva, ad
opera di Belloveso, nipote del re dei Galli Biturigi. In base ai ritrovamenti
archeologici, l'oppidum celtico doveva avere medesima localizzazione ed
estensione dell'insediamento golasecchiano, ma non sono mai venute alla luce
opere difensive urbane, probabilmente costruite in legno e terra, cosa che
spiega l'attribuzione della definizione di "villaggio" da parte di Polibio e
Strabone.

Dopo essere stata la più importante città dei Galli Insubri, nel 222 a.C. venne
occupata dai Romani, in seguito a un aspro assedio posto dai Consoli Gneo
Cornelio Scipione Calvo e Marco Claudio Marcello. La conquista fu contrastata
dalla discesa di Annibale al quale la popolazione locale si alleò. Fu solo nei
primi anni del II secolo a.C. che gli Insubri e i confinanti Boi si
assoggettarono alla dominazione romana. I Romani la chiamarono Mediolanum, che
probabilmente riproduce un toponimo celtico dal significato di "paese in mezzo
alla pianura" oppure "luogo fra corsi d'acqua", data la presenza dell'Olona, del
Lambro e del Seveso. Un'altra ipotesi etimologica si basa sul primo simbolo
della città, la scrofa semilanuta (in medio lanum). La discussione tra le due
etimologie è ancora aperta, estesa a una ventina di altre ipotesi.

La leggenda narra che all'arrivo dei Romani gli Insubri prelevarono le insegne
auree della città, poste nel tempio di Belisama (per Cesare, il tempio di
Minerva, con la quale la divinità celtica veniva identificata), per portarle al
sicuro, in montagna. L'importanza militare, politica ed economica portò Milano a
essere riconosciuta municipium e poi colonia imperiale, fino a diventare
capoluogo della Transpadana, capitale dell'Impero e residenza imperiale dal 286
al 402 d.C.

Dopo che Giulio Cesare aprì la Britannia ai commerci e all'influenza romani con
soldati mediolanensi, alla crescita dell'importanza militare si accompagnò il
riconoscimento politico. Al momento della suddivisione dell'Impero romano
effettuata da Diocleziano nel 286 (Tetrarchia), Milano divenne, con Treviri,
capitale dell'Impero romano d'Occidente.

A Milano, nel 313 d.C. Costantino si accordò con Licinio per consentire, con
l'Editto di Milano o Editto di Costantino, la pratica del culto cristiano.
Subito si iniziarono a costruire numerose basiliche. Ecco cosa racconta Ausonio
della Mediolanum del 380-390:

Nel periodo del vescovo Ambrogio e dell'imperatore Teodosio I, che dichiarò il
Cristianesimo l'unica religione dell'impero con un suo editto, Milano fu il
centro più influente della Chiesa d'Occidente (qui Sant'Agostino si convertì al
cristianesimo nel 386 e ricevette il battesimo l'anno seguente).

Milano seguì poi le vicende della decadenza dell'edificio imperiale romano. Nel
402 d.C., dopo un lungo assedio, la città riuscì a respingere i Visigoti
comandati dal re Alarico: dopo questi fatti l'imperatore Onorio prese la
decisione di spostare la sede della capitale dell'impero da Milano a Ravenna.
Allo sfaldamento della società tardo-antica e alla conseguente crisi
demografica, fece da contraltare il primo insediamento di un popolo germanico:
quello degli Eruli di Odoacre.

Nel 493, I Goti guidati da Teodorico sconfissero Odoacre che aveva deposto
l'ultimo imperatore romano d'occidente, Romolo Augusto. La sempre più precaria
situazione politica e militare causò però alla città diverse ferite e Milano
conobbe, nel 539, la sua prima distruzione: l'imperatore romano d'Oriente
Giustiniano I (527-565), deciso a riconquistare i territori imperiali
d'occidente, attaccò il re goto Teodato inviando in Italia al comando delle sue
truppe i generali Belisario e Narsete, iniziando quella che diventerà la lunga
Guerra gotica. Nel 539 Milano, per dissensi tra i due generali, si trovò alla
mercé dei Goti di Uraia che la incendiarono e massacrarono la popolazione. A
questo evento si deve la distruzione dei marmi e dei grandi edifici della Milano
ex capitale dell'Impero, dalla basilica ai templi pagani, fino alle grandi e
ricche ville patrizie che vennero letteralmente e sistematicamente spogliate ed
infine date alle fiamme con tutta la città. Milano fu poi riconquistata (entro
il 559) da Narsete, per opera di quest'ultimo ricostruita, e nel breve periodo
bizantino potrebbe essere stata elevata a capitale della diocesi italiana
(Italia del Nord), anche se ciò non è certo.

Nel VI secolo, con la discesa dei Longobardi nella Pianura Padana, Milano subì
saccheggi e spoliazioni durati diversi decenni, ai quali seguì un primo impulso
di rinascita. Dall'entrata a Milano di re Alboino, nel 569, il ripopolamento di
centri urbani e campagna assunse ritmi sostenuti, donando al territorio una
struttura che esprimeva la sintesi dell'elemento romano e di quello germanico.
Dai nuovi dominatori, l'Alta Italia prese il nome di Langobardia Maior (da qui
poi il termine Lombardia) e Milano divenne uno dei centri preminenti del nuovo
regno. Capitale del dominio longobardo era la vicina Pavia ma anche Milano
rivestì, per un breve periodo, questa funzione sotto il regno di Agilulfo e
Teodolinda e del loro figlio Adaloaldo, dal 604 circa al 626 circa. Agilulfo
scelse simbolicamente l'antica metropoli di Milano per presentarsi come re di
tutta l'Italia e non solo dei Longobardi, tanto per l'incoronazione quanto come
sua capitale (la residenza estiva era nella vicina Monza) e si proclamò, secondo
quanto iscritto su una corona votiva, Gratia Dei rex totius Italiae. Accanto
alla rivendicazione dell'unità tra Longobardi e Latini, per la prima volta nella
storia longobarda compariva un riferimento alla volontà divina nella
legittimazione del re.

Il regno longobardo finì nel 774 con la conquista di Pavia da parte di Carlo
Magno che fatti prigionieri l'ultimo re Desiderio e la moglie, si proclamò
Gratia Dei rex Francorum et Longobardorum e, nell'800, incoronato a Roma da
Leone III, divenne il primo imperatore del Sacro Romano Impero, erede di quello
romano d'Occidente.

L'importanza di Milano fu confermata quale sede di un conte imperiale e di un
vescovo. Con la deposizione di Carlo il Grosso (887), viene meno la capacità di
governo centrale e sono proprio conti e vescovi ad esercitare il potere locale:
la città evolve in libero comune estendendo la sua influenza su gran parte della
Lombardia (XI secolo). L'accresciuta importanza e indipendenza portarono
all'inevitabile scontro con l'Impero. Distrutta nell'aprile del 1162 da Federico
I Barbarossa, rinacque dopo la vittoria della Lega Lombarda nella battaglia di
Legnano del 29 maggio 1176.

Nel frattempo, Milano aveva scelto di autogovernarsi mediante dei Consoli.
Tuttavia, anche per questioni di discordie interne, tra la fine del XII e
l'inizio del XIII secolo, si passò al regime dei Podestà, che, nella speranza
che fossero super partes, erano chiamati da altre città, quali: Brescia, Lodi,
Piacenza, Bologna, Como, Vercelli, Bergamo, Mantova, Genova, Parma, Venezia,
Modena, Cremona, Pavia, Reggio Emilia, Forlì. Le provenienze, quindi, ricoprono
la gran parte dell'Italia settenrionale, mentre la città più lontana da cui
venne chiamato un Podestà risulta essere Forlì.

Nel tardo Medioevo Milano vide la lotta delle famiglie della Torre (o Torriani)
e Visconti per il possesso della città con il predominio di quest'ultima, che
avrebbe lasciato il passo alla famiglia Sforza solo alla metà del XV secolo,
all'alba del Rinascimento.

Anche la Francia, però, avanzava diritti di successione sul ducato e Luigi XII
nel 1499 invase il ducato scacciandone Ludovico il Moro. Carlo V d'Asburgo in
quanto imperatore del Sacro Romano Impero, vi intronò Francesco II Sforza che
morì senza eredi nel 1535 e Carlo V, con "diploma imperiale" nominò duca il
proprio figlio Filippo II.

I diritti spagnoli sul ducato furono riconosciuti definitivamente con la pace di
Cateau-Cambrésis (1559). La dominazione spagnola inizia con un lungo periodo di
pace (1535-1620). Carlo V emana le Costitutiones Mediolanensis Dominii che
lasciano al ducato un'ampia autonomia di governo, con l'unico vincolo di fedeltà
al sovrano, ma creano un pernicioso dualismo con gli uffici regi che non sarà
mai completamente superato. Fa anche redigere l'estimo del Ducato, che dovrebbe
consentire una migliore esazione fiscale: in realtà provoca resistenze nelle
oligarchie che controllano il governo cittadino e ducale e nel clero, che non
vogliono rinunciare a privilegi e immunità. Inizia così un inasprimento fiscale
che non cesserà che nel 1706.

La devastante peste del 1629-1630 segnò profondamente la città e la sua cultura,
tanto da essere stata in seguito ripresa dal Manzoni, sia ne I promessi sposi
sia nella Storia della colonna infame, scritto d'alto pregio storico e sociale -
sebbene poco conosciuto - nel quale il Manzoni propone una riflessione profonda
sugli errori commessi dai giudici per arrivare a una sentenza di condanna per
due dei presunti untori, abusando del loro potere.

Pochi sono i segni evidenti rimasti a Milano della dominazione spagnola: i
bastioni, demoliti però tra la fine del XIX e l'inizio del XX secolo; la chiesa
barocca di San Giuseppe, in via Verdi, e il collegio Elvetico in via Senato.
Infine, la darsena di porta Ticinese, fatta scavare dal conte di Fuentes nel
1603.

Il XVIII secolo vide Milano passare dalla dominazione spagnola a quella
austriaca che continuò fino all'epoca napoleonica, eccezion fatta per una
parentesi di tre anni in cui la città passò sotto il controllo del Regno di
Sardegna tra il 1733 e il 1736. Fu un periodo di rifiorimento culturale che
conobbe l'opera di intellettuali come Pietro Verri, Cesare Beccaria e Paolo
Frisi.

Con la morte di Carlo II di Spagna, dilagò la grande guerra per la successione.
Il 24 settembre 1706 Eugenio di Savoia fu alle porte di Milano e il governatore
spagnolo, il principe di Vaudémont, abbandonando precipitosamente la città la
lasciò in balia della nuova dominazione austriaca. Seguì il governatore
Massimiliano Carlo Alberto di Löwenstein-Wertheim-Rochefort che venne ricordato
per aver ricostruito il teatro di corte distrutto in un incendio. L'Austria fu
sovrana di Milano fino al 9 maggio 1796 data in cui l'arciduca Ferdinando
d'Asburgo-Este lasciò la città a causa dell'arrivo di Napoleone impegnato nella
campagna d'Italia.

Dal 1796 al 1797 Milano fu capitale della Repubblica Transpadana, dal 1797 al
1802 capitale della Repubblica Cisalpina, dal 1802 al 1805 capitale della
Repubblica Italiana e dal 1805 al 1814 capitale del Regno Italico.

L'arrivo di Napoleone Bonaparte suscitò un'ondata d'entusiasmo nei milanesi che
videro in lui la realizzazione dei nuovi ideali rivoluzionari francesi tanto
attesi durante il periodo conservatore degli Asburgo. L'esercito repubblicano
entrò a Milano il 15 maggio e, dopo circa un anno di disordini di ispirazione
giacobina, ne seguì la costituzione della Repubblica Cisalpina nel 1797. Essa
tuttavia non ebbe vita facile perché, partito Napoleone, Milano ricadde nel
giacobinismo e non riuscì a opporre alcuna resistenza al ritorno degli austriaci
nel 1799 che intrapresero una cieca repressione. Dopo la nomina di Napoleone a
primo console, grazie alla vittoria sul campo di Marengo, Milano torna ad essere
il fulcro politico e culturale d'Italia, grazie alla fondazione del Regno
d'Italia, con capitale proprio il capoluogo lombardo.

Alla caduta del Bonaparte, con il Congresso di Vienna (1815), Milano tornò sotto
il dominio austriaco, non più come ducato, ma come capitale del neonato Regno
Lombardo-Veneto, e vi rimase fino al 1859 quando in seguito alla seconda guerra
d'indipendenza, entrò a far parte del Regno di Sardegna che divenne Regno
d'Italia dal 1861.

Dopo l'annessione di Roma allo Stato italiano e la sua trasformazione in
capitale, per diverso tempo Milano venne qualificata con il titolo di Capitale
morale; la definizione è attribuita da Ruggiero Bonghi come parola d'autore
coniata negli anni in cui dirigeva La Perseveranza, e conobbe una certa
diffusione sulla scia del successo della Fiera industriale del 1881. Con essa si
alludeva al carattere milanese dall'epoca decisamente più avanzato
nell'industrializzazione e nella modernità.

Nel 1883 fu inaugurata a Milano, in via Santa Radegonda, la prima centrale
elettrica d'Europa, la seconda al mondo dopo quella di New York. La costruzione,
guidata da Giuseppe Colombo, è ricordata su una colonna della via omonima da una
targa posta successivamente da Luigi Dadda.

A cavallo del XIX e XX secolo, Milano conobbe uno straordinario sviluppo
industriale e del terziario che la pose al centro delle vicende economiche del
Paese. Fu sede dell'Esposizione universale del 1906, che celebrava l'apertura
del Traforo del Sempione. Lo sforzo bellico durante la prima guerra mondiale
fece registrare un forte sviluppo dell'industria non solo pesante, con
conseguenti difficoltà nella riconversione postbellica; ciò si unì alla
delusione per le molte aspettative di maggiore benessere e democrazia
ingenerate, non solo in Italia, dalla propaganda per l'arruolamento: dapprima le
tensioni sociali sfociarono in quello che gli storici chiamano il biennio rosso,
in reazione al quale trovò nuova linfa il fascismo.

Milano, come aveva detto Gaetano Salvemini, una città che tende ad anticipare i
fenomeni politici "Quello che oggi pensa Milano, domani lo penserà l'Italia".

Milano era, all'inizio del XX secolo, per la sua composizione sociale, una città
a forte connotazione socialista: Filippo Turati vi aveva fondato nel 1889 la
Lega Socialista Milanese e fu tra i fondatori, nel 1892 del Partito Socialista
Italiano. L'organo del partito, il quotidiano Avanti!, ebbe qui a partire dal
1911 la sua sede e Benito Mussolini ne fu uno dei direttori (1913-1914).
Socialisti furono gli ultimi due sindaci eletti democraticamente, Emilio Caldara
nel 1914 e Angelo Filippetti nel 1920.

Il 14 febbraio 1916, in piena guerra, Milano subì il primo bombardamento aereo
della sua storia; due bombardieri da guerra, modello Etrich Taube, della
Imperial-regia Aviazione austro-ungarica sganciarono numerose bombe nelle zone
di Porta Romana e Porta Vittoria provocando 16 morti e circa 40 feriti. I due
bombardieri si ritirano indisturbati alla base aerea di Gardolo (in Trentino,
allora parte dell'Impero austro-ungarico), da dove erano partiti.

Gli anni immediatamente successivi alla Grande Guerra furono densi di tensioni
sociali culminate nel biennio rosso con scontri sanguinosi fra movimenti
anarchici, operai e comunisti e il nascente movimento fascista di cui Milano fu
la culla e che ne vide la fondazione il 23 marzo 1919 col nome di Movimento dei
Fasci italiani di combattimento nella sala del Circolo dell'Alleanza Industriale
in piazza San Sepolcro. Nel 1926 il comune di Milano passò al sistema
potestarile fascista con il chimico e accademico Ernesto Belloni, aderente al
partito fin dalla fondazione e fautore di un grande attivismo nell'edilizia
pubblica (ad esempio, con la costruzione del nuovo Palazzo di Giustizia),
culminato già nel 1927 nella denuncia di diversi scandali finanziari a danno del
comune stesso, che vide lievitare il proprio deficit e condannare al confino lo
stesso Belloni. Il 12 aprile 1928 la città fu scossa dal grave attentato a
Vittorio Emanuele III, in cui 20 persone rimasero uccise dallo scoppio di un
ordigno esplosivo mentre erano in attesa di assistere al passaggio del Re in
occasione della cerimonia di inaugurazione della VIII edizione della Fiera
Campionaria.

Nel biennio 1929-30 si procedette alla copertura dei Navigli, cambiando così
radicalmente l'aspetto di molti paesaggi urbani della città.

Durante la seconda guerra mondiale Milano registrò i più gravi bombardamenti
aerei mai subiti da una grande città italiana. Nell'agosto del 1943 nell'arco di
una settimana Milano subì numerose incursioni aeree, che distrussero un terzo
dell'area edificata e colpirono il 50 per cento degli edifici, lasciando 150mila
persone senzatetto. L'obiettivo del Bomber Command inglese era mettere in
ginocchio il maggiore centro industriale, economico e finanziario del paese e
costringere la nazione a uscire dalla guerra. La notte del 13 agosto furono
infatti sganciati anche 220.000 spezzoni incendiari. A causa, però, delle
condizioni climatiche tipicamente umide della Pianura Padana, dei materiali da
costruzione utilizzati per gli edifici e dell'urbanistica della città, con i
grandi viali a separare i quartieri, l'incendio non avvampò con la stessa
facilità con cui si propagava nelle città tedesche. Gli aerei sganciarono le
bombe da quote molto elevate, colpendo a caso gli edifici del centro storico. Il
Teatro alla Scala, Palazzo Marino, la Rinascente, la sede del Corriere della
Sera, gli stabilimenti della Pirelli e della Breda vennero pesantemente
bombardati mentre la Galleria Vittorio Emanuele fu scoperchiata. Il Duomo fu
risparmiato nonostante il crollo di decine di statue. Colpiti pure il Castello
Sforzesco, la chiesa di Santa Maria delle Grazie, Palazzo Reale, la Pinacoteca
Ambrosiana e l'ospedale Fatebenefratelli. I tram e le filovie erano
inutilizzabili. Oltre 500.000 persone furono costrette a lasciare la città, di
cui 250.000 senza tetto. Tragica fu la strage dei 184 bambini della scuola
elementare di Gorla, il 20 ottobre 1944. Diciassette aerei del 451º Bomb Group,
fallito il bersaglio (gli stabilimenti Breda) perché fuori rotta, sganciarono
170 bombe da duecento chili sui quartieri di Gorla, Precotto e Turro. Una di
queste colpì le scale della scuola mentre i bambini, gli insegnanti e il
personale cercavano di raggiungere i rifugi: quel giorno si contarono 614
vittime.

Il 29 aprile 1945 i corpi di 18 gerarchi fascisti tra cui Mussolini stesso
vennero esposti in Piazzale Loreto. I gerarchi erano stati fucilati da un gruppo
di partigiani comandati da Walter Audisio il pomeriggio del 28 aprile. La folla,
iniziò a calpestare e colpire i corpi ricoprendoli di sangue e sputi, solo
grazie all'intervento di vigili del fuoco e partigiani i cadaveri furono
sottratti all'ira della folla e appesi " a testa in giù" sulla pensilina del
distributore presente nella piazza.

Città emblema della Resistenza (il 25 aprile, festa nazionale della Liberazione,
ricorda l'insurrezione generale partigiana del 25 aprile 1945 che ha portato
alla liberazione della città), fu, nel secondo dopoguerra, dopo la fine del
regno sabaudo (1946), uno dei motori della ricostruzione industriale e culturale
dell'Italia repubblicana.

A Milano si svolsero alcuni dei maggiori scontri del '68 italiano e qui ci fu il
primo episodio della cosiddetta Strategia della tensione (il 12 dicembre 1969
con la strage di piazza Fontana). Dalla fine degli anni ottanta la città venne
spesso ricordata come "Milano da bere", denominazione derivante da uno slogan
pubblicitario diventato simbolo di un'epoca in cui essa e l'intera nazione
potevano godere di un benessere diffuso.

Nell'ultimo quarto di secolo la città fu al centro della politica italiana: con
l'ascesa al governo della classe dirigente milanese del PSI - guidata da Bettino
Craxi - al governo nazionale, poi con lo scandalo di Tangentopoli, poi ancora
con l'ascesa dell'imprenditore milanese Silvio Berlusconi, a guida di una
coalizione di centrodestra.

Oggi Milano è un importante centro commerciale ed industriale sia all'interno
dell'Unione europea che a livello internazionale oltre che essere il maggior
polo Italiano per i servizi e il terziario, la finanza, la moda, l'editoria e
l'industria. È inoltre sede della Borsa valori (in Piazza Affari), gestita da
Borsa Italiana S.p.A, uno dei più importanti centri finanziari d'Europa ed è un
grande polo di attrazione per le sedi amministrative di decine di
multinazionali. È uno dei maggiori centri universitari, editoriali e televisivi
d'Europa. È sede del polo fieristico con la maggior superficie espositiva
d'Europa.

Nel dicembre 2009, il presidente del Consiglio Silvio Berlusconi viene ferito al
volto da un cittadino tramite una statuetta del Duomo scaraventata con violenza
sul viso del politico. Tale episodio venne definito "Atto di terrorismo".

Dopo l'assegnazione ufficiale da parte del Bie (Bureau International des
Expositions) il 31 marzo 2008, dal 1º maggio al 31 ottobre 2015 la città ha
ospitato l'Expo 2015, sul tema dell'alimentazione.

La città di Milano è presente nelle pubblicazioni del Globalization and World
Cities Study Group dell'Università di Loughborough, dove nel 2004 è stata
classificata come incipient global city insieme ad Amsterdam, Boston, Chicago,
Madrid, Mosca e Toronto.

Lo stemma del Comune di Milano è costituito da uno scudo bianco o argento, a cui
è sovrapposta una croce rossa; lo scudo è sormontato da una corona nera o oro.
Il tutto è racchiuso ai lati da un ramo di alloro e uno di quercia, legati
insieme da un nastro tricolore.

Nasce all'inizio dell'XI secolo dalla fusione dell'insegna della nobiltà, di
colore rosso, con quella del popolo, di colore bianco.

Nel 1167, col giuramento di Pontida, si costituì tra le principali città del
nord Italia la Lega Lombarda, con lo scopo di combattere l'Imperatore e
conquistare l'indipendenza. La Lega adottò come simbolo l'emblema di Milano. Nel
1176, nella trionfale battaglia di Legnano, l'emblema sventolò issato sul
"carroccio". Da quel momento l'emblema milanese diventò simbolo di autorità ed
autonomia, e molte città del Nord Italia lo adottarono; dal 1859 la stessa
Provincia di Milano lo accolse come base del proprio stemma, che poi andrà a
modificarsi [La Croce di San Giorgio venne aggiunta allo stemma dopo il 1190
quando molte città europee, tra cui Londra e l'Inghilterra chiesero e ottennero
la possibilità di utilizzo della bandiera (genovese) crociata per avere le loro
navi protette dalla flotta genovese nel Mar Mediterraneo e in parte del Mar Nero
dai numerosi attacchi di pirateria; per questo privilegio il monarca inglese
corrispondeva al Doge della Repubblica di Genova un tributo annuale] fino a
quello attuale presente dal 1992.

Il gonfalone della città di Milano è un arazzo realizzato intorno al 1565 su
disegni di Giuseppe Arcimboldi e Giuseppe Meda dai ricamatori Scipione Delfinone
e Camillo Pusterla. Venne benedetto da Carlo Borromeo nel 1566 ed è custodito
nel Castello sforzesco, nella Sala del Gonfalone. Esso raffigura, al centro,
Sant'Ambrogio, munito di una sferza, in atto di cacciare gli Ariani. Al di sotto
vi sono i simboli delle porte cittadine. Ai lati, episodi della vita del Santo.

Una copia viene custodita a Palazzo Marino, nella Sala dell'Alessi, e viene
esibita nelle ricorrenze ufficiali più importanti per rappresentare la città.

La città di Milano è la prima tra le 27 città decorate di medaglia d'oro come
"benemerite del Risorgimento nazionale", per azioni altamente patriottiche
compiute dalla città nel periodo risorgimentale (inteso dalla Casa regnante dei
Savoia come il periodo compreso fra il 1848 e il 1918). Inoltre è tra le città
decorate al valor militare per la guerra di liberazione; insignita della
medaglia d'oro al valor militare per i sacrifici subiti della sua popolazione e
per la sua attività nella Resistenza partigiana durante la seconda guerra
mondiale.

Gran parte del patrimonio artistico-architettonico di Milano si trova nel centro
storico, che deve il suo aspetto attuale a numerosi rimaneggiamenti urbanistici
effettuati tra l'unità d'Italia e il primo dopoguerra.

Il monumento simbolo della città è la cattedrale di Santa Maria Nascente, più
conosciuta con il nome di Duomo di Milano, situata nell'omonima piazza, centro
della vita economica e culturale cittadina. A breve distanza si trova il
settecentesco Teatro alla Scala, uno dei teatri lirici più famosi al mondo. A
collegare Piazza della Scala e Piazza del Duomo è la galleria Vittorio Emanuele
II, un passaggio coperto con strutture di ferro e vetro a vista in stile
eclettico.

Altro monumento simbolo di Milano è il Castello Sforzesco, originariamente
concepito come struttura esclusivamente militare, fu poi ridisegnato come
elegante corte per i signori della città. Più ad est si trovano la basilica di
Sant'Ambrogio, considerata la seconda chiesa più importante della città, e il
complesso ospitante la chiesa di Santa Maria delle Grazie e il Cenacolo
leonardesco, dichiarato patrimonio dell'umanità dell'UNESCO. Altro sito di
notevole interesse artistico è il Cimitero monumentale, che ospita le tombe dei
cittadini milanesi più illustri; di più moderna realizzazione si possono trovare
la Stazione Centrale, costruita in uno stile che unisce la maestosità delle
strutture fasciste a decorazioni in stile liberty, e lo stadio Giuseppe Meazza,
chiamato La Scala del calcio.

La città inoltre è ricca di musei e gallerie d'arte; il più famoso è certamente
la pinacoteca di Brera che assieme al museo Poldi Pezzoli e alla pinacoteca
Ambrosiana costituisce la rete delle più famose gallerie d'arte milanesi. Un
altro notevole circuito di musei è formato dalle case museo milanesi. La
Triennale di Milano, sede di esposizioni di arte moderna, forma con il PAC le
sedi espositive per l'arte moderna a Milano. A questi vanno aggiunti i musei a
carattere scientifico, il Planetario di Milano e l'Osservatorio astronomico di
Brera, nonché le decine di musei minori, come i musei del Castello Sforzesco.

Milano è ricca di antiche chiese di grande importanza, tra le quali la più
celebre è certamente il Duomo, cattedrale gotica divenuta nel mondo simbolo
della città. Il capoluogo lombardo ospita però molti altri edifici religiosi di
grande valore storico ed artistico e tra questi in particolare sono da ricordare
le quattro basiliche paleocristiane: Sant'Ambrogio, considerata da sempre il
massimo esempio dell'architettura romanica lombarda, è certamente uno dei più
antichi monumenti dell'arte cristiana, la Basilica di San Lorenzo, edificio a
pianta centrale bizantino conosciuto anche per la vicinanza con le famose
colonne, San Nazaro e San Simpliciano, legate come le precedenti alla figura del
vescovo Ambrogio.

Il centro storico milanese ospita inoltre la chiesa di San Maurizio al Monastero
Maggiore, contenente un celebre ciclo di affreschi di autori quali Bernardino
Luini e Simone Peterzano tale da essere definita la cappella sistina lombarda,
la chiesa di Sant'Antonio Abate, riedificata alla fine del XVI secolo secondo i
canoni della controriforma e sede di opere di Giulio Cesare Procaccini e del
Cerano; la barocca chiesa di Sant'Alessandro si affaccia invece su una delle
piazze meglio conservate della Milano precedente agli interventi ricostruttivi
postbellici.

La chiesa di San Giuseppe, a poca distanza dal Teatro alla Scala, è considerata
il primo edificio genuinamente barocco della città, mentre Santa Maria presso
San Satiro rimane celebre per il finto coro progettato da Bramante tramite la
tecnica del trompe-l'œil; sono da ricordare la Chiesa di San Marco e la Basilica
di Sant'Eustorgio, che ospita la cappella Portinari, considerata uno dei
capolavori del Rinascimento lombardo. Celebre in tutto il mondo è la chiesa di
Santa Maria delle Grazie, inclusa con il Cenacolo Vinciano nell'elenco dei
patrimoni dell'umanità redatto dall'UNESCO.

Esternamente all'area urbana sorgono due importanti complessi monastici: la
Certosa di Garegnano con i suoi importanti affreschi opera di Simone Peterzano e
l'Abbazia di Chiaravalle, uno dei primi esempi di gotico in Italia. Di grande
rilevanza artistica è inoltre il Cimitero monumentale con il proprio famedio,
ricchissimo di sculture funerarie di varie epoche e stili.

Il centro di Milano è ricco di palazzi, costruiti soprattutto nei secoli XVII e
XVIII come dimore private delle maggiori famiglie della città; gli stili
architettonici rappresentati nel centro cittadino sono moltissimi, dal
neogotico, barocco ed eclettico sino al liberty e al razionalismo del
dopoguerra. La storia degli edifici civili milanesi si estende però fino ai
giorni nostri, comprendendo le numerose architetture moderne caratterizzanti le
zone di più innovativa concezione del territorio cittadino.

Milano non ha mai avuto un centro di potere civile adeguato alla propria
importanza: tale fatto è dovuto principalmente alla mancanza di una corte
all'interno della città a partire dal XVI secolo, quando venne perduta
l'indipendenza. Fra i palazzi pubblici, infatti, vanno ricordati solo il
medievale Palazzo della Ragione (inserito nel complesso di piazza Mercanti) e il
successivo Palazzo Reale, per secoli sede rappresentativa del governo della
città; dopo la costruzione del Castello Sforzesco, evidentemente catalogato tra
le architetture militari, Milano non diede più alla luce un edificio di
concezione pubblica sino al 2010, quando fu inaugurato Palazzo Lombardia.
Maggiore importanza avevano le dimore private, fra le quali vanno ricordati
Palazzo Marino (ora sede dell'Amministrazione Comunale), Palazzo Litta, Palazzo
Belgioioso. Interi quartieri, come quello intorno a via Monte Napoleone o a
Corso Venezia, sono composti di palazzi nobiliari in stile neoclassico.

Le mura di Milano si sono evolute negli anni con la città: dal primo nucleo
romano, si passa alla cinta medievale, per finire con l'ultima cinta più
esterna, più conosciuta come "mura spagnole". Delle mura romane rimangono solo
delle rovine; delle mura medievali rimangono dei rarissimi tratti scoperti che
sopravvissero alla conversione delle mura in abitazioni una volta costruite le
mura spagnole, all'epoca della loro costruzione le più estese d'Europa,
abbattute per gran parte fra la fine dell'Ottocento e i primi decenni del
Novecento per ragioni viabilistiche.

Oltre ad alcuni tratti delle antiche mura spagnole lunghi in totale circa un
chilometro, restano a ricordare le cinte murarie alcune delle porte urbiche
sulla cinta medievale, come Porta Nuova e porta Ticinese, mentre sulla cinta
esterna le porte sono state quasi tutte conservate: dalla manierista Porta
Romana, le rimanenti risalgono alla sistemazione austriaca dei bastioni in stile
neoclassico.

L'architettura militare più imponente è il Castello Sforzesco, architettura
militare convertita nel rinascimento ad elegante corte ad opera dei duchi di
Milano: la fortezza era comunque tra le maggiori dell'epoca, tanto che il
castello non fu mai espugnato in battaglia, bensì ogni volta grazie al
tradimento del castellano. Usato esclusivamente come caserma militare dai
governi stranieri, fu restaurato e trasformato a fine Ottocento in un grande
complesso museale, e ornato dai giardini dell'omonima piazza e dal Parco
Sempione.

Tre sono i parchi urbani storici della città: i Giardini pubblici (oggi dedicati
a Indro Montanelli), il Parco Sempione e il Parco Ravizza. Fino agli anni trenta
del XX secolo il centro storico era ricco di giardini privati, oggi molto
ridotti e sostituiti da lottizzazioni residenziali. Altri parchi urbani di medie
dimensioni, di realizzazione più recente, sono il Parco delle Basiliche, il
Parco Don Giussani, il Parco Vittorio Formentano.

Parchi di estensione maggiore si trovano fuori dall'area edificata: il Parco
Lambro, il Parco Forlanini, il Parco delle Cave, il "Boscoincittà" e il Parco di
Trenno.

Per la sua particolarità, si segnala il "Monte Stella", ricavato dalle macerie
degli edifici bombardati nella seconda guerra mondiale.

Nella zona nord del territorio comunale è posto il Parco Nord, a carattere
sovracomunale. Un'ampia parte del territorio, ad est, sud e ovest, è invece
compresa nel Parco agricolo Sud Milano, una vasta area a carattere naturalistico
e agricolo che circonda la città dai tre lati

Ad est della città, presso l'Aeroporto di Linate, nel territorio dei comuni di
Segrate e Peschiera Borromeo, si trova l'Idroscalo, un vasto bacino artificiale
scavato nel 1928-1930 per l'ammaraggio e il decollo degli idrovolanti, e
riconvertito già nel 1934 ad area per gare e attività sportive e uso balneare
pubblico. Molto frequentato nei mesi estivi, l'Idroscalo è un po' "il mare dei
milanesi". Nell'arco dell'anno l'area viene ancora utilizzata per manifestazioni
sportive nautiche, come canottaggio, motonautica o sci d'acqua.

Al momento dell'unità d'Italia Milano era già il secondo comune italiano per
numero di abitanti. Successivamente, secondo il censimento del 1931, sottrasse a
Napoli il primo posto, per poi cederlo a Roma (1936). Nel dopoguerra fu
interessata da un fortissimo flusso migratorio da tutte le regioni d'Italia,
fino a raggiungere il suo massimo di 1.743.427 abitanti al 31 dicembre 1973
Successivamente l'area milanese ha conosciuto un forte fenomeno di
suburbanizzazione, dato dal trasferimento di molti abitanti verso i comuni della
città metropolitana. La popolazione residente al 30 settembre 2014 è di
1 332 516 abitanti.

La popolazione storica è indicata senza considerare i Corpi Santi: si evidenza
l'incidenza della peste del 1630 sulla popolazione cittadina.

Secondo l'ISTAT al 31 dicembre 2015 la popolazione straniera residente era di
254.522 persone pari al 18,9% della popolazione. Le nazionalità maggiormente
rappresentate in base alla loro percentuale sul totale della popolazione
residente erano:

Nei dati ufficiali non sono considerati gli stranieri irregolari, che secondo il
XV rapporto sull'immigrazione straniera in provincia di Milano del 2013,
sarebbero 23.700.

Inoltre nella città si sta affacciando il fenomeno dei quartieri ad alto indice
straniero, in particolare il caso della comunità cinese, insediata da decenni
nell'area fra le vie Canonica (a ridosso dei bastioni di porta Volta) e Paolo
Sarpi, interna a corso Sempione, colloquialmente nota come Chinatown.

La prima confessione religiosa a Milano è quella cattolica. La liturgia
differisce da quella tipica della maggior parte del mondo cattolico in quanto
Milano segue un proprio rito, chiamato rito ambrosiano e che deriva dalla
tradizione che si è stratificata nella liturgia milanese. Anticamente vi erano
vari riti locali, che furono via via aboliti. Il rito ambrosiano sopravvisse e
si assestò nel corso dei secoli sia per l'importanza della sede milanese sia
perché, nel momento di massima uniformazione della liturgia, ovvero in
corrispondenza del Concilio di Trento, regnava un papa milanese, Pio IV, e
perché l'anima del Concilio fu san Carlo Borromeo vescovo di Milano e nipote di
Pio IV.

La seconda comunità religiosa è quella musulmana, che si ritrova in moschee come
quella di Viale Jenner (vedi UCOII) e quella di Segrate (vedi Moschea di
Segrate), che si trova in realtà sul territorio del comune di Milano, anche se
in un suo punto estremo.

Da tempo a Milano esistono degli edifici di culto per protestanti, come la
Chiesa Valdese in via Francesco Sforza, la Chiesa Evangelica delle Assemblee di
Dio in Via delle Forze Armate, ortodossi, quali la chiesa rumena di via De
Amicis, il tempio di via Giulini che fa capo al patriarcato di Mosca, la Chiesa
ortodossa bulgara.

Milano è sede anche della seconda comunità ebraica italiana per numero di
fedeli, almeno 7000, seconda solamente alla comunità ebraica di Roma.

A Milano fa capo anche la comunità Armena più importante d'Italia, presente sia
con la chiesa armeno-cattolica che con la chiesa apostolica armena.

Dal 1978 è presente anche la comunità di Scientology con una sede principale
nella zona 9, in viale Fulvio Testi.

Il primo ospedale che si ricorda è quello del Brolo, non il primo in assoluto,
ma al servizio dell'intera città: era il 1158, quattro anni prima della resa al
Barbarossa, e funzionò per oltre tre secoli. Cedette il suo ruolo primario dopo
il 1456 alla Ca' Granda che divenne, per incorporazioni di altre opere
benefiche, per lasciti e donazioni, una delle più importanti istituzioni
milanesi. L'antica denominazione è ancora portata dall'ospedale di Niguarda.

Attualmente il sistema sanitario a Milano, come in tutto il paese, non dipende
più dall'autorità locale ma è di competenza della regione, che agisce sul
territorio tramite le aziende sanitarie locali. Il sito ufficiale della regione
Lombardia registra a Milano 31 ospedali, tra pubblici e convenzionati,
specialistici o generali che coprono a 360° le patologie previste dai protocolli
nazionali e a essi ricorrono sovente pazienti provenienti da altre regioni. La
sanità lombarda è tra quelle "virtuose", che non hanno cioè deficit di bilancio.
Tra gli ospedali sono diversi quelli che appartengono alla categoria degli
Istituti di ricovero e cura a carattere scientifico, IRCCS. Ricordiamo
l'Istituto Nazionale Neurologico Carlo Besta e la Fondazione IRCCS Istituto
Nazionale dei Tumori, Istituto Europeo di Oncologia, l'Istituto ortopedico
Gaetano Pini e il Centro cardiologico Monzino tra quelli specialistici.
L'Ospedale Maggiore di Milano, l'Ospedale Niguarda Ca' Granda, l'Azienda
ospedaliera Fatebenefratelli e Oftalmico e l'Istituto scientifico universitario
San Raffaele tra quelli a indirizzo generale.

Accanto alla cura caritatevole degli ammalati, la filantropia milanese si è
fatta carico, nel tempo, di fondare e sostenere istituzioni diventate poi
storiche e familiari nel panorama sociale cittadino per l'assistenza agli
anziani e agli orfani: la Baggina, i Martinitt e le Stelline: caratteristica
delle tre iniziative era il fatto che i beneficati dovessero, nelle loro
possibilità, praticare o imparare un mestiere per mantenere o crearsi la dignità
personale. A questo tema, si riallacciano le numerose iniziative per
l'alfabetizzazione e per l'insegnamento delle arti e mestieri che troverà un
largo seguito tra i protagonisti dell'industrializzazione. Un importante ruolo
filantropico è anche svolto dalla Fondazione Cariplo.

Milano (con associazioni, circoli, gruppi e servizi rivolti agli omosessuali),
ha un fiorente mercato di settore di oltre 50 locali per divertimento o svago
per il solo pubblico omosessuale o friendly (frequentati da omosex e etero),
agenzie di viaggio, librerie, luoghi di incontro, gruppi culturali e sportivi,
associazioni e servizi rivolti non solo agli omosessuali residenti, ma anche al
turismo LGBT.

L'abbondanza d'acqua a Milano ha provocato due ritardi storici di non poco
conto: fu una delle ultime grandi città europee a dotarsi di un acquedotto
(1888) e l'ultima di un sistema di fognatura e, più tardi, di depurazione delle
acque. Progettati entrambi dall'ingegner Felice Poggi, entrarono in funzione
rispettivamente negli anni successivi al 1890 e al 1888. Per l'acqua potabile,
Milano (caso abbastanza raro) si approvvigiona, con risultati quantitativi e
qualitativi di ottimo livello, esclusivamente sulla propria falda e per lo
smaltimento si è affidata, sino alle soglie del duemila, al deflusso nel sistema
irriguo di origine medievale, praticando una sorta di "depurazione biologica"
ante litteram.

Un sistema di tre depuratori a sud della città (Peschiera Borromeo, Milano
Nosedo, Milano San Rocco) realizzato tra il 2000 e il 2005 rilascia solo acque
trattate e depurate con i limiti previsti dalle norme nazionali e comunitarie.

Meno favorevole la situazione sulla qualità dell'aria: anche se la
concentrazione di inquinanti in atmosfera (in particolare diossido di zolfo,
diossido di azoto, PM10) è in costante diminuzione negli ultimi anni, non sono
ancora stati raggiunti i valori obiettivo. A questo trend decrescente hanno
probabilmente contribuito le 10.000 auto in meno immatricolate (716.000) e i 3,6
milioni in meno di entrate in città, frutto della crisi e delle politiche per la
mobilità. Il trasporto pubblico, infatti, nel 2013 ha registrato circa 1,7
milioni di passeggeri giornalieri, 7,5 in più rispetto al 2011.

La descrizione climatica della città ha messo in luce come spesso si creino
condizioni per il ristagno atmosferico; se a ciò si aggiunge l'estensione della
conurbazione, l'intensità del traffico, e per i mesi invernali la diffusione
"puntiforme" degli impianti di riscaldamento domestico, si ha il quadro
complessivo per cui il capoluogo ambrosiano registra per molti giorni all'anno
condizioni al limite del blocco del traffico. Negli anni più recenti sono stati
assunti provvedimenti indirizzati soprattutto a scoraggiare il pendolarismo dei
mezzi privati (Ecopass, sosta a pagamento mattutina anche in periferia, oltre
alla nuova "area C") e i frequenti blocchi della circolazione, soprattutto
festivi, imposti a un'area più estesa di quella del capoluogo.

Il provvedimento Area C è valso a Milano il prestigioso premio Transport
Achievement Award 2014 dell'OCSE per i risultati che Area C ha conseguito: il
traffico in centro si è ridotto di circa il 30% (del 7% nel resto della città),
si è verificato un calo della domanda di sosta del 10% e un aumento della
produttività per quel che riguarda la consegna merci del 10%. Inoltre sono
calati gli incidenti del 26% in centro, si sono ridotte le emissioni inquinanti
(-10% PM10 e -35% CO2) e sono aumentate sia la velocità dei mezzi di trasporto
pubblico (+6,9% autobus e +4,1% tram) sia l'utilizzo di veicoli a basse
emissioni dal 9.6% del totale al 16.6%). Milano è ai vertici in Europa per quel
che riguarda la raccolta differenziata. In un quadro complessivo di riduzione
dei rifiuti urbani (-2,66%), sono 149 i chilogrammi per abitante di
differenziata che vengono recuperati, a fronte dei 123 di Vienna, dei 117 di
Monaco, dei 105 di Berlino e dei 76 di Parigi.

Tra le numerose leggende meneghine, le più gettonate sono quelle riguardanti i
fantasmi. Una di queste riguarda lo spettro più famoso della città, ossia la
Dama Nera. Molte testimonianze narrano che nelle sere di nebbia, quando Parco
Sempione è ormai deserto capita di sentire odore di violette. Pochi istanti dopo
una figura indistinta appare in lontananza e comincia in modo rapido ad
avvicinarsi. Una volta vicina si notano il vestito lungo nero che avvolge la
figura e un velo oscuro che ne copre il viso, avvicinandosi sempre più con passo
elegante, è sempre più chiaro che sotto tali vesti si nasconde una donna
bellissima. La donna una volta giunta a pochi centimetri dell'avventore gli
porge la mano gelida: chi la raccoglie viene trascinato in sentieri nascosti del
parco, dentro una nebbia sempre più fitta, fino a raggiungere una grande villa.
All'interno di tale villa la Dama si concede all'avventore, solo dopo l'uomo
trova il coraggio di alzare il velo, scoprendo così un teschio con le orbite
vuote. La scoperta tremenda fa fuggire tutti gli uomini dalla Dama in nero, che
mai cerca di trattenerli, sapendo che sarebbero sempre tornati a cercarla.
Secondo la famosa leggenda tutti gli uomini vittima della Dama perdono il senno
e conoscono un amore così forte da portarli alla follia, trascorrendo la loro
vita a cercare di ritrovare la grande villa in cui avevano ballato con la Dama
oscura.

Altre leggende narrano la storia di processioni di anime disperate, queste
riconosciute come spettri dei catari, bruciati vivi in Corso Monforte perché
considerati eretici. Troviamo leggende di donne bruciate vive considerate
streghe, antichi uomini malvagi che nel passato si aggiravano tra le vie della
città meneghina o infine del fantasma dell'Opera che perseguita presso il teatro
della Scala chiunque si rechi ad assistere agli spettacoli senza intendersi di
musica lirica.

Appena fuori dalla Basilica di Sant'Ambrogio, sul suo lato sinistro, si trova
una colonna di epoca romana. La leggenda vuole che Sant'Ambrogio, Vescovo di
Milano nel IV secolo, fosse alle prese con i molteplici tentativi del Diavolo di
farlo cadere in tentazione. Esasperato dai suoi continui fallimenti, Satana
provò infine a trafiggere il Santo con le corna, mancando però il bersaglio e
finendo per conficcarsi nella colonna. Dopo aver provato per lungo tempo a
liberarsi, si trasformò in zolfo e scomparve. Per questa ragione, secondo la
tradizione, avvicinandosi ai fori si sentirebbe odore di zolfo, mentre
appoggiandoci sopra l'orecchio si può sentire il rumore dello Stige, il fiume
dell'Inferno. Non solo: la notte prima della domenica di Pasqua, si può vedere
un carro, guidato da Satana in persona e diretto negli Inferi, che conduce le
anime dei dannati destinate a passare l'eternità all'Inferno. Nel quarto secolo
la zona dove ora sorge la basilica era un cimitero.

La tradizione bibliotecaria di Milano si rispecchia nelle sue tre storiche
biblioteche, la veneranda Ambrosiana, la nazionale braidense e la Biblioteca
Trivulziana, che conserva il Codice Trivulziano di Leonardo da Vinci.

L'Ambrosiana, fondata nel 1607 dal cardinale Federico Borromeo, fu anche la
prima biblioteca in Italia a essere stata aperta e resa fruibile al pubblico;
conserva un patrimonio notevole di codici miniati e il Codice Atlantico di
Leonardo da Vinci. La Braidense, voluta nel 1770 da Maria Teresa d'Austria, fu
pensata per equilibrare con un vasto numero di libri a stampa la grande quantità
di manoscritti dell'Ambrosiana. È tra le maggiori in Italia e il suo sistema di
informatizzazione tra i più avanzati. Nel 1935 nasce invece la biblioteca
civica, dall'acquisto di una delle più rinomate raccolte private, quella della
famiglia Trivulzio, che risale alla metà del XVIII secolo e che viene abbinata
ai fondi archivistici comunali dal 1385 al 1927. Nel 1890 viene istituita la
Biblioteca Comunale di Palazzo Sormani, sede principale del sistema
bibliotecario di Milano che si articola in ventiquattro punti di prestito e
lettura situati in altrettanti quartieri della città. Ricostruita dopo la
seconda guerra mondiale, conserva un patrimonio librario di circa 1 200 000
volumi e un'importante raccolta di quotidiani e periodici.

Da ricordare l'Archivio di Stato, anch'esso voluto da Maria Teresa d'Austria,
che annovera tra le sue 150 000 pergamene la più antica conservata in Italia,
datata 12 maggio 721, e la maggiore raccolta nazionale di documenti sugli Stati
preunitari.

Fra le biblioteche universitarie vanno citate la Biblioteca Centrale di
Ingegneria del Politecnico di Milano, ad oggi la più importante biblioteca
scientifica in Italia, e quella dell'Università degli Studi, particolarmente
ricca ed articolata soprattutto per quanto concerne le facoltà di
Giurisprudenza, Scienze Politiche e Lettere, contenendo circa 500 000 volumi.
Particolare quella della Cattolica, con un catalogo unificato di quattro milioni
di volumi in virtù delle altre sedi nazionali. Di rilevante interesse sono anche
le “Biblioteche settoriali”, custodi di testi e materiali attinenti ad uno
specifico argomento, e che spesso si trovano in istituzioni specializzate. Fra
queste ricordiamo la Biblioteca della Fondazione Giangiacomo Feltrinelli, quella
dell'Istituto per la Scienza dell'Amministrazione Pubblica, la biblioteca
dell'Istituto per gli Studi di Politica Internazionale e del Museo del
Risorgimento.

Di grande interesse per la storia della musica e del teatro sono la Biblioteca
del Conservatorio Giuseppe Verdi, istituita nel 1807 da Napoleone, che durante
il Regno Lombardo-Veneto divenne l'archivio musicale dello Stato con l'obbligo
di conferirvi copia di tutte le opere musicali pubblicate e la Biblioteca
teatrale “Livia Simoni” annessa, con l'archivio di Casa Ricordi al Museo
teatrale alla Scala.

Da segnalare infine, per la ricca documentazione sulle vicende e i costumi
milanesi anche più recenti, le biblioteche di tre circoli cittadini, ovvero
l'Antica Credenza di Sant'Ambrogio, il Circolo Filologico Milanese e la Famiglia
Meneghina. Per quanto riguarda le librerie, se ne contavano 201 nel 1991, salite
a 216 nel 1999. La crisi economica di inizio secolo ne fece chiudere diverse
decine, mentre nel 2009 sono risalite a 198 con un forte incremento degli spazi
per l'esposizione dei libri. L'area commerciale di Milano vende da sola il 20,1
per cento del "valore di copertina" (fatto cento quello nazionale), seguita da
Roma con il 16,7.

Il sistema di istruzione superiore di Milano comprende 39 centri universitari
(44 facoltà, 174 000 nuovi studenti l'anno, pari al 10% dell'intera popolazione
universitaria italiana), e ha il maggior numero di laureati e studenti
post-laurea (34.000 e più di 5.000, rispettivamente) in Italia. È la prima città
in Italia per offerta di facoltà. Un consorzio tra gli atenei (escluse le
Accademie e il Conservatorio) ha dato luogo alla nascita di un "collegio di
eccellenza" nel 2003: il Collegio di Milano.

Il primo ateneo della città e della Lombardia per dimensioni e numero di
studenti, circa 70.000, è l'Università degli Studi di Milano, fondata nel 1923
nella sede nel rinascimentale palazzo della Ca' Granda; ha 9 facoltà, 58
dipartimenti, 48 istituti e un corpo docente di 2.500 professori. Insieme al
Politecnico di Milano ha definito e completato il progetto del quartiere di
Città Studi: l'Università, detta "la Statale" si articola nelle facoltà
umanistiche, di medicina, di scienze sociali e delle scienze naturali, mentre il
Politecnico offre corsi di laurea in ingegneria, architettura e disegno
industriale. Fondato il 29 novembre 1863, il Politecnico di Milano è la più
antica università di Milano. Tra i suoi più eminenti professori vi sono il
matematico Francesco Brioschi (il suo primo direttore), Luigi Cremona, e Giulio
Natta (premio Nobel per la Chimica nel 1963).

Il numero degli studenti iscritti in tutte le sedi è di circa 38.000, il che
rende il Politecnico di Milano la più grande università tecnica in Italia. È
stato definito da QS, tra le prime 50 università tecniche al mondo, tra le prime
10 università tecniche in Europa, ed in assoluto la prima in Italia,
specialmente per quanto riguarda le facoltà di Ingegneria Meccanica, Ingegneria
Matematica, Ingegneria Chimica, Ingegneria Civile, Ingegneria Elettrica ed
Ingegneria Informatica.

Di recente istituzione ma già ben avviata è l'Università degli Studi di
Milano-Bicocca, il secondo ateneo pubblico milanese, più di 30.000 studenti;
programmata e progettata attraverso la riconversione di una grande area
industriale, l'università Bicocca è stata realizzata agli inizi degli anni
novanta per decongestionare il polo universitario di Città Studi oramai saturo.
Il progetto finale dell'Università Bicocca trasformerà l'area in una cittadella
universitaria.

Nel 1902 nasce l'Università commerciale Luigi Bocconi, ateneo privato ai vertici
in Italia, specializzato nell'insegnamento delle facoltà di scienze economiche,
catalogata tra le 20 migliori scuole di business del mondo dal The Wall Street
Journal, prima nella classifica mondiale di Forbes, e nel maggio 2008 il
Financial Times l'ha classificata quinta in Europa e quindicesima al mondo tra
le migliori università di business. Tra i grandi atenei milanesi si deve
annoverare l'Università Cattolica del Sacro Cuore, considerata la più grande
università cattolica del mondo con 42.000 inscritti. Con sede principale nel
centro della città adiacente alla Basilica di Sant'Ambrogio, è un ateneo
specializzato nelle facoltà umanistiche, economiche e di scienze sociali e
naturali.Ha ricevuto il voto massimo da QS, le cinque stelle, per quanto
riguarda la qualità dell'insegnamento didattico, le infrastrutture dell'ateneo,
e il grado di occupazione post laurea dei suoi studenti. Tra le grandi
personalità frequentanti i suoi corsi si ricordano: Oscar Luigi Scalfaro, Romano
Prodi, Ciriaco De Mita, Amintore Fanfani ed Enrico Mattei.

Da ricordare inoltre è l'Accademia di belle arti di Brera, specializzata
nell'alta formazione artistica e musicale, arte creativa (pittura, scultura,
grafica, foto, video), discipline storiche e culturali, è l'istituzione
accademica con il più alto tasso di internazionalizzazione in Italia con circa
3.500 studenti tra cui oltre 850 stranieri provenienti da 49 nazioni.

Merita menzione anche il Pontificio Istituto Ambrosiano di Musica Sacra fondato
nel 1931 dal beato card. A. I. Schuster, arcivescovo di Milano e canonicamente
eretto dalla Sede Apostolica nel 1940, si configura attualmente - analogamente
al Pontificio istituto di musica sacra di Roma, al quale è consociato - come
Istituto "ad instar facultatis" ed è abilitato a conferire gradi accademici con
valore canonico e il Conservatorio Giuseppe Verdi una scuola di musica istituita
con regio decreto del 1807, quando la città era la capitale del napoleonico
Regno d'Italia. Ha aperto l'anno seguente con premesse nei chiostri della
barocca chiesa di Santa Maria della Passione. Ci sono stati inizialmente 18
convittori, tra cui studenti di ambo i sessi. Con più di 1.700 studenti, oltre
240 insegnanti e 20 major, è la più grande università d'Italia dedicata alla
musica. Un'autorevole e nota università privata è la Libera Università di Lingue
e Comunicazione IULM, fondata nel 1968, specializzata nella ricerca per i
servizi di consumo, comunicazione aziendale e ICT, turismo, moda, beni culturali
e il loro uso, lingue straniere finalizzate al commercio, economia, marketing e
distribuzione, ha due sedi una a Milano e una a Feltre ed insieme raggiungono i
quasi 10.000 studenti iscritti.

La più recente Università Vita-Salute San Raffaele, università privata
specializzata in medicina e ricerca medica, fondata da Don Luigi Maria Verzé nel
1996, da dati analizzati dal Sole 24 Ore risulta essere la seconda università
privata nel Paese in termini di qualità.

Altre università presenti in città sono la Facoltà teologica dell'Italia
settentrionale di fine Ottocento, sita presso la Basilica di San Simpliciano, la
NABA - Nuova Accademia di Belle Arti fondata nel 1980, specializzata nel campo
delle Arti Visive, Graphic Design, Design, Moda, Media Design e Design Teatro.
L'Accademia di belle arti europea dei media, la Fondazione Scuole Civiche di
Milano di recente istituzione, la SAE International College - School of Audio
Engineering, un'università internazionale. Vi sono oltre l'Istituto Europeo di
Design, un'università privata specializzata in moda, design industriale e
d'interni, audio-visual design tra cui la fotografia, pubblicità e marketing e
comunicazione d'impresa, fondata nel 1966 ad oggi conta più di 8.000 studenti
iscritti. L'Istituto Marangoni, un istituto di moda con sedi a Milano, Londra e
Parigi.

Fondata nel 1935, prepara professionisti altamente specializzati per la moda e
il design, e la Domus Academy (DA), un istituto privato post-laurea che offre
una serie di master professionale in vari campi del design-oriented o di
design-based come il design industriale, la gestione della moda, gestione urbana
e di architettura, design d'affari, interaction design. Fondata nel 1982 da
Gianfranco Ferré e Andrea Branzi, la DA attira oggi studenti da tutto il mondo
interessati all'interazione fra ricerca, progettazione e gestione.

Milano si trova al 34esimo posto tra le migliori città universitarie al mondo,
secondo la classifica QS Best Student Cities 2015, unica italiana tra le prime
cinquanta; la classifica tiene conto di diversi parametri: ranking delle
istituzioni universitarie presenti, popolazione studentesca, desiderabilità,
economicità. Citiamo infine l'Università degli Studi "Niccolò Cusano".

Ben quattro atenei milanesi sono presenti nel QS World University Rankings,
Università degli Studi di Milano Statale, Politecnico di Milano, Università
Cattolica del Sacro Cuore e Università commerciale Luigi Bocconi, garantiscono
un'eccellenza accademica riconosciuta dai datori di lavoro in tutto il mondo.
Secondo un sondaggio del Comune di Milano effettuato nel 2012, Milano è anche la
meta del 40% dei laureati italiani all'estero che tornano in Italia.

Per antica tradizione il comune di Milano ha sempre dato molta attenzione alle
scuole civiche. Nel 1862 Carlo Tenca promosse l'istituzione di un Istituto
superiore femminile, divenuto poi Liceo Linguistico. Altri settori sono la
scuola Paolo Grassi, la Scuola di musica e la Scuola Superiore per interpreti e
traduttori.

La Pinacoteca di Brera è sicuramente la galleria d'arte più completa e celebre
di Milano: ospita al suo interno una collezione tra le più ricche al mondo,
contenendo opere dei più importanti artisti del panorama italiano ed
internazionale, dal quattordicesimo al ventesimo secolo. La più antica galleria
d'arte milanese è invece la pinacoteca Ambrosiana, fondata nel seicento dal
cardinale Federico Borromeo assieme alla Biblioteca Ambrosiana, che espongono il
Musico ed il Codice Atlantico Leonardo da Vinci, oltre alla celebre Canestra di
Caravaggio.

La casa Bagatti Valsecchi, che ospita una collezione d'arte e di oggetti
d'arredo rinascimentali tra le meglio conservate d'Europa, fa parte del circuito
delle case museo milanesi assieme al Poldi Pezzoli (arte dal rinascimento
all'Ottocento), villa Necchi Campiglio, edificata nel 1935 da Portaluppi, e casa
Boschi di Stefano, con opere dal Razionalismo al dopoguerra. Il Museo del
Costume Moda Immagine espone all'interno degli appartamenti settecenteschi di
Palazzo Morando la collezione di moda e costume dei Musei Civici e le vedute
storiche di Milano.

Il Palazzo Reale, in sinergia con il Palazzo della Ragione e la rotonda della
Besana, è la principale sede espositiva di mostre temporanee.

Il castello Sforzesco è invece sede di musei permanenti, come il Museo d'arte
antica, con la Pietà Rondanini di Michelangelo e la Sala delle Asse di Leonardo,
il Museo degli strumenti musicali, il Museo del mobile, la collezione d'Arti
applicate ed una pinacoteca che raccoglie oltre 200 dipinti della pittura
italiana dal XIII al XVIII secolo, con capolavori di Canaletto, Antonello da
Messina, Mantegna, Tiziano.

Dal 2010 gli spazi museali cittadini si sono arricchiti del Museo del Novecento,
posto nel palazzo dell'Arengario di piazza del Duomo, dopo una complessa
ristrutturazione a cura dell'architetto Italo Rota, e delle Gallerie di piazza
Scala, ospitate all'interno di Palazzo Brentani e Palazzo Anguissola, con opere
dedicate all'Ottocento e al Novecento italiano appartenenti alla Fondazione
Cariplo, che costituiscono parte del progetto Gallerie d'Italia. La Galleria
d'Arte moderna ospitata nella Villa che fu la reggia di Napoleone e dei Savoia,
espone i maestri dell'Ottocento quali Hayez, Segantini, Pelizza da Volpedo, ed i
cosiddetti Scapigliati.

Milano non ha un museo di arte contemporanea; nella promozione e nel sostegno
alla produzione artistica più giovane ricoprono un ruolo fondamentale la
Triennale, che ospita mostre temporanee e il Museo del Design, i centri d'arte e
le istituzioni senza scopo di lucro, tra i quali Careof, Fondazione Prada,
Fondazione Trussardi, e le gallerie d'arte commerciali.

Il patrimonio archeologico dalla preistoria all'età romana è esposto
principalmente al Museo archeologico presso i resti dell'antico Circo, oltre che
all'Antiquarium nel parco dell'Anfiteatro, mentre alla storia della Milano
Cristiana sono dedicati il Museo diocesano ed il Museo dell'Opera del Duomo.

Tra i musei a carattere scientifico si possono annoverare il museo Nazionale
della Scienza e della Tecnologia, celebre tra le altre cose per la mostra
permanente su Leonardo da Vinci e il sottomarino Enrico Toti, ed il museo civico
di Storia Naturale, il più grande museo di storia naturale italiano e tra i più
importanti musei naturalistici d'Europa.

Nell'autunno del 2011 è stato inaugurato il nuovo Museo Interattivo del Cinema
(MIC) che ha sostituito il precedente Museo del Cinema. L'attuale nuova sede è
situata in viale Fulvio Testi ed occupa parte dei locali della vecchia
Manifattura Tabacchi. Il museo oltre a contenere un'esposizione di storici
dispositivi legati alle immagini in movimento si caratterizza per una dotazione
di postazioni interattive, presso i quali è possibile visionare parte dei
materiali dell'archivio della Fondazione Cineteca Italiana.

Il 27 gennaio del 2013 è stato inaugurato il Memoriale della Shoah, situato
sotto il binario 21 della Stazione Centrale, dove centinaia di ebrei venivano
caricati su vagoni bestiame diretti ai campi di concentramento. Paragonabile ai
pochi luoghi "reali" ed ancora esistenti in Europa delle atrocità naziste, i
luoghi del Memoriale e l'adiacente binario 21 sono stati definiti "un grande
reperto", una sorta di "scavo archeologico".

Dal 1999 al 2005 si è passati da 80 000 chilometri di fibra ottica agli attuali
275 000 (+344%), pari al 4,6% della fibra installata in Italia.

Milano è la capitale della radiofonia privata e commerciale in Italia. A Milano
hanno sede molte importanti emittenti radiofoniche nazionali, come: Radio 24,
R101, Radio 105 Network, Radio Deejay, Virgin Radio Italia, Radio Italia, RTL
102.5, Radio Monte Carlo, Radio Popolare, Radio RAI con gli studi radiofonici
siti in Corso Sempione e la sede operativa di Radio Dimensione Suono. Sono
presenti anche gli studi di alcune emittenti locali/regionali tra cui:
Discoradio (in via Crocefisso), Radio Lombardia (via Bellinzaghi), Radio
Reporter, Radio Milano, Radio Millennium, RMC 2.

Dal 1996 a Milano è organizzato un Festival Cinematografico, il Milano Film
Festival, cui sono invitati lungometraggi e cortometraggi di provenienza
internazionale. Il festival si tiene nel mese di settembre in varie sale e spazi
aperti della città. Inoltre, nel 2000 è stato fondato il MIFF, il Milano
International Film Festival, che si tiene in maggio e che è dedicato ai film
indipendenti di respiro internazionale. Premia i vincitori dei MIFF Awards con
il Cavallo di Leonardo. A Milano si svolge anche, verso maggio, il Festival MIX
Milano, ossia una rassegna cinematografica a tematica omosessuale. Ospite della
città è anche il Festival del cinema africano, d'Asia e America Latina di
Milano. Il festival, originariamente dedicato solo al cinema africano nel tempo
ha poi aperto il concorso anche al cinema asiatico e dell'America Latina, si
svolge in primavera ed è giunto ormai alla XXII edizione. Fra gli altri festival
si segnala anche quello organizzato dalla Cineteca Italiana di Milano, "Il
cinema italiano visto da Milano", focalizzato interamente sul cinema italiano e
sui giovani autori emergenti nazionali. Il festival si svolge tradizionalmente a
febbraio presso lo Spazio Oberdan e il nuovo Museo Interattivo del Cinema (MIC)
nella vecchia Manifattura Tabacchi.

Nella città di Milano sono stati girati interamente o parzialmente 113 film nel
2011, 130 nel 2012, 180 nel 2013, 210 nel 2014 e 230 nel 2015.

Milano fu, insieme a Roma e Torino, uno dei centri principali per l'introduzione
della televisione in Italia; nei primi anni trenta furono presentati nel
capoluogo lombardo i primi esperimenti televisivi di tutto il paese, mentre nel
decennio successivo cominciarono a essere distribuite trasmissioni sperimentali
giornaliere. Con l'inizio della programmazione regolare nel 1954 prenderà
importanza il centro di produzione Rai di Corso Sempione, mentre l'intera
industria elettronica e radiotelevisiva della nazione avrà come grande centro
proprio marchi milanesi quali Magneti Marelli, CGE, Allocchio-Bacchini e Mivar.
I primi anni della televisione italiana videro quindi Milano come il centro più
importante a livello nazionale; il suo dominio fu intaccato solo a partire dalla
seconda metà degli anni settanta, con l'introduzione della televisione a colori.
Nonostante ciò proprio nella città meneghina si vennero a creare le tre più
importanti emittenti private, Canale 5, Italia 1 e Rete 4, che permisero alla
città di mantenere una figura di rilievo come centro di produzione ancora oggi
presente. Attualmente Milano è la sede principale dei più importanti gruppi
televisivi e canali privati in Italia: Mediaset e Sky Italia. Le emittenti
televisive localizzate nella regione milanese occupano il 25% degli addetti
nazionali del settore, record nazionale.

Milano è la capitale editoriale d'Italia; vasto è il settore dei quotidiani,
così come sono numerose le sedi di importanti periodici di ambito nazionale ed
internazionale. Le imprese impegnate nel ciclo editoriale e di stampa censite
nella sola provincia di Milano sono 4754. Gli editori, in senso stretto, sono
700, pari al 21% del totale nazionale, record italiano. Milano è ad oggi sede
dei principali gruppi editoriali italiani: Arnoldo Mondadori Editore,
Feltrinelli, Garzanti, Hoepli, Giuffrè Editore, Mursia, Rcs MediaGroup, Touring
Club Italiano, Gruppo Editoriale Mauri Spagnol (Gems), Alpha Test, Editoriale
Domus, Edizioni San Paolo, Longanesi. A Milano si pubblicano il 70% dei libri
che gli italiani leggono, il 90% dei bestseller d'Italia viene pubblicato da una
casa editrice milanese, il 60% dei libri vengono distribuiti da una catena o
un'organizzazione con quartier generale a Milano. Milano è la capitale italiana
degli ebook, difatti, circa una casa editrice di e-book su tre si trova in
Lombardia, ben il 32,5% del totale nazionale. Milano è la città italiana dove si
legge di più, prima di Trento e Trieste.

Milano è sede di alcuni tra i più importanti quotidiani e periodici nazionali.
Tra i quotidiani: Corriere della Sera, il primo quotidiano di cronaca più
venduto in Italia, Il Sole 24 Ore, il quarto quotidiano più venduto ma il primo
tra i quotidiani economici, La Gazzetta dello Sport, il quotidiano sportivo, e
giornale più venduto nel Paese, City, il quotidiano free-press più letto in
Italia, Il Giorno, Il Foglio, Il Giornale, Libero, La Padania, Italia Oggi,
Finanza e Mercati, Milano Finanza, Secondamano, Mf Fashion, Metro, Lo Sportsman.

Tra le riviste settimanali: Panorama, il settimanale più venduto in Italia,
Famiglia Cristiana, Oggi, Donna Moderna, Chi, Gente, Tempo, Tu, TV Sorrisi e
Canzoni, Vanity Fair, Terra e Vita, Telepiù, SportWeek, Cronaca Vera, L'Europeo,
il Musichiere, VitaVita.

Tra i mensili: alVolante, il mensile più letto in Italia, Bimbisani &belli, Cose
di Casa, Max, Maxim, Cosmopolitan, Vogue, Rolling Stone, Focus, Newton, For Men,
Men's Health, Airone (periodico), Biblioteche Oggi, Boy4boy, Il Calendario del
Popolo, Casabella, Cellulare Magazine, La Cucina Italiana, Domus, Gardenia,
Giardinaggio (rivista), GQ, L'Italia Scacchistica, Linux Magazine, Musica e
dischi, Musica Jazz, Pride, Prima Comunicazione, Scarp de' tenis, Sipario,
ticonzero, Virtual.

Milano negli ultimi due secoli ha rivestito un ruolo di primaria importanza per
quanto riguarda le correnti letterarie, divenendo un importante centro su suolo
italiano di diversi movimenti culturali di cui molti di valenza internazionale
ed altri di origine o trasposizione italica: Illuminismo, Neoclassicismo,
Romanticismo, Verismo, Scapigliatura, Futurismo, Ermetismo, Neorealismo e
Postmoderno. In città hanno soggiornato e vissuto alcuni tra i più celebri
scrittori e poeti della letteratura mondiale: Alessandro Manzoni, Ugo Foscolo,
Giacomo Leopardi, Vincenzo Monti, Giuseppe Parini, Cesare Beccaria, Giovanni
Verga, Francesco Petrarca, Federico De Roberto, Luigi Capuana, Eugenio Montale,
Salvatore Quasimodo, Italo Calvino, Pietro Verri, Alessandro Verri, Filippo
Tommaso Marinetti, Arrigo Boito, Carlo Emilio Gadda, Umberto Eco, Stendhal,
Giovannino Guareschi(1908-1968), Dino Buzzati (1906-1972), Dario Fo(1926-2016),
Carlo Bertolazzi(1870-1916).

A Milano le sale sono numerose e ogni anno vengono messi in scena circa 300
spettacoli. La città ha avuto il pregio di ospitare figure teatrali di livello
internazionale: il regista Giorgio Strehler (dal quale deriva il Teatro Piccolo
o Strehler), l'attore-autore Dario Fo, Premio Nobel per la letteratura nel 1997
ed il regista e autore teatrale Carmelo Bene.

I teatri milanesi sono sparsi per tutta la città. Brera, il quartiere notturno
per eccellenza, ne ospita tre, altre sale si trovano lungo corsi trafficati o
vicoli nascosti, piazze note e strade decentrate. Tra i principali sono da
ricordare il Teatro alla Scala, uno dei teatri più famosi al mondo e conosciuto
per essere il tempio della lirica, il nuovo Teatro degli Arcimboldi e il Piccolo
Teatro di Milano, fondato nell'immediato dopoguerra da Paolo Grassi e Giorgio
Strehler.

Menzione particolare meritano anche la presenza di prestigiosi locali di cabaret
come lo Zelig.

La tradizione operistica milanese, importata da Venezia e sempre sostenuta dalla
città, è iniziata a corte ai tempi del Salone Margherita, così chiamato in onore
di Margherita d'Austria-Stiria, ed esaltata dalla presenza prima del Regio Ducal
Teatro e successivamente dalla Scala, pone Milano ai vertici del circuito
musicale mondiale.

Nel 2007 si è svolta la prima edizione del Milano Jazzin' Festival (MJF), un
evento musicale estivo dedicato al jazz, con concerti di artisti di fama
internazionale. La manifestazione si svolge nell'Arena Civica ed è accompagnata
da altri eventi pubblici prevalentemente nella zona del Parco Sempione. Dal
Global City Report 2012, Milano risulta essere la prima città in Europa per
creatività musicale.

Nell'ultimo secolo Milano è diventata la capitale mondiale del design per
eccellenza, ospita infatti annualmente il Salone Internazionale del Mobile, il
più importante punto di riferimento a livello mondiale per gli operatori del
settore casa-arredo, e l'evento artistico culturale correlato Fuori Salone. A
Milano viene assegnato anche il Premio Compasso d'oro, premio istituito da Giò
Ponti e assegnato dall'Associazione per il Disegno Industriale (ADI), il premio
di design più importante al mondo. Sono 523 le aziende di design che operano
nell'area urbana milanese, 11,46% dell'intero settore nazionale, 1.191 quelle
che operano in Lombardia. Milano ha un guadagno sull'export del settore pari a
950 milioni di euro, 11,3% del totale nazionale. Nel 2005 le esportazioni del
design milanese hanno interessato principalmente l'Europa (67%) e gli Stati
Uniti (15,3%). Nello stesso anno si è registrato anche un aumento significativo
delle esportazioni in Cina, cresciute del 45% rispetto all'anno 2004. Su 612
imprese eccellenti di design in Italia selezionate dall'Associazione per il
Disegno Industriale, 147 (24,1%) si trovano nella Provincia di Milano.

A Milano lavorano ed hanno lavorato designer noti a livello internazionale:
Marco Zanuso, Achille Castiglioni, Giò Ponti, Franco Albini, Alberto Rosselli,
Marcello Nizzoli, Vico Magistretti, Giuseppe De Rita, Cini Boeri, Lica e Albe
Steiner, Bruno Munari, Ernesto Nathan Rogers, Antonia Campi, Bob Noorda,
Lodovico Barbiano di Belgiojoso, Giotto Stoppino. Al Salone Internazionale del
Mobile si aggrega quella che viene definita "settimana del design", con eventi e
mostre a cielo aperto che si svolgono in tutta la città in concomitanza del
"Fuorisalone" nel periodo di aprile. Zone particolarmente coinvolte sono l'area
di Via Tortona, Brera, entrambi classicamente definiti come quartieri del
design, ma anche Lambrate, Bovisa, Porta Romana, Cimitero monumentale, Via Monte
Napoleone, piazzetta della Croce Rossa, Via Borgonuovo, Largo Treves, Via
Ceresio, Via Bramante, dove si trova la sede dell'ADI, Via Alemagna, dove è
situata la Triennale Design Museum, Via Palestro, Corso Venezia, Via Manzoni,
Via Mozart, Via Volta, oltre che buona parte del centro storico come Piazza
Duomo, Piazza San Fedele, Piazza Loggia dei Mercanti e Piazza Palazzo Reale.

Milano ha sviluppato diversi progetti urbanistici a favore del settore come
l'ampliamento dell'attuale Fiera di Milano di Rho/Pero, già adesso il più grande
d'Europa, la riqualificazione della vecchia Fieramilanocity nell'avveniristico
quartiere CityLife che ospiterà anche mostre di design, e la riqualificazione
della sede dell'Associazione per il Disegno Industriale, nell'area ex-Enel nelle
adiacenze del Cimitero monumentale di Milano in zona Paolo Sarpi, la costruzione
di due piazze pubbliche di tremila e seimila m² dove verranno create anche i
quartieri generali di Dsquared² e Neil Barret.

Milano è una delle quattro capitali mondiali della moda insieme a Londra, Parigi
e New York. Ospita la settimana della moda curata dalla Camera Nazionale della
Moda Italiana con sede a Milano. Il settore conta su 12.000 aziende, 850
show-room, 6.000 punti vendita ed un fatturato di quasi 4 miliardi e mezzo di
euro di esportazioni (pari al 9% del totale nazionale) con un saldo attivo pari
a 662.273.068 €, 14 scuole di moda che attirano più di 6.000 studenti
soprattutto stranieri. Inoltre sono dedicate alla moda eventi e spettacoli che
si susseguono in tutte le zone della città per quattro settimane l'anno, in
corrispondenza delle quattro sfilate internazionali della settimana della moda,
Milano Moda Donna autunno/inverno (Febbraio, Marzo), Milano Moda Uomo
autunno/inverno (Gennaio), Milano Moda Donna primavera/estate (Settembre,
Ottobre), Milano Moda Uomo primavera/estate (Giugno). A Milano hanno sede alcune
delle più importanti case di moda italiane, Versace, Dolce & Gabbana, Trussardi,
Armani, Valentino, Prada, Krizia, Breil, Costume national, Missoni, Moschino,
Fratelli Rossetti, Ferrè, Zegna, Luxottica, Etro, Moncler, Dsquared², Alviero
Martini, Miu Miu, Marni, Panerai, Frankie Morello, Pomellato, Buccellati e vi si
possono trovare le più importanti straniere Maison Martin Margiela, Viktor &
Rolf, Abercrombie & Fitch, Church's, Cartier, Yves Saint Laurent, Jean-Paul
Gaultier, Les Copains, Givenchy, Christian Lacroix, Dior, Calvin Klein. La
maggior parte di questi negozi si concentra nel quartiere della moda di Milano,
il Quadrilatero della moda, dove vi sono le più prestigiose vie della città, Via
Monte Napoleone, Via Della Spiga, Via Sant'Andrea, Via Borgospesso, Via Manzoni,
Via Santo Spirito, Corso Venezia, Corso Matteotti, Via Bigli, Via Senato, Via
Bagutta. Altre zone dello shopping sono la Galleria Vittorio Emanuele II,
definita come "il più antico centro commerciale" al mondo, Corso Buenos Aires,
tra le più lunghe vie commerciali d'Europa, piazza Duomo, Via Torino, Corso di
Porta Ticinese, Via Vittorio Emanuele II, Piazza San Babila, Via Dante e Corso
Vercelli, Corso Genova. Inoltre è previsto per il 2015 l'inaugurazione della
Città della moda, un'area di 110.485 m², che comprenderà 15.000 m² di strutture
residenziali, 50.485 m² dedicati al settore terziario e 10.000 a quello invece
commerciale (shops e store). A questi si aggiungono 15.000 m² di spazi ricettivi
e 20.000 dedicati al MOdAM, il museo della Moda, sorgerà nell'area
Garibaldi-Repubblica progettato dall'architetto internazionale Cesar Pelli.
Milano, secondo un sondaggio del 2011 di TripAdvisor, il più grande sito di
recensioni di viaggio al mondo, è stata incoronata la città europea con gli
abitanti dal look più trendy, piazzandosi al primo posto della classifica delle
città più alla moda in Europa, prima di Parigi arrivata seconda. Milano è stata
anche definita terza capitale dello shopping mondiale dopo New York e Londra, e
prima di Parigi, Dubai e Tokyo. Nel 2009, Global Language Monitor ha dichiarato
Milano capitale mondiale della moda battendo New York, seconda in classifica, e
Parigi, terza. Dal Global City Report 2012, Milano risulta essere la capitale
europea della moda, indiscussa città leader nel settore sul continente. Nel 2013
si sono registrati 7 miliardi di interscambio (quasi 4 miliardi di esportazioni
e 3,2 miliardi di importazioni). In crescita l'export milanese (+6,4%),
soprattutto verso i paesi del Medio Oriente (17,9%), dell'Asia Orientale
(11,8%), dell'America centro-meridionale e dell'Asia Centrale (6,7%). Oltre la
metà delle esportazioni è diretta in Europa (il 31,4% nei paesi dell'Unione
Europea e il 20,6% verso gli altri paesi europei) e oltre un quarto in Asia
orientale. Tra i paesi dell'Ue si esporta soprattutto verso Francia (37,4%),
Germania (15,3%) e Regno Unito (11,5%). Tra gli altri paesi europei si esporta
soprattutto verso la Svizzera (48,4%) ed è di oltre 200 milioni di euro il
valore delle esportazioni in Russia (25,6%). In Asia orientale le principali
mete di esportazione sono il Giappone (25%) e Hong Kong (23,1%) poi vi è un
(10%) verso l'America Settentrionale. Milano è al primo posto in Italia per
numero di addetti (80.030) nel settore, seguita da Napoli (42.304) e Firenze
(37.605).

Milano è spesso citata dai media per la sua vivace vita notturna, tanto da
soprannominarla agli inizi degli anni ottanta Milano da bere.

La città è ricca di eventi mondani che in maniera frequente vengono intrecciate
a manifestazioni internazionali che riguardano la Moda e il Design. A Milano
sono nati e sono stati importati da paesi esteri tanti riti tipici del tempo
libero, che hanno fatto della movida milanese una delle più conosciute ed
emulate in Italia e non solo. Il panorama della night-life milanese è
frequentato da soggetti appartenenti al mondo dello spettacolo, della
televisione, dei media e dello sport, i cosiddetti VIP, nonché da illustri
personaggi del mondo politico ed economico. Oltre a loro un gran numero di
giovani, specialmente universitari, si riversano nelle zone della vita notturna,
a delle volte recando disagi agli abitanti di queste zone. Per questo il Comune
ha emesso diverse ordinanze a favore della quiete pubblica per i residenti in
difficoltà, a ciò va aggiunto che alcuni locali sono stati chiusi e sequestrati
con ordinanza giudiziaria perché al loro interno si svolgevano attività
illecite, ad esempio lo spaccio ed uso di droga. Cosicché molte discoteche sono
divenute popolari a livello nazionale anche per via dei numerosi scandali che le
hanno coinvolte sui quali la magistratura meneghina ha aperto diverse inchieste
su corruzione, tangenti e sfruttamento della prostituzione, una tra le più
famose è Vallettopoli. Accanto a questo però bisogna dire che molti locali
milanesi si distinguono per l'originalità e l'innovatività dei loro eventi oltre
che per la loro numerosa, varia e diversa offerta che propongono agli utenti che
ben recepiscono ciò e li premiano con grande successo di pubblico e guadagni e
tutto ciò contribuisce a fare di Milano una delle capitali del divertimento
mondiali. Le zone con la più alta concentrazioni di locali sono: Porta
Garibaldi, soprattutto Corso Como, Porta Ticinese, soprattutto le Colonne di San
Lorenzo, Porta Sempione, specialmente nei pressi dell'Arco della Pace, Porta
Romana, soprattutto nelle vicinanze dell'Università commerciale Luigi Bocconi,
Piazza della Repubblica nei pressi della stazione di Milano Centrale, Porta
Magenta, Porta Vittoria, il quadrilatero della moda, oltre ai due quartieri
notturni per eccellenza, i Navigli e Brera. Ultimamente anche altre zone stanno
conoscendo una discreta vitalità notturna che sembra destinata a crescere, sono
aree più periferiche ma a delle volte confinanti con alcune delle aree
precedenti, tra queste meritano menzione Isola, che sta subendo un vero e
proprio restyling dovuto soprattutto alla riqualificazione del quartiere per via
dell'Expo 2015, oltre a Bicocca, Città Studi, quartieri prettamente abitati da
universitari, Lambrate e Quartiere Forlanini, nello specifico quest'ultimo si
vivacizza particolarmente nel periodo estivo dato che la maggior parte dei
locali ubicati nella zona sono all'aperto, in vicinanza dell'Idroscalo di
Milano. Da una ricerca della società leader in prenotazioni di alberghi on line,
Milano è risultata per gli italiani come la città dalla migliore vita notturna e
intrattenimento culturale, in Italia.

Re della cucina milanese è il risotto, giallo con lo zafferano o nelle sue
numerose varianti, appena fatto o "al salto". Gianni Brera racconta di una cuoca
in grado di prepararne ventiquattro tipi diversi.

Molto varia per gli apporti delle campagne circostanti, delle tradizioni del
territorio che la circonda e anche per le diverse dominazioni straniere
succedutesi nei secoli, la cucina milanese oggi conserva alcuni piatti
tradizionali, talvolta "rivisitati" per ridurne la carica calorica, un tempo
assai robusta. È, in generale, per cotture prolungate a fiamma leggera.

Ricordiamo il minestrone, la busecca (trippa in umido), le minestre di riso in
brodo (col prezzemolo, le rape, le patate, gli spinaci, le coste, la coratella),
la cassoeula (maiale e verze), ceci e tempia di maiale, i cotelett (costolette)
o el fidegh (fegato) a la milanesa, gli ossi buchi, la frittura mista (cervella,
animelle e rigaglie di pollo), involtini di vitello, el rostin negàa nodino di
vitello rosolato e poi annegati nel vino bianco, i mondeghili (polpette) fritte
o involtate nella verza, il vitell tonné, i bolliti misti e il fritto di lesso,
il manz in grass de rost. I salumi della Brianza e della Bassa padana, i
formaggi delle valli prealpine, e quelli cremosi o "grana" della pianura
circostante. L'abbondante uso di burro panna e mascarpone in cucina non andava a
genio al Foscolo che ribattezzò ironicamente Milano come "Paneropoli", da
pànera, "panna, crema" in milanese. Tra i dolci, oltre al panatton (panettone),
alcuni autunnali a base di castagne (busechina) e quelli della tradizione
lombarda.

A Milano le zone a più alta concentrazione di ristoranti restano il centro
storico, Brera e i Navigli, ma raffrontando le "mappe" delle diverse guide
gastronomiche, si vede come la ristorazione di buona qualità si sia diffusa
sull'intero territorio cittadino (quella segnalata): il forte decentramento di
uffici e università con il recupero delle vecchie aree industriali dismesse ha
creato prima le premesse quantitative della "migrazione" e successivamente
l'emergere della qualità. In generale, nel centro storico e a Brera si trovano i
ristoranti più sofisticati ed eleganti, ai Navigli quelli più rustici o
apparentemente tali, come trattorie ed osterie, anche se negli ultimi anni in
questa zona la tipologia dei locali è cambiata, con l'aprirsi di esercizi alla
moda. Ottimo il pesce, pur non essendo una città di mare, infatti il Mercato
generale del Pesce di Milano è il più grande del Sud Europa, e vi transita ogni
mattina una grandissima quantità di pescato, poi rivenduto in tutta Italia.

Il primo "3 Stelle" della Guida Michelin d'Italia fu il ristorante di Milano di
Gualtiero Marchesi; ad oggi nella città vi è un'elevata concentrazione di
ristoranti definiti di eccellenza dalle guide specializzate. Negli ultimi
vent'anni sono stati aperti numerosi ristoranti di cucine etniche e regionali
che offrono un'alternativa alla cucina italiana tradizionale. Quelli con maggior
successo sono i ristoranti giapponesi, indiani, brasiliani, argentini, del
Centro-Africa e del Sud-est asiatico, oltre agli immancabili ristoranti cinesi,
presenti da ormai più di 60 anni (diffusi in particolare nella zona di via Paolo
Sarpi, la "Chinatown" milanese, che propongono la cucina tipica della regione
dello Zhejiang, terra di nascita della maggior parte dei cinesi milanesi). Oggi,
in città si contano più di 60 differenti cucine estere o regionali tra i vari
ristoranti presenti. Milano è la seconda città d'Europa, dopo Londra, per numero
di ristoranti etnici.

Sono numerose e varie le personalità celebri che a Milano sono nate, hanno
vissuto a lungo o comunque hanno operato significativamente ed hanno stabilito
dei saldi rapporti con la città, il suo spirito ed i suoi ruoli. Per l'elenco si
rimanda alla categoria apposita.

Benché lo statuto comunale non preveda località con lo status ufficiale di
frazione, vi sono piccoli centri che mantengono la propria fisionomia rurale:
questi sono individuati dall'ISTAT, secondo cui il territorio comunale comprende
le frazioni di Belgioioso, Cascina Malandra, Chiaravalle, Chiesa Rossa, Figino e
Ronchetto delle Rane, e le località di Cantalupa, Cascina Cascinetta, Cascina
Guascona, Cascina Selvanesco-Gaggiolo e Vaiano Valle.

La città romana inglobò il primitivo insediamento gallo-insubrico posto a
Est-Sud-Est. Degli strati protourbani è rimasto poco per la distruzione operata
dalle ristrutturazioni romane del II-I secolo a.C. Per quanto riguarda il
villaggio golasecchiano, localizzato nella zona attorno a Piazza San Sepolcro,
sono stati rinvenuti alcuni livelli di insediamento risalenti al V secolo a.C.
Paradossalmente più complesso il problema dell'oppidum celtico del IV-III secolo
a.C., per il quale occorre affidarsi ai ritrovamenti di diversi materiali
bronzei e ceramici.

La struttura urbana romana, che interessava un'area posta più a Nord, si fondava
sulla centuriazione, strumento operativo di partizione regolare dei terreni
disegnata dagli incroci dei cardi coi decumani, una trama che individuava al
contempo i confini di proprietà, la rete di strade principali e secondarie, i
canali di irrigazione. L'orientamento variava in base all'andamento del terreno,
nella maggior parte da Nord-Ovest a Sud-Est (cardi) e da Nord-Est a Sud-Ovest
(decumani), ma con qualche eccezione. La continuità tra struttura urbana e
struttura del territorio la si può ritrovare, per esempio, dall'orientamento di
Porta Ticinensis, non già verso la via per Ticinum (Pavia), ma lungo l'asse che
raccordava la città al territorio centuriato.

L'ampliamento verso Nord-Est della città di Massimiano conferma i caratteri
della centuriazione, adattando il reticolo urbano alle pendenze del terreno e ai
tracciati viari preesistenti. La struttura dell'urbe repubblicana e di quella
capitale, tuttora leggibili nel tessuto urbano attuale, erano distinte
chiaramente, ruotate di circa 30° l'una rispetto all'altra. In questa fase
sorgono le prime basiliche cristiane, il cui asse principale era (ed è tuttora)
orientato esattamente Est-Ovest. Cominciò così a configurarsi una
differenziazione fra i centri del potere civile e i centri del potere religioso,
diversità leggibile nella giacitura di tali edifici.

Nell'alto medioevo Milano perse questo ruolo di primo piano a favore di Pavia e
di Monza. Ma già in piena età feudale la ricerca di autonomia, il recupero di
quanto restava delle opere idrauliche della centuriazione romana e i vasti
lavori di bonifica intrapresi dalle varie abbazie del circondario (Chiaravalle,
Morimondo, Viboldone e Mirasole) posero le basi per la ripresa del controllo del
territorio da parte di Milano, che si apprestava a diventare il centro urbano
più forte. Il passaggio dal regime vescovile al Comune è caratterizzato dalla
trasformazione di alcune strutture urbane: le magistrature civili, per esempio,
ospitate nel Broletto Vecchio o Arengo, il giardino del vescovo situato a
meridione della cattedrale (giacitura Est-Ovest), si trasferirono nel Broletto
Nuovo, posto più a Nord-Ovest, allineato sul decumano. Negli anni successivi
vennero edificati attorno a tale palazzo le sedi delle più importanti
istituzioni civili.

I fossati, esterni alle non più utili mura massimianee, ebbero inizialmente una
funzione difensiva. Le mura e il fossato descrivevano intorno alla città un
perimetro tendenzialmente circolare. Ma quello che le amministrazioni Comunali
prima e rinascimentali poi si prefissero e ottennero era collegare la città col
proprio territorio, col resto dell'Italia e con l'Europa. I castelli e i borghi
extra moenia erano serviti da un efficiente sistema di comunicazioni, strade e
navigli, facente capo a Milano. Alcuni tipi edilizi nati dall'incontro fra
trasporto su acqua, struttura produttiva e distribuzione commerciale, sono
tipici di quest'epoca. Significativa l'immagine (una pianta schematica con un
abbozzo di prospettiva) di Leonardo contenuta nel Codice Atlantico di una città
non più costretta entro la cerchia delle mura medievali, ma aperta verso il
territorio. Uno scritto indirizzato a Ludovico il Moro spiega la necessità di un
diradamento della città medievale, che presentava una densità di popolazione
molto elevata per l'epoca (drammaticamente evidenziata dal ripetersi delle
pestilenze), ponendo l'accendo appunto sui problemi igienici.

Al radicale mutamento dell'assetto della città antica partecipò anche lo
sventramento del centro per la costruzione del Duomo (1386), il trasferimento
dei poteri dirigenziali al Castello (1370) e la costruzione dell'Ospedale
Maggiore (1456). La città, che già presentava la peculiarità di due giaciture
diverse, quella latina e quella liturgica, ora assumeva un'altra caratteristica
notevole, il multicentrismo: Milano non aveva solo un unico centro di
gravitazione, ma diversi: il Brolo Vecchio, il Brolo Nuovo, Piazza del Duomo, il
Castello Sforzesco e, più tardi, Palazzo Marino.

Con la caduta del Ducato, Milano divenne il capoluogo di una provincia lontana,
ora francese, ora spagnola, ora austriaca. Gli spagnoli iniziarono la
costruzione di una cinta muraria nuova, più ampia di quella medievale, a
carattere prevalentemente militare, creando un frattura tra la città e il suo
territorio. Notevole l'incarceramento del Castello, a segnare una profonda
cesura tra il potere centrale e la città stessa. Milano, da capitale di uno
Stato piccolo ma potente, vedeva ridotti i propri abitanti (da 130.000 sotto
Ludovico a 80.000, nonostante l'ampliamento delle mura), non controllava più il
proprio territorio e le strade era ridotte in numero, mal tenute e insicure.

A parte la parentesi napoleonica e austriaca, l'assetto urbanistico della città
non fu più guidato da un piano ad ampio respiro. Dopo la riunificazione
dell'Italia, la città viene forzatamente fatta centrare su Piazza del Duomo,
stravolgendo il tessuto urbano multicentrico. Il primo PRG, del 1884, noto come
Piano Beruto, consacrò l'incoerenza dello sviluppo urbanistico "a cipolla",
creando un'ulteriore circonvallazione, oggi nota come circonvallazione esterna,
basandosi sull'ideale di una città "rotonda", piuttosto che rispondere a precise
istanze sociali sancendo le realtà esistenti. Scriveva il Beruto:

Neppure i piani regolatori che a questo succedettero hanno saputo svincolarsi da
quest'ottica monocentrica per affrontare, anticipandoli, i problemi dello
sviluppo demografico, economico, industriale, di una città che è diventata
trainante nell'economia nazionale ed europea.

Per le caratteristiche del territorio in cui è insediata, per le vicende
storiche e politiche che ne hanno accompagnato gli oltre duemila anni di
esistenza, Milano è il centro di una vasta zona, dai limiti non ben definiti,
che offre molteplici caratteristiche di continuità coi centri e le città
limitrofe: tale zona viene lessicalmente definita area metropolitana.

In altri paesi, simili realtà hanno determinato interventi legislativi e
amministrativi che ne hanno normato le funzioni e gli ambiti territoriali,
costituendo delle vere e proprie autorità di governo locale. In Italia, l'iter
legislativo, e addirittura il dibattito che lo informa, è incompleto e non
consente ancora né l'una né l'altra cosa. Questa regione conta più di sette
milioni di abitanti, distribuiti su una superficie di circa 12.000 km², con
un'elevata densità abitativa (1.939 abitanti per km²). Milano è naturalmente
ricompresa nell'elenco delle città metropolitane previste dalla legge, con
limiti territoriali coincidenti con quelli della sua provincia, e ciò la colloca
al secondo posto della "classifica demografica", subito dopo Roma.

Nella realtà, i limiti metropolitani milanesi sono più estesi, a cominciare da
quelli che comprendono la conurbazione sviluppatasi dal dopoguerra nei quadranti
nord della città e che coinvolge anche ampie porzioni della provincia di Monza e
Brianza. Esistono poi affinità storico-culturali, sociali,
naturalistico-ambientali ed economiche che ne costituiscono, da secoli, un
sistema strettamente interconnesso, anche se articolato. Alla luce di queste
considerazioni e a seconda del "valore" che si attribuisce ai singoli parametri
ricordati, i "confini" si allargherebbero a parte dalle provincie di Varese,
Como e Lecco coinvolgendo addirittura una parte di quella di Novara. In questa
direzione, almeno in parte, si è indirizzato nei suoi studi anche l'Istat.
Alcuni metodi ampliano ancora di più questa regione metropolitana: usando come
termini di definizione quelli utilizzati negli Stati Uniti d'America e in
Francia, si otterrebbe una regione di circa 9,5 milioni di abitanti. In ogni
caso, gli stessi studi pongono Milano anche ai vertici delle graduatorie
europee, assieme a Londra, la maggiore in assoluto, e Parigi.

La "Lista delle più grandi città europee", pubblicate da Eurostat, l'Ufficio
Statistico Europeo e comprendente anche Russia e Turchia, situa Milano
all'undicesimo posto. I dati di quest'ultima ricerca, come della maggior parte
delle altre ricordate, oltre alla disomogeneità delle metodologie, denotano
spesso una non freschezza dei dati che risalgono in gran parte al 2006: si
tratta però di grandi numeri e di trend che non registrano, nei tempi in esame,
modificazioni tali da mettere in discussione la validità degli impianti
previsionali.

Sul piano locale, la situazione appare in stallo in attesa dell'emanazione dei
provvedimenti attuativi per la riforma: la Regione Lombardia, nel programma di
legislatura del 2007 non ha inserito, neppure con successiva modifica, gli
adempimenti di sua competenza. Fa invece sapere, acquisendo gli studi in merito
affidati alla sua agenzia del territorio, di non ritenere il provvedimento
stesso indispensabile: la regione ha già disposto o attuato provvedimenti di
carattere metropolitano promuovendo o usando organismi di scopo, collaborandovi
se già esistenti, dimensionati non su una delimitazione standard ma sul bacino
di intervento specifico. Ritiene perciò superflua la sovrapposizione di un nuovo
ente territoriale. Di parere completamente opposto la provincia che tenderebbe a
trasformare se stessa in Comune metropolitano.

Dal primo decennio degli anni duemila la città sta vivendo un profondo
rinnovamento dal punto di vista architettonico e urbano, con la realizzazione di
numerosi progetti che puntano da un lato a riqualificare intere zone e grandi
quartieri, e dall'altro a proiettare la sua immagine in Europa e nel mondo
(nuova Fiera di Milano, Teatro alla Scala, fiera urbana e Progetto CityLife che
comprende tre grattacieli, di 202, 170 e 150 metri, Biblioteca Europea,
quartiere Santa Giulia, Garibaldi-Repubblica e Città della Moda), grazie anche
ad importanti concorsi internazionali cui hanno partecipato architetti quali
Renzo Piano, Norman Foster, Cesar Pelli, Massimiliano Fuksas, Arata Isozaki,
Daniel Libeskind, Zaha Hadid e Ieoh Ming Pei. Tutti questi progetti
modificheranno e ridisegneranno nel corso di alcuni anni la planimetria e il
profilo all'orizzonte della metropoli lombarda, che non sarà più esclusivamente
marcato dalle guglie del duomo, della Torre Velasca e dal Pirellone, ma anche da
nuovi e più alti grattacieli.

Lunedì 31 marzo 2008 a Parigi le viene assegnata l'organizzazione dell'Expo 2015
dai delegati del BIE. Nella votazione finale batte l'altra città candidata, la
turca Smirne, per 86 voti a 65, dopo che in una prima votazione guastata da
problemi tecnici sembrava aver prevalso Smirne.

Nel 2012 è stata completata la Torre Unicredit che con i suoi 231 m alla punta
della guglia è l'edificio abitabile più alto d'Italia.

La città è suddivisa in nove municipi. Non esiste una suddivisione ufficiale in
quartieri.

Fino al 1999 la città era suddivisa in 20 zone, ovviamente di dimensioni minori.
Queste zone sono poi state ridotte a 9 fino al 2016 quando sono state
soppiantate dai municipi sul modello del comune di Roma.

Oggi sono sopravvissute un centinaio di cascine, cinquantanove delle quali fanno
parte del demanio comunale, come, per esempio, Cascina Torchiera. Gli altri
proprietari sono l'Ospedale Maggiore, l'Aler (ex Istituto case popolari), la
curia o grandi immobiliari: diciotto sono diroccate, le altre hanno trovato
utilizzo come biblioteche, aree di svago, centri di accoglienza (per anziani,
disabili o tossicodipendenti) o centri residenziali. Tredici, però, in piena
area urbana, sono ancora condotte da fittavoli, secondo l'uso milanese, come
aziende agricole in attività. Tra queste citiamo: la Cascina Campi, a Trenno, la
Cascina Paradiso a Muggiano (cavalli e foraggio), la cascina Gaggioli in via
Selvanesco, il Mulino della Pace Barona la cascina Battivacco alla Barona (riso)
come la cascina Basmetto (50 ha a riso), la cascina Campazzo (120 capi da latte)
e la cascina Nosedo (latte e derivati). Sempre a sud della Barona, le
secentesche cascine San Marco e San Marchetto. Tema dell'Expo è l'alimentazione
e alimentazione è agricoltura e questa curiosa particolarità di Milano ha già
attirato l'attenzione degli organizzatori.

Durante la sua storia, Milano ha spesso anticipato le linee di tendenza
dell'economia della penisola: una robusta agricoltura e un diffuso artigianato
con scambi commerciali intensi fin dal Medioevo e nel Rinascimento, sfruttamento
delle risorse idriche e sviluppo delle comunicazioni nel periodo
protoindustriale e diffusione spinta delle attività manifatturiere, anche le più
pesanti, durante l'industrializzazione, con una particolare attenzione, però,
alle attività bancarie e finanziarie. Dalla seconda metà del secolo scorso ha
anticipato il processo di terziarizzazione dell'economia nazionale puntando sul
prevalere sempre più marcato di un terziario avanzato in diverse direzioni,
dalle tradizionali alle innovative: finanza, commerci nazionali ed
internazionali, direzioni aziendali, editoria, design industriale, pubblicità,
intrattenimento, ricerca scientifica, biotecnologia, informatica, attività
universitarie, società di marketing e media televisivi.

Milano, sede della Borsa valori italiana, quinta in Europa e nona al mondo, è il
principale centro finanziario ed il più importante polo economico del Paese
vantando il reddito pro capite più alto d'Italia: 34.964,09 €..

Con 367 miliardi di dollari, l'area metropolitana di Milano è la prima area in
Italia ed undicesima al mondo per prodotto interno lordo, inoltre, è il
principale polo per gli investimenti stranieri in Italia, sesto in Europa, dopo
Londra, Parigi, Dublino, Madrid e Monaco di Baviera. A Milano hanno sede circa
2.000 multinazionali estere, pari al 45% di quelle presenti in Italia. La
regione urbana contribuisce al 10,3% del PIL nazionale, è sede di oltre il 45%
di tutte le imprese presenti in Lombardia, oltre 8% presenti in tutta Italia.

Milano fa parte del cosiddetto "Pentagono Industriale" europeo, con altre
quattro città, Londra, Parigi, Amburgo e Monaco di Baviera, inoltre è il vertice
meridionale della Banana blu, l'area che delimita la zona più ricca e densamente
popolata d'Europa che ha come vertice settentrionale Londra e comprende al suo
interno la regione del Reno e Stati nazionali come Svizzera e Lussemburgo.
Milano è anche il vertice settentrionale di un'altra fascia economica, la
Sunbelt, che racchiude il fulcro dell'economia mediterranea, che avrebbe come
suo estremo meridionale Valencia, e comprende al suo interno città come Genova,
Marsiglia e Barcellona. Nel campo dell'informatica c'è da rilevare che molte
delle società Internet più importanti al mondo come Banzai, Google, Lycos,
Virgilio, Yahoo hanno scelto Milano come loro sede in Italia. Milano è la sede
principale di alcune delle più importanti banche italiane, tra cui spiccano
Unicredit, Mediobanca e BPM.

Secondo uno studio del 2010 dell'Economist Intelligence Unit, Milano risulta
essere la dodicesima città più cara al mondo. Secondo dati del 2011, Milano ha
anche il primato nazionale di imprese attive presenti sul suo territorio ben
284.846, inoltre Milano ha anche il primato nazionale occupazionale, tasso di
disoccupazione al 3,9% secondo dati ISTAT del 2007. Gli occupati di Milano
rappresentano il 7,6% degli occupati italiani, il 41% di quelli lombardi. Il
settore che ne registra maggiormente è il terziario, il 72,49%, seguito da
quello industriale con il 27%, ultimo quello agricolo con lo 0,51%. Altro
primato è rappresentato dal settore export pari al 10% dell'export nazionale
(circa 33 000 milioni di Euro). La Borsa di Milano, fra le prime cinque piazze
finanziarie in Europa, rappresenta l'unica porta dell'Italia sul mercato dei
capitali internazionali, ha 332 società quotate, scambi medi giornalieri pari a
3 miliardi di euro ed una capitalizzazione complessiva delle società quotate di
425 miliardi di euro nel 2010, pari a oltre il 27% del Pil italiano.

Al sistema bancario si affianca un cospicuo numero di finanziarie tra cui 120
società di leasing, 17 di factoring, 52 società per la gestione del risparmio,
120 intermediari di investimenti mobiliare, 14 finanziarie specializzate nel
credito al consumo, alcune centinaia di finanziarie impegnate nell'erogazione di
mutui, ed ospita la sede di ben 17 Camere di Commercio straniere. A Milano vi
sono le sede italiane delle principali agenzie di rating mondiale, Standard and
Poor's, Moody's e Fitch Ratings.

A Milano è in forte sviluppo il settore delle biotecnologie, specialmente per
quanto riguarda antibiotici e farmaci oncologici; la città ospita circa il 50%
delle 200 industrie biotecnologiche presenti in Italia.

A Milano è in fase di approvazione anche il progetto di “Stephenson Business
District”, contenuto nel PGT del 2030, ovvero un quartiere finanziario situato
al nord della città, in Via Stephenson, sul modello di Canary Wharf a Londra o
La Défense a Parigi, che prevede la costruzione di 50 grattacieli alti come il
Pirellone, su una superficie di 450 000 m², con una stima di 6miliardi di
investimento, la creazione di 66 000 nuovi posti di lavoro.

Milano è anche la capitale italiana del non profit, con diecimila istituzioni
attive al riguardo, con una percentuali del 5% degli occupati fra tutti gli
occupati milanesi, in confronto ad una media nazionale del 3%, mentre
l'incidenza delle organizzazioni non profit con dipendenti risulta nettamente
superiore nell'area milanese 39%, contro il 28% della Lombardia e il 22%
dell'Italia.

Milano è anche la capitale italiana degli stage, nel solo Comune si sono svolti
nel 2010 almeno tredicimila stage, e contando anche l'area metropolitana il
numero sale a 16mila. Dei 23.600 stage censiti poco più di 21.000 sono promossi
dalle università e circa un terzo (pari ad almeno settemila persone) riguarda
"fuorisede", provenienti da altre province o regioni. La maggior parte degli
stage si svolge nelle imprese private (83%), seguono gli enti pubblici (12%), le
associazioni non profit (3%) e infine un 2% ha luogo all'interno delle stesse
università. In Lombardia solo nelle imprese private hanno luogo ogni anno oltre
65 000 stage, un sesto degli stage di tutta Italia.

Milano è la capitale italiana delle invenzioni, con oltre il 22% di depositi di
idee di tutto il paese con oltre quindicimila domande di brevetto depositate nel
solo 2011, 640 sono modelli di utilità e design, 2423 invenzioni, il 25,5% di
quelle italiane, e 12451 marchi, il 22,4% di quelli italiani. Milano è anche la
capitale dei brevetti energetici: si calcola infatti che dal 1980 al 2012 il 40%
delle domande di brevetto in Italia siano state depositate a Milano, infatti, un
quinto delle imprese nazionali attive nell'energia sono in Lombardia, solo a
Milano ne risiedono oltre un nono dell'intero valore nazionale, record italiano.

Milano è la città italiana con il più alto caro-affitti con una media di 15,6 €
al metro quadro, precedendo Roma ferma ai 15,4 € a metro quadro.

In base a dati provenienti da statistiche internazionali del 2011 Milano risulta
esser la città italiana migliore per investimenti e business, la più
conveniente, difatti Milano è la diciannovesima città al mondo per costo di
viaggio d'affari di livello internazionale, nona città in Europa, con 512 € al
giorno, guadagnando in competitività ben quattro posizioni se si prende in
considerazione l'anno precedente e ben nove posizioni se si considera l'anno
2009.

Altra eccellenza milanese è l'agricoltura, con 2900 ettari coltivati su 18 000
di superficie totale, Milano è il secondo comune agricolo d'Italia, ma il primo
per produttività.

Milano è anche la capitale italiana dell'hi-tech, dell'informatica e
dell'innovazione. In particolare nel settore del Web e di Internet, la città si
mostra leader indiscussa sul piano nazionale, a Milano ha infatti sede più di
un'impresa su otto, circa il 12,9% sul totale nazionale, ovvero 73 sedi di
impresa, tra quelle attive in Italia come portali Web o fornitori di servizi di
hosting, un numero in costante crescita, +102,8% tra 2009 e 2010. Tra le società
attive nel capoluogo lombardo spiccano le sedi legali dei social network e dei
motori di ricerca più famosi al mondo, ma anche di portali dedicati a consigli
turistici e gastronomici. Milano con ben 167 000 lavoratori impiegati nel
digitale e ben 23 000 imprese attive nell'Information and Communication
Technology (ICT): dai servizi informatici alle attività di design, grafica e
web, dalla produzione televisiva, cinematografica e musicale all'edizione di
software, dalla pubblicità e ricerche di mercato alla direzione aziendale e
consulenza gestionale, è la città leader in Italia nel digitale ospita oltre la
metà delle imprese digitali lombarde (il 55,4%) e quasi una su 7 (il 13,4%) di
quelle italiane. Anche sotto il profilo dell'occupazione, i dati evidenziano il
primato di Milano nel digitale, con il 73,7% degli addetti rispetto alla
Lombardia e il 21% rispetto all'Italia. Tra le piccole imprese del settore, in
oltre due casi su tre, circa il 68%, il titolare ha meno di 40 anni e in un caso
su cinque è donna.

Milano è prima in Italia per business center con oltre 300 attività che
gestiscono uffici 'a tempo', di cui ben 270 a Milano città. È quanto emerge da
un'elaborazione della Camera di commercio di Milano su dati registro imprese al
II trimestre 2013 e 2012. La Lombardia è la regione leader in Italia sia per
numero di uffici temporanei (738, +2,1% rispetto al 2012), sia per imprese che,
più in generale, offrono servizi a supporto delle attività di uffici e di
temporary shop, quasi mille, un quarto del totale nazionale, con una crescita
del 4,1% in un anno, contro il +2,6% italiano.

Milano è la città che ospita il maggior numero di imprese in Italia, infatti una
società su 12 in Italia si concentra a Milano (8,5%), dato che sale per quelle
di capitali (11%) e in particolare per le Spa (19%).

Da uno studio mondiale emerge che Milano è al 18º posto su scala mondiale per
città che offre più opportunità, unica città italiana tra le prime trenta. Il
capoluogo lombardo risulta primo nella classifica mondiale sui posti di lavoro
nel settore finanziario rispetto alla forza lavoro occupata in altri settori,
nonché sesto nella graduatoria mondiale dedicata ai servizi in banda larga,
davanti a città come New York, Tokyo, Madrid e Parigi.

Nelle classifiche delle città più visitate del mondo nel 2016 Milano si conferma
ai primi posti. Secondo una lista per numero di visitatori, turisti e
lavoratori, Milano si attesta a 7,7 milioni di presenze, come 15ª città più
visitata, 7ª d'Europa e 1ª d'Italia, subito dopo Roma. Secondo una classifica
che si basa sugli international tourist arrivals, Milano alla posizione 24 segue
Roma alla 14. La sua attrattiva è data dal suo essere un importante centro
economico, dell'editoria, della ricerca, della moda e del design e dal suo
patrimonio artistico che si mescola alla modernità: monumenti, chiese, palazzi
storici, grattacieli, shopping, moda ed eventi di vario genere contribuiscono
alla vocazione internazionale della metropoli. Milano è inoltre posizionata a
circa 50 km dai grandi laghi (Lago di Como, Lago Maggiore, Lugano), la cui
bellezza paesaggistica gode di rinomanza mondiale. Storicamente, i grandi nomi
della musica e della letteratura romantica italiana (tra cui Rossini, Bellini,
Parini, Manzoni, Verdi, ecc.) erano soliti soggiornare sui laghi durante la loro
permanenza a Milano, spesso ospiti nelle ville dei nobili milanesi, contribuendo
così allo sviluppo di un turismo culturale che a partire dal '700 legò la grande
città alle vicine bellezze naturali.

Milano è un importantissimo nodo stradale ed autostradale, punto di congiunzione
della grande trasversale padana est-ovest (la A4, Torino - Trieste) con la
dorsale nord-sud (la A1, per Bologna, Firenze, Roma e Napoli). Altre arterie
autostradali che raggiungono la città sono la A35 Brebemi per Brescia, A7 per
Genova, e le autostrade dei Laghi cioè A8 per Varese e A9 per Como. La città è
lambita dagli itinerari europei E35, E62 ed E64.

Le autostrade sono collegate fra loro dal sistema delle tre tangenziali, la
Ovest (A50), la Est (A51) e la Nord (A52), con una lunghezza complessiva di
74,4 km. Sommando alle tre tangenziali il tratto urbano dell'autostrada A4, si
ottiene un sistema di autostrade urbane di oltre 100 km di lunghezza, che
circonda totalmente la città.

Milano è raggiunta da quattro strade statali (la 9 Via Emilia, la 33 del
Sempione, la 36 del Lago di Como e dello Spluga e la 494 Vigevanese) e da
numerose strade provinciali. Molte di esse nelle tratte suburbane assumono
caratteristiche di superstrada.

Le arterie stradali e autostradali sono spesso congestionate, a causa degli alti
tassi di pendolarismo e di motorizzazione privata dell'area milanese. Sono così
in costruzione due nuove autostrade: la Tangenziale Est Esterna e la
Pedemontana, oltre ad interventi di potenziamento e velocizzazione delle strade
ordinarie.

Le strade urbane entro il territorio comunale comprendono 3910 vie, che
sviluppano una lunghezza complessiva di 1494 km e coprono un'area di 23 km², di
cui 15 di carreggiate e 8 di marciapiedi. Nel 2013, Milano scende dal podio
delle città più trafficate d'Italia, dal terzo passa al quarto posto in
classifica, dopo Palermo e Roma e scavalcata da Napoli: i milanesi, durante il
2013, hanno passato in coda quattro ore in meno dell'anno precedente.

Milano è un importante nodo per il traffico ferroviario passeggeri e merci. La
città è raggiunta da alcune delle principali linee ferroviarie d'Italia: la
Milano-Torino, la Milano-Venezia, la Milano-Genova e la Milano-Bologna;
costituisce il punto di partenza delle due linee alpine del Sempione e del
Gottardo; è destinazione di un intenso traffico vicinale di tipo pendolare.
Milano è anche servita da tre linee ad alta velocità, la Torino-Milano, la
Milano-Bologna e la Milano-Brescia.

La stazione Centrale è la principale della città e, con un traffico giornaliero
di 320.000 passeggeri, la seconda in Italia dopo Roma Termini; Milano Centrale è
capolinea di treni a lunga percorrenza (Intercity, EuroCity e ad alta velocità
Frecciarossa, Frecciabianca e Italo), anche di alcuni servizi regionali.
Progettata da Ulisse Stacchini a partire dal 1911, a causa della prima guerra
mondiale e della successiva crisi economica, i lavori di costruzione iniziarono
solo nel 1924 e furono terminati nel 1931. È un imponente e scenografico
edificio in stile liberty con tendenze deco, ricco di fregi, statue e
decorazioni, realizzate con pietre e marmi nobili nelle parti più basse e negli
interni e con materiali da costruzione, cemento e gesso in quelle più distanti
dalla vista immediata. È stata oggetto di un radicale restyling negli anni tra
il 2005 e il 2010 con risultati molto controversi.

Altre importanti stazioni cittadine sono Porta Garibaldi, Lambrate e Rogoredo,
dedicate soprattutto al trasporto regionale. Milano è centro della rete delle
Ferrovie Nord Milano, a carattere regionale, che hanno capolinea alla stazione
di piazzale Cadorna.

La città è servita da un servizio ferroviario suburbano ("linee S"), che
garantisce collegamenti frequenti in un'area di circa 40 km di raggio; fulcro
del servizio è il passante ferroviario, una galleria di 9 km che attraversa la
città da nord-ovest a sud-est, offrendo numerosi punti d'interscambio con la
metropolitana ed i trasporti urbani.

Punto di scambio fra i servizi suburbani e quelli regionali sono le "stazioni
porta" di Rogoredo, Rho Fiera e Pioltello-Limito. Altre stazioni di interscambio
con i regionali sono Lambrate e Villapizzone (da cui parte qualche treno in
orari di punta nei giorni feriali in direzione Bergamo, Arquata Scrivia e
Piacenza).

Nei dintorni di Milano vi sono tre aeroporti dedicati al normale traffico civile
(Malpensa e Linate, gestiti dalla SEA, Orio al Serio dalla SACBO); inoltre,
inglobato entro l'area urbana della periferia nord, vi è il piccolo aeroporto
turistico di Bresso.

Complessivamente il sistema aeroportuale milanese gestisce ogni anno un traffico
di oltre 35 milioni di passeggeri e di circa 600 000 tonnellate di merci
trattate ed è il secondo in Italia per volume di passeggeri ed il primo per il
volume complessivo di merci.

Il trasporto pubblico urbano è gestito dall'Azienda Trasporti Milanesi, e serve
capillarmente la città e buona parte della provincia. La rete poggia su quattro
linee di metropolitana, alle quali, entro il 2022, se ne aggiungerà un'altra. La
metropolitana conta 113 stazioni e si estende per 97 km, 75 in territorio
urbano, 22 nei comuni limitrofi dell'hinterland, ai quali si aggiunge il
passante ferroviario. La rete metropolitana di Milano è la prima in Italia per
estensione, superando la somma delle altre 6 reti oggi in esercizio (Roma,
Napoli, Brescia, Torino, Genova e Catania). Le linee di trasporto pubblico di
superficie sono composte da 18 linee tramviarie, 1 linea tram interurbana, 4
linee filoviarie, di cui 2 di circonvallazione e numerose linee
automobilistiche. Inoltre esiste un people mover che collega la stazione di
Cascina Gobba con l'ospedale San Raffaele.

Particolare rilievo storico riveste nella città il tram: a fianco dei più
moderni Sirio ed Eurotram convivono vetture più datate che hanno fatto la storia
della rete tramviaria di Milano. Tra queste vanno ricordate le notissime
Ventotto (o Carrelli), vetture tramviarie prodotte fra il 1928 e il 1930: in
servizio ininterrottamente per oltre ottant'anni sono ormai diventate un simbolo
per Milano.

Dal 1893, l'anno dell'elettrificazione tranviaria, le livree dei mezzi pubblici
sono cambiate più volte: attualmente, oltre alle vetture sponsorizzate che
portano i colori dello sponsor, la livrea ufficiale è il bicolore giallo
crema/bianco per le serie storiche, il verde e l'arancio per i jumbotram e i
Sirio riprendono le tinte dal 1917, anno della municipalizzazione, al 1970. Sono
ancora in servizio tram storici a carrello fisso (carrello singolo) usati per la
manutenzione dei binari o per il traino, ma soprattutto a fini
turistico-ricreativo. Diverse vetture della serie 1 500, alcune delle quali
riportate agli allestimenti originali, sono impiegate per attività promozionali
(scuola in tram, tram turistici, tram ristoranti e bar, per noleggio a privati,
feste, conventions, eccetera).

È attiva anche una rete notturna di mezzi pubblici composta da quindici linee di
superficie (autobus e filobus), funzionanti durante i week-end, le festività o i
grandi eventi.

Le piste ciclabili hanno uno sviluppo relativamente modesto, mentre la città è
prima in Italia e quinta in Europa, dopo Parigi, Londra, Barcellona e Lione, ed
ottava al mondo, per il servizio di bike sharing con duecento stazioni e 3 650
biciclette a disposizione degli utenti a fine 2012. Milano è la prima città in
Italia e in Europa per car sharing, in rapporto alla popolazione, con 60 000
abbonati e quasi 1 500 vetture gestite da quattro società private che in futuro
saliranno a sei.

I taxi della città di Milano (di colore bianco, con possibili aggiunte
pubblicitarie) sono 5 000, ma la regione ha regolamentato una zona composta da
37 comuni, in pratica il bacino dei tre aeroporti, nel quale le autopubbliche
prestano servizio senza limiti territoriali, con le stesse tariffe e il medesimo
regolamento.

Dopo le ultime elezioni tenutesi nel 2016, dei nove municipi in cui è diviso il
comune di Milano 5 sono governati dal centro-destra e 4 dal centro-sinistra.

Alla data 11 maggio 2011 sono presenti a Milano 106 consolati esteri e gli
uffici commerciali delle ambasciate in Italia di Belgio, Portogallo e Israele.
Milano è la seconda città al mondo, dopo New York, per numero di consolati.
Sempre a Milano si trova, nel Palazzo delle Stelline, una delle due sedi della
rappresentanza in Italia della Commissione europea e uno dei due uffici di
informazione per l'Italia del Parlamento europeo.

Il gemellaggio con la città di San Pietroburgo, Russia, avvenuto nel 1967, è
stato sospeso nel 2012 dalla città di Milano, in seguito al divieto del governo
russo di fare "propaganda omosessuale".

Milano ha alle sue spalle una forte tradizione sportiva, che si esprime in
differenti discipline nelle quali i club meneghini, soprattutto negli sport a
squadre, hanno saputo conquistare numerose vittorie: 36 scudetti nel calcio
maschile e 5 in quello femminile, 18 nel rugby, 27 nel basket maschile e 10 in
quello femminile, 3 nella pallanuoto, 29 nell'hockey su ghiaccio, 8 nel baseball
e 5 nel football americano. Tutto ciò pone la città al vertice tra le grandi
europee oltre che nazionali. Le strutture per la pratica dello sport (palestre,
campi di gioco e allenamento, centri sportivi polivalenti) sono distribuiti
capillarmente nell'intera città, con una naturale limitazione nel centro
storico. Le squadre di calcio più conosciute sono il Milan e l'Inter, e sono le
uniche 2 squadre europee della stessa città ad aver vinto la Champions League.
Di questa ultima competizione Milano ha ospitato quattro volte la finale (negli
anni 1965, 1970, 2001, 2016).



