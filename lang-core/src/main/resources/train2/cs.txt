https://cs.wikipedia.org/wiki/Cyril_a_Metod%C4%9Bj

Svatí Konstantin (Cyril) a Metoděj, označováni někdy jednoduše jako Soluňští
bratři, jsou známí jako Apoštolové Slovanů nebo také Slovanští věrozvěstové. V
rámci své misie na Velké Moravě prosadili staroslověnštinu jako bohoslužebný
jazyk (pro který Konstantin vytvořil písmo hlaholici). Papež Lev XIII. je v roce
1880 svatořečil a roku 1981 je Jan Pavel II. prohlásil spolupatrony Evropy.[p 1]
Navíc jsou i hlavními patrony Moravy. V Česku se slaví svátek Cyrila a Metoděje
5. července,

Svatý Konstantin (řecky Κωνσταντίνος, Konstantinos), zvaný Filosof (827 v Soluni
– 14. února 869 v Římě), mladší z obou bratrů, byl jedním z nejvýznamnějších
učenců své doby, vynikajícím teologem, řečníkem a polyglotem. Působil jako
profesor filosofie v Konstantinopoli a úspěšně vedl několik zahraničních
náboženskopolitických misí a mnoho teologických disputací. Několik let žil v
klášteře společně se svým bratrem a v té době začíná také jejich společná
činnost. Jako mnich však vstoupil do kláštera až krátce před svou smrtí v Římě,
kde přijal řeholní jméno Cyril (řecky Κύριλλος, Kyrillos; latinsky Cyrillus),
pod nímž je známější.

Svatý Metoděj (řecky Μεθόδιος, Methodios; latinsky Methodius) (813 v Soluni – 6.
dubna 885 na Moravě), křestním jménem Michal, starší bratr Konstantina, byl
zpočátku byzantským státním úředníkem, později mnichem v klášteře, kde přijal
jméno Metoděj. Během společného pobytu v klášteře se stal patrně nejbližším
spolupracovníkem svého bratra, se kterým se pak účastní zahraničních cest ve
službách Byzance. Po Konstantinově smrti se ujal vedení velkomoravské misie a
završil jejich společné dílo, které hájil až do své smrti. Jedním z jeho
největších úspěchů bylo zřízení moravsko-panonské arcidiecéze, jejímž prvním
arcibiskupem se stal.

Celý středověk byli oba bratři považováni za biskupy, nyní nad jejich biskupskou
hodností nepanuje shoda. Až do poloviny 19. století byli svatí Cyril a Metoděj
běžně označováni staročeskými jmény Crha a Strachota. Crha vzniklo z Cyril;
Strachota špatným překladem: řecké Methodios bylo mylně přikloněno k latinskému
metus („strach“) a přeloženo.

Bratři pocházeli z  Soluně, z rodiny hodnostáře Byzantské říše. Podle některých
pramenů a na základě jejich znalostí slovanského jazyka se soudilo, že jejich
matka byla slovanského původu. Řek Konstantin G. Bonis na základě genealogie
dospěl k závěru, že manželka Lva (Leona) Soluňského Marie byla dcerou císaře
Konstantina VI.[zdroj?]

Metoděj ještě pod jménem Michal (Michael) se původně věnoval, jako jeho otec,
činnosti ve státní správě. Brzy po ukončení studia práv v Byzanci byl v r. 835
jmenován archontem, tedy vojenským úředníkem a správcem (vládcem,
místodržitelem) v byzantské provincii na řece Strymon (severně od Soluně),
obývané Slovany. Svého povolání se však kolem roku 845 zřekl a úřad archonta
opustil.[p 2] Rozhodl se skoncovat se světským životem a uchýlil se do oblasti
maloasijského Olympu v bithýnském kraji do střediska řeckého mnišstva s
množstvím klášterů jižně od Konstantinopole (Cařihradu). V jednom z mnoha
klášterů na úbočí tohoto asijského Olympu (turecky Kešiš-Dag, mnišská hora), asi
2500 m vysokého masívu jižně od města Bursa, se stal mnichem a diakonem a přijal
mnišské jméno Metoděj.[p 4]

Konstantin po studiu na školách v Soluni vystudoval teologii, filozofii a
literaturu na císařské univerzitě v Konstantinopoli. Studia dokončil kolem roku
847. Kancléř císařovny Theodory II. Theoktistos dal Konstantina vysvětit na
kněze[p 5] a jmenoval jej chartofylaxem (knihovníkem a archivářem) nového
patriarchy Ignatia. Konstantina však tato služba ubíjela a jeho vztah s
patriarchou byl vypjatý. Po čase se proto tajně uchýlil do samoty jednoho z
mnoha klášterů na zalesněném mořském pobřeží. Když byl asi po půl roce vypátrán
a přemluven k návratu do Cařihradu, Konstantin zdvořile odmítl bývalou funkci a
přijal raději nabízené místo profesora filozofie na univerzitě, kde předtím
studoval. Před nástupem na toto místo prokázal svoji způsobilost a schopnosti
veřejnou zkouškou v podobě náboženské disputace s dříve sesazeným patriarchou
Ioannem Grammatikem. V roce 851 byl 24letý Konstantin císařovnou Theodorou
požádán, aby obhajoval křesťanské učení u Saracénů. Konstantin se s tajemníkem
Georgiem odebral do Samarry severně od Bagdádu, hlavního města jejich říše.
Konstantin si počínal natolik moudře a vtipně, že dokonce vyprovokoval Araby k
neúspěšnému pokusu jej otrávit. Po návratu ze Samarry, i přes Theoktistovu snahu
udržet jej v Cařihradu, toužil Konstantin opět po samotě. V roce 855,
pravděpodobně v souvislosti s politickými zvraty, z hlavního města odchází a
uchyluje se do stejného kláštera jako Metoděj. Řeholní sliby však nesložil.
Soluňští bratři se v klidu kláštera oddávali studiu a pravděpodobně již tady
začal vznikat teoretický základ slovanského písemnictví, pro které zde získali
první žáky, jako byl např. Kliment Ochridský.

Theodora II. vládla jako císařovna-zástupkyně s pomocí kancléře Theoktista místo
nezletilého syna Michaela III. Císařovnin bratr Bardas, schopný učenec, avšak
povahou bezcharakterní, byl Theoktistův nepřítel, s nelibostí nesl spolupráci
císařovny a jejího kancléře. Theoktistovi se podařilo vyhnat Bardu z Cařihradu.
Ten však měl značný vliv na mladého císaře a dosáhl toho, že byl na přání
rozmařilého Michaela povolán zpět do Cařihradu. Nastal otevřený konflikt, jehož
důsledkem bylo spiknutí Michaela a jeho strýce Bardy proti Theoktistovi.
Theoktistos, ochránce Konstantina Filozofa, byl uvržen do žaláře, kde okolo r.
855 zemřel násilnou smrtí. Spiknutí Bardy a Michaela, často ovlivněného
nestřídmým pitím, se teď obrátilo proti Theodoře. Nestačilo jim, že se v roce
856 vzdala vlády, ale přinutili ji, aby i se svými třemi dcerami vstoupila roku
857 do kláštera.

Konflikt se teď přenesl na církevní půdu. Nevázaný mladý císař všemožně
ztrpčoval život patriarchovi Ignatiovi, stejně jako jeho komplic Bardas.
Ignatios byl kvůli kritice Bardova pohoršlivého způsobu života vyhnán z
Cařihradu, avšak přes hrozby, lsti i útoky odmítl nátlak, aby se zřekl stolce
patriarchy. Bardas nechtěje čekat, až by byl Ignatius souzen a sesazen zákonným
způsobem, ustavil novým patriarchou učence Fotia, muže světského stavu. Během
pouhých šesti dnů přijal Fotios veškerá církevní svěcení a na Vánoce roku 858
byl vysvěcen na biskupa a ustaven patriarchou. Církevní sněm biskupů však držel
s Ignatiem a Fotia odsoudil. Fotios tedy v roce 859 svolal svůj církevní sněm a
vládním nátlakem dosáhl sesazení Ignatia a zahájil pronásledování jeho
přívrženců.

Přestože se Konstantin zastával Ignatia, někdejší Konstantinův učitel Fotios si
dobře pamatoval moudrost mladého filosofa. Po státním a církevním převratu v
Byzanci okolo roku 860 byli proto Konstantin i s bratrem Metodějem povoláni z
kláštera do Cařihradu a vysláni byzantským císařem Michaelem III. na misijní
cestu k Chazarům přes poloostrov Krym až ke Kaspickému moři. Stalo se tak po
prvním nájezdu Rusů na Konstantinopol. Mise obou bratří měla proto za úkol v
prvé řadě obnovit spojenectví s Chazary. Chazaři byli jediným nehebrejským
etnikem, které hromadně přijalo židovské vyznání a to se stalo státním
náboženstvím tohoto útvaru. Vedle politického úkolu, kterým byla společná obrana
proti nájezdům, měli oba bratři i úkol náboženský (tzv. chazarská polemika). Při
této cestě se bratrům podařilo nalézt a vyzvednout z moře ostatky papeže svatého
Klimenta I., které pak údajně přinesli na Velkou Moravu, snad na Hradisko
svatého Klimenta. Podle legendy je při své cestě do Říma vzali s sebou jako dar
papeži a jsou dnes uloženy v bazilice svatého Klimenta nedaleko Kolosea.

Mezitím došlo opět ke sporům mezi novým patriarchou Fotiem a přívrženci
dřívějšího patriarchy Ignatia. Fotios tedy znovu svolal církevní sněm a na
cařihradském synodě roku 861 byl Ignatius opětovně odsouzen a sesazen a s ním i
větší počet biskupů. Císařský a patriarší dvůr proto hledal muže způsobilé pro
uprázdněná biskupství. Byly mu známy správní schopnosti Metodějovy, ten dostal
proto nabídku, aby se ujal úřadu arcibiskupa v Byzanci. Tu ale odmítl a přijal
pouze hodnost igumena, tedy představeného kláštera Polychron rovněž v
maloasijské Bithýnii, byzantské zemi na asijském břehu Marmarského moře.

V roce 862 vyslal kníže Velké Moravy Rostislav poselstvo k byzantskému císaři
Michaelu III. s prosbou o vyslání biskupa a učitele, který by položil na Velké
Moravě základy (na franských biskupech nezávislé) církve.[p 7] Obyvatelé Velké
Moravy se již v té době sice seznámili s církevním učením misionářů
z Východofranského království, ale kníže Rostislav se obával politického a
náboženského vlivu Východofranské říše, a tak ze země nechal franské kněze
vyhnat. Morava tak postrádala dostatek duchovních a i to mohlo být jedním důvodů
Rostislavovy žádosti.

Císař a patriarcha Fotios se rozhodli nakonec Rostislavově žádosti částečně
vyhovět.[p 8] Díky znalosti jazyka byli pro tuto misi vybráni právě Konstantin a
Metoděj. Při přípravách Konstantin sestavil nové písmo (hlaholici) pro slovanský
jazyk a společně s bratrem Metodějem přeložili do staroslověnštiny liturgické
knihy potřebné pro konání bohoslužeb. Konstantinovi je připisováno sestavení
Proglasu, tedy předmluvy ke staroslověnskému překladu evangelií.

Na Velkou Moravu dorazili bratři na jaře 863 (Konstantin pravděpodobně v
hodnosti presbytera/kněze[p 5] a Metoděj patrně jako jáhen).[p 9] Byzantská
misie dosáhla velkých úspěchů, zejm. díky plné podpoře ze strany Rostislava, ale
i organizačním schopnostem obou bratří a jejich značné osobní autoritě (zejm.
Konstantinově). Klíčovou roli hrálo také zavedení nové, slovanské liturgie a
užití staroslověnštiny při kázání a výuce.

Konstantin s Metodějem sestavili také takzvaný Zakon sudnyj ljudem (česky Soudní
zákon pro laiky), který se ve svém prvním bodě vypořádává s lidmi co nepřijali
křesťanství tím, že stanovuje přísné tresty pro ty, kteří konají pohanské oběti
nebo přísahy. Trestem bylo to, že: „Každá vesnice, v níž se konají oběti nebo
přísahy pohanské, ať je předána Božímu chrámu se vším majetkem, který patří
pánům v této vesnici. Ti, kteří konají oběti a přísahy, ať jsou prodáni s
veškerým svým majetkem a získaný výnos ať se rozdá chudým.“

V roce 864 napadl Ludvík II. Němec Velkomoravskou říši a kníže Rostislav,
obležen na Děvíně, byl nucen přiznat vazalství vůči Východofranské říši a
umožnit návrat latinským kněžím. Brzy po jejich příchodu zpět do země došlo ke
svárům dvou koncepcí – latinské a staroslověnské.

Na samém konci roku 866 se věrozvěstové odebrali na cestu do Akvileje a dále
zpět do Konstantinopole, aby tam zařídili potřebné záležitosti. Na počátku roku
867 se cestou asi na půl roku zastavili u knížete Kocela v politicky klidnější
Panonii. Ten jim přivedl 50 žáků, aby je bratři připravili pro stav duchovní.
Slovanští obyvatelé Panonie přijímali s vděčností křesťanskou misii ve
staroslověnštině, slovanském jazyku. Kníže Kocel o této skutečnosti nejednou
písemně informoval papeže Mikuláše I. a vychvaloval úspěšnou christianizaci jeho
knížectví prostřednictvím obětavých soluňských sourozenců. A jak bylo v povaze
bratrské dvojice, odmítali bohaté dary a místo toho vyjednali propuštění 900
otroků. Počátkem druhé poloviny roku 867 se apoštolové vydali na další cestu.

V roce 867 byli již duchovní, kteří byli vzděláváni bratry, dostatečně
připraveni na vysvěcení na kněze a biskupy. Spolu s Konstantinem a Metodějem se
rozhodli pro cestu do Říma nebo Konstantinopole, kde mělo svěcení proběhnout.
Protože cesta přes Balkán byla obtížná, rozhodli se cestovat do Benátek a odtud
lodí buď do Raveny a dále do Říma nebo do Konstantinopole. Při pobytu
v Benátkách se však dozvěděli, že v Byzanci proběhl státní převrat a císař
Michael III. který je poslal na Velkou Moravu, byl zavražděn; a dále že byl z
sesazen jejich přítel patriarcha Fotios, jehož misionáři bratři byli.

V Benátkách věrozvěsty zastihl i zvací list napsaný papežem Mikulášem I. Svatý
otec totiž věděl, že ti dva Byzantinci káží na Velké Moravě i v Blatensku sice v
nepovoleném jazyce, ale s úspěšnými misijními výsledky. Konstantin vzal s sebou
kosti svatého Klimenta jako dar papeži. Při jejich cestě do Říma však Mikuláš I.
zemřel a jeho nástupcem se stal Hadrián II., který jim vyšel vstříc před brány
Říma, poklonil se Klimentovým ostatkům a přijal své hosty s velkolepostí hodnou
králů. V učených disputacích se pak Konstantinovi podařilo v Římě obhájit před
papežem a všemi církevními otci oprávněnost slovanské liturgie přímo dokonale.
Počátkem roku 868 potvrdil papež slovanský překlad bohoslužebných knih. Položil
je na oltář v bazilice Panny Marie Sněžné, posvětil je a zároveň vysvětil
Metoděje na kněze. V pozadí stála pravděpodobně také snaha papeže o získání
spojence v byzantském císaři Basileiovi I. v boji proti muslimům, kteří v té
době ohrožovali Itálii.

"V Římě se zdrželi bratří až do roku 869," říká Palacký. Konstantin však
ochuravěl, odřekl se další práce ve Slovanstvu, těžce nemocný (vyčerpaný mj. i
neustálými hádkami se západním klérem, který na něho zle dotíral kvůli tomu, že
se na Moravě slouží bohoslužby v místním jazyce, kdežto tito západní klerici
(trojjazyčníci) trvali na tom, že se bohoslužby smějí vykonávat jen v těch třech
jazycích, v nichž nechal Pilát napsat nápis na Kristův kříž: hebrejsky, řecky a
latinsky; sv. Konstantin-Cyril tento názor nazýval „pilátnictvím“ a
„trojjazyčnou herezí“). Před svojí smrtí, v době, kdy již věděl, že zemře,
vstoupil Konstantin do kláštera a přijal řeholní (mnišské) jméno Cyril
(Kyrillos).[p 3] Zemřel padesát dní po vstoupení do jednoho z řeckých klášterů v
Římě, 14. února roku 869, ve věku dvaačtyřiceti let na tuberkulózu (nemoc, na
kterou trpěl).

V polovině roku 869 vydal papež bulu Gloria in excelsis Deo (Sláva na výsostech
Bohu) adresovanou Rastislavu a Svatopluku a Kocelovi, ve které schválil
slovanskou liturgii. Metoděj byl vyslán coby papežský legát do Panonie, aby s
Kocelem dojednal papežův návrh na zřízení nové samostatné panonské diecéze.
Papež měl v úmyslu obnovit někdejší sremskou arcidiecézi se sídlem v Sirmiu. V
Mosaburgu byl vřele přivítán, Kocel s návrhy bezvýhradně souhlasil a ihned
vypověděl salcburského archipresbitera Riphalda a církevní správou Panonie
pověřil Metoděje. Ten se krátce nato vrátil do Říma s Kocelovou kladnou odpovědí
a s jeho dvaceti vyslanci, kde byl na podzim 869 vysvěcen na biskupa a jmenován
prvním arcibiskupem panonsko-moravské arcidiecéze.[p 10] Z Říma do Panonie se
tedy Metoděj vracel (po Vánocích roku 869) už coby arcibiskup a papežský legát s
bulou, v níž jednoznačně stálo, že země knížat Rostislava, Svatopluka a Kocela
náležejí pod správu římského stolce. Po tříměsíčním zdržení v Panonii se Metoděj
vydal na Moravu.

V roce 870 se Rostislavův synovec Svatopluk.pověřený panováním nad Nitranským
knížectvím (samosprávná součást Velkomoravské říše) spojil s Východofranskou
říší, zajal Rostislava a vydal jej Frankům. Rostislav byl oslepen a uvězněn
v některém z bavorských klášterů, snad v klášteře sv. Jimráma v Řezně, kde
zanedlouho zemřel.[p 11]

Do této politicky složité doby se vracel Metoděj přes Panonii pokračovat ve svém
poslání. Pravděpodobně ještě během cesty na Moravu byl zajat Franky a v roce 870
povolán na církevní sjezd nejspíš do Řezna, kde s ním byl započat proces, který
podnítil Ludvík Němec. Metoděj byl sesazen a odsouzen na doživotí. Poté ho
dopravili patrně do Ellwangenu, kde ho v klášterní pevnosti věznili v otevřené
jámě dva a půl roku. Osvobodil ho až papežský zásah. Metoděj je na příkaz papeže
Jana VIII. propuštěn a znovu dosazen do čela arcidiecéze. Stalo se tak roku 873,
kdy se biskup Metoděj ujímá správy všech moravských chrámů a kleriků. (Za
moravské sídlo biskupa jsou často považovány dnešní Sady u Uherského Hradiště.)

Poté, co v r. 870 vydal Svatopluk Frankům zajatého Rostislava, byl i on jimi
zajat a uvězněn. Obvinění ze zrady mu však nebylo prokázáno a byl propuštěn a
dokonce v r. 871 vyslán v čele franského vojska, které mu svěřil syn Ludvíka II.
Němce Karloman, aby potlačil povstání Moravanů v čele se Slavomírem. Před starým
Rostislavovým městem však zanechal Franky budovat tábor a přešel na stranu
Moravanů a nic netušící Franky v čele Slavomírova vojska přepadl a a jejich
armádu zničil. Touto drtivou porážkou Franků Svatopluk prakticky převzal a
dalšími porážkami Franků v r. 872 zcela osamostatnil svou zemi a začal sám
(později za spolupráce s Metodějem) šířit křesťanství a s ním vliv Velké Moravy.

Aby mohl nerušeně rozšiřovat svou říši, uzavřel Svatopluk v roce 874 s Franky
mír. V čele poselstva při uzavírání míru stál kněz Jan z Benátek, Svatoplukův
důvěrník. Za nějaký čas byl Metoděj obviněn právě knězem Janem z Benátek
z kacířství a znovu povolán v r. 879 do Říma. V Římě před papežem Janem VIII.
používání staroslověnštiny obhájil; následně papež Hadrián II. staroslověnskou
liturgii schválil bulou Industriae tuae (Horlivosti tvé), ale s podmínkou, že
epištola a evangelium musí být čteny nejdříve v latině a až poté ve
staroslověnštině. Na žádost knížete Svatopluka papež jmenoval nitranským
biskupem německého kněze Wichinga. Při zpáteční cestě z Říma nový biskup Wiching
Metoděje předběhl, aby byl u Svatopluka dřív a mohl mu předložit padělanou
listinu, podle které papež Metoděje sesadil. Podvod byl sice odhalen, ale o rok
později se pokusil Wiching o další podvrh, když zfalšoval papežský dopis proti
Metodějovi. Na Metodějův dotaz do Říma papež Jan VIII. v březnu roku 881 popřel,
že by podobný list Wichingovi poslal, a vyjádřil Metodějovi plnou podporu a
slíbil, že Wichinga zavolá před soud.

V roce 882 obdržel Metoděj list od císaře Basileia I., v němž vyjádřil císař
přání vidět se s proslulým Metodějem, dokud jsou oba ještě živi. Metoděj se bez
váhání vydal na poslední cestu do své řecké vlasti. Metoděj, který byl v
Konstantinopoli vřele a slavnostně přijat Basileiem I., zde zanechal opisy
slovanských bohoslužebných knih, které byly využity při dalších misijních
cestách do Bulharska a na Rus.

V roce 884 byl Metoděj již zpět na Moravě a pracoval na překladu zbývajících
částí Písma svatého. Krátce před svou smrtí se Metoděj rozhodl uvalit na
Wichinga klatbu a zbavit ho tak biskupské funkce do té doby, než se podřídí jeho
autoritě. Wiching v reakci na to (pomocí udání) docílil u nového papeže Štěpána
V., zákazu slovanské liturgie a nařízení, aby moravští kněží, pokud se
nepodřídí, byli vypuzeni ze země.

Těžce nemocný Metoděj po dokončení překladů, když poznal, že jeho čas se začíná
naplňovat, jmenoval svým nástupcem Slovana Gorazda. Krátce na to „šestého dne
měsíce dubna ve třetí indikci, roku šestitisícího třístého devadesátého třetího
od stvoření světa“ (dle nového kalendáře 6. dubna 885) zemřel ve věku 72 let.

Po Metodějově smrti intrikoval Wiching s Římem a ujal se církevních záležitostí
s brutalitou, jaké byl schopen jenom málokterý z tehdejších duchovních
hodnostářů. Podle Wichingových zpráv byl sestaven papežský list Štěpána V.
(VI.), kterým byl právě Wiching ustanoven Metodějovým nástupcem jako moravský
biskup. Nový arcibiskup jmenovaný Metodějem, kněz moravského původu jménem
Gorazd, byl uvržen spolu s mnoha jinými do žaláře. Zde se o něm zprávy
nedochovaly. Staroslověnsky vzdělaní kněží a mniši (bylo jich na dvě stovky)
byli doslova vyvedeni v okovech ze země, protože tito Metodějovi žáci nechtěli
zradit dílo a odkaz svého učitele a odmítli podřídit se papežovu usnesení.
Někteří našli útočiště v Čechách, v Polsku a v Bulharsku.

Historici i archeologové věděli, že kromě Života Metodějova existuje ještě jedna
písemná památka. Ta patří do souboru krátkých, takzvaných "proložních"
životopisů svatých. V něm se o Metodějově pohřbu píše: "Když naučil své učedníky
pravé víře a předpověděl svou smrt tři dny předem, zesnul smířen v Pánu. Leží
pak ve velkém chrámu moravském po levé straně ve stěně za oltářem svaté
bohorodičky. Tato zpráva byla velmi důležitá pro archeology, kteří se snažili
najít Metodějův hrob. Teprve v roce 1957 objevil profesor Josef Poulík vedle
vnitřní zdi trojlodní baziliky v Mikulčicích místo (označované jako hrob 580),
které podle některých historiků mohlo patřit Metodějovi nebo podle odhadovaného
věku 40 let spíš významnému Mojmírovci, předměty zde nalezené (těžký dvojsečný
meč, sekera-bradatice, mečík či dýka, nožík či břitva, vědro, kování opasku,
zlatý gombík) dokládají, že pochovaný patřil k nejvyšší společenské vrstvě Velké
Moravy první poloviny 9. stol. Ostatky byly značně zetlelé. Datování nálezu: v
rozmezí od poslední třetiny 8. století do třetí čtvrtiny 9. století bylo
upřesněno revizním výzkumem provedeným archeologem dr. Lumírem Poláčkem v létě
roku 2011. Velmož byl pohřben nejpozději první polovině 9. století. Počátkem
srpna 1963 objevil vedoucí archeologického výzkumu tzv. metropolitní výšiny v
Uherském Hradišti–Sadech Vilém Hrubý ve zdivu velkomoravského kostela hrobové
dutiny z vnější strany uzavřené přizdívkami. Jedna z nich odpovídá poloze
možného hrobu sv. Metoděje, uvedené v písemné zprávě z 9. stol. Zde se však
našel hrob prázdný, tedy kromě umístění hrobky nic, co by svědčilo o tom, že by
zde byl pochován Metoděj (na Metoděje byla uvržena klatba a z hrobu byl krátce
po smrti přemístěn).

Česko i Slovensko slaví svátek Cyrila a Metoděje 5. července, stejně tak římští
katolíci v některých zemích. Poprvé byly na tento den na žádost olomouckého
arcibiskupa Bedřicha z Fürstenberka stanoveny papežem Piem IX. oslavy
tisíciletého výročí příchodu bratří v roce 863. Toto datum, ačkoliv nemá zřejmou
souvislost s životem Cyrila a Metoděje ani s cyrilometodějstvím obecně, se od té
doby začalo používat v Čechách, na Moravě, v Chorvatsku a nakonec i na
Slovensku. Mezi důvody pro přesun byla nevhodná roční i liturgická doba
dřívějšího data 9. března a také vzrůstající kult Jana Husa, jehož svátek
připadá na 6. července. Okružním listem „Grande munus“ ze 30. září 1880 vyzdvihl
papež Lev XIII. zásluhy obou bratří a rozšířil jejich svátek na celou
římskokatolickou církev. Slovanské pravoslavné církve mají vlastní den oslavy
svatých Cyrila a Metoděje, kterým je 11. květen podle pravoslavného kalendáře
(24. květen dle občanského kalendáře), kdy podle tradice Cyril a Metoděj ze
Soluně na Velkou Moravu přišli. Historicky doloženo je pouze to, že se tak stalo
na jaře roku 863. V Bulharsku je 24. květen slaven jako Den sv. Cyrila a
Metoděje a Den slovanské kultury a vzdělávání a je svátkem a dnem pracovního
klidu. Všeobecný římský kalendář platící od roku 1970 klade zase památku na den
14. února, což je datum úmrtí sv. Cyrila.

V letech 2012 a 2013 byl natočen naučně-dobrodružný film Cyril a Metoděj -
Apoštolové Slovanů, režírovaný Petrem Nikolaevem.



https://cs.wikipedia.org/wiki/Wales

Wales (český název [s výslovností Vels nebo Vejls] převzatý z angličtiny;
velšsky Cymru), je země Spojeného království Velké Británie a Severního Irska
s omezenou autonomií, rozprostírající se západně od Anglie na západě ostrova
Velké Británie. Wales obývá keltský národ Velšanů.

Formální název Knížectví Wales, anglicky Principality of Wales, velšsky
Tywysogaeth Cymru, se používá vzácně a termín Velšské knížectví nepatří zvláště
mezi obyvateli Pembrokeshiru, Cardiganshiru a Gwyneddu k nejoblíbenějším.

Wales ve svých současných hranicích nikdy netvořil samostatný stát. Nicméně
v 11. století získal nad jeho územím, o téměř dnešním rozsahu, kontrolu Gruffydd
ap Llywelyn a lze říci, že od roku 1057 až do Gruffuddovy smrti roku 1063, měl
Wales jednoho krále, jehož suverenitu uznala i Anglie, což se již nikdy potom
neopakovalo a než jej roku 1282 dobyl anglický král Eduard I., opět se rozpadl
na řadu malých království. Od roku 1301 tradičně náleží následníkovi anglického
a později britského trůnu titul knížete velšského (Prince of Wales – kníže
z Walesu, do češtiny často chybně překládán jako "princ z Walesu"). Metropolí
Walesu je od roku 1955 Cardiff, třebaže je Caernarfon místem kde je udělován
titul kníže z Walesu, a v Machynllethu sídlil parlament, jenž svolal velšský
vůdce Owain Glyndŵr během své revolty počátkem 15. století. Od roku 1999 má
Wales po dlouhém období přímé anglické a britské správy (trvající od roku 1536,
kdy byl Prvním aktem o unii právně i administrativně spojen s Anglií) opět
autonomii. V čele Walesu je od té doby Velšské národní shromáždění (National
Assembly for Wales), které má omezené pravomoci.

Anglické jméno pro Wales pochází z germánského slova Walha, které znamená
„cizinec“ nebo „cizí“. Podobné etymologie je i Valašsko (i v Rumunsku), Valonsko
či Galie (kelt/Keltoi/Galatai, romanizovaný cizinec). Velšané sami sebe nazývají
Cymry, což pravděpodobně ve staré velštině znamená „krajan“. Název se ve velšské
literatuře po dlouhou dobu používal společně s Brythoniaid (Britové).

Wales se rozkládá na poloostrově na středozápadě Velké Británie. Má rozlohu
přibližně 20 779 km². Od severu k jihu měří asi 274 km a od západu k východu asi
97 km. Wales hraničí na východě s Anglií, a s mořem na ostatních třech stranách:
s Bristolským průlivem na jihu, se Svatojiřským průlivem na západě, a Irským
mořem na severu. Velšské pobřeží má délku 965 km. Při pobřeží Walesu se nachází
několik ostrovů, z nichž je největší Anglesey na severozápadě.

Největší koncentrace obyvatelstva a průmyslu se nachází v středním Walesu ve
městech Cardiff, Swansea a Newport a jejich okolí.

Wales je převážně hornatý, zvláště na severu a ve středu. Hory byly vymodelovány
během poslední doby ledové. Nejvyšší hory ve Walesu se nacházejí ve Snowdonii.
Nejvyšší horou Walesu je zdejší hora Snowdon (1085 m).

V západním Walesu se rozkládá Kambrijské pohoří, na které na jihu navazuje
pohoří Brecon Beacons s nejvyšší horou Pen y Fan (886 m).

Moderní hranice Walesu a Anglie jsou hodně umělé; byly definovány převážně v 15.
století na základě feudálních hranic. S výjimkou potvrzení Monmouthshiru jako
části Walesu v roce 1968 nebyly nikdy schváleny v žádném referendu a neurčila je
žádná hraniční komise a kopírují Ofův val pouze přibližně.

Oblast Walesu je již osídlena minimálně 29 tisíc let, ačkoliv nepřetržité
osídlení začíná až po poslední době ledové. Ve Walesu je mnoho památek z období
neolitu (především hrobky), ale také z doby bronzové a železné. První psané
historické záznamy pocházejí od Římanů, kteří začali dobývat Wales v roce 48.
V té době byla oblast současného Walesu rozdělena na mnoho klanových území.
Římané vybudovali řetěz pevností napříč jižním Walesem a těžili zlato
v Dolaucothi. Založili také legionářskou pevnost Caerleon (latinsky: Isca
Silurum), z níž se dochoval nejzachovalejší amfiteátr v celé Británii. Během 4.
století přinesli Římané do Walesu křesťanství. Kolem roku 410 Římané opustili
Británii a velkou část nížin ve Walesu ovládly různé germánské kmeny. Na druhou
stranu vzniklo mnoho nezávislých velšských států, například Gwynedd, Powys,
Dyfed a Seisyllg, Morgannwg a Gwent. Tyto státy přetrvaly především díky vhodným
zeměpisným podmínkám (hory, řeky) a vytvořily tak základ toho, co známe jako
dnešní Wales. V 7. století budovaly státy na hranicích s Anglií opevněné valy
(Wat's Dyke, Offa's Dyke). Po zbytcích Offa's Dyke vede dnes stejnojmenná
turistická trasa napříč celým poloostrovem z jižního až na severní pobřeží. Do
pohraničních šarvátek mezi obyvateli Walesu a Anglie se zapojili i vikinští
nájezdníci. Velšané uzavřeli s Vikingy dohodu o společném boji proti anglo-saské
Mercii a dočasně tak zabránili expanzi do Walesu.

Celý středověk je provázen boji s Anglií, tedy s Anglosasy a posléze Normany.
Obsadit Wales se podařilo až anglickému králi Eduardu I. na konci 13. století.
Eduard spoutal Wales kruhem královských hradů a zavedl titu kníže Velšský
(Prince of Wales), jehož držitelem je následník anglického (dnes britského)
trůnu. Proti anglické nadvládě se několikrát zvedl odpor, největší povstání vedl
v 15. století Owain Glyndŵr, který si uchoval nad Walesem kontrolu po několik
let. V roce 1536 byl Wales plně připojen k Anglii, velšská legislativa spojena
s parlamentem ve Westminsteru.

V 18. století začínala průmyslová revoluce, která Wales hluboce ovlivnila.
Obzvláště jihovýchodní Wales byl v průběhu 19. století velmi industrializován,
počet obyvatel dramaticky roste. Tyto původně velšsky mluvící oblasti byly
postupně poangličtěny.

Po druhé světové válce začal dlouhodobý úpadek těžby uhlí a železářství, který
tvořil základ zdejšího průmyslu. Plaid Cymru (národní velšská strana) získala
první křesla v parlamentu a zavedení velšské samosprávy (devolution) se stalo
aktuálním politickým tématem. První referendum o domácí samosprávě v roce 1979
bylo neúspěšné, ale ve druhém referendu v roce 1997 voliči vyslovili svůj
souhlas. Výsledek referenda vedl k vytvoření Velšského národního shromáždění se
sídlem v Cardiffu.

Ve Walesu, jakožto konstituční části Spojeného království, je hlavou státu
britský panovník. Moc výkonná pochází od královny a je uskutečňována
prostřednictvím Parlamentu Spojeného království ve Westminsteru. Některé
pravomoci jsou delegovány na Národní shromáždění Walesu (National Assembly for
Wales) v Cardiffu. Parlament Spojeného království vydává primární zákony,
v jejichž rámci Národní shromáždění uskutečňuje sekundární legislativu platnou
na území Walesu.



https://cs.wikipedia.org/wiki/Island

Island (islandsky Ísland) je stát na stejnojmenném ostrově na pomezí Severního
ledového a Atlantského oceánu. Žije zde přes 300 000 osob, jeho rozloha je
103 125 km², což z něj činí nejřidčeji zalidněný evropský stát. Největším městem
je Reykjavík, který je i hlavním městem. V jeho aglomeraci žijí dvě třetiny
islandské populace. Ostrov je vulkanicky aktivní. Ve vnitrozemí se nacházejí
lávová pole, pohoří, ledovce. Břehy ostrova jsou omývány Golfským proudem, který
významně ovlivňuje zdejší klima.

Prvními obyvateli Islandu byli pravděpodobně Norové a Keltové (irští a skotští),
kteří přicházeli koncem 9. a v 10. století. Vikinští náčelníci zakládali tzv.
„thingy“, což byly místní sněmy, které veřejně urovnávaly spory a konflikty mezi
osadníky. Kolem roku 930 byl založen Althing a tento národní sněm můžeme
pokládat za nejstarší evropský parlament. Když v Norsku, k němuž měl Island
kulturně i geograficky blízko, prosadil Olaf Trygvason (norský král v letech 995
– 1000) šíření křesťanství tou nejtvrdší metodou, pokoušeli se jeho misionáři na
Islandu postupovat stejně a ničili především pohanské svatyně. Sněm Althing je
prohlásil za psance a vyhlásil, že každý, kdo se bude rouhat bohům, má být
vypovězen. Olaf dal zatknout Islanďany přebývající v Norsku a hrozil, že pokud
Island nepříjme křesťanství, budou rukojmí popraveni. V důsledku toho přijal
Althing v letech 999–1000 kompromisní zákon, že se všichni Islanďané dají
pokřtít, že však bude i nadále dovoleno obětovat bohům, ovšem v soukromí. Ve 13.
století se islandští náčelníci podrobili norské nadvládě, v roce 1397 se Island
společně s Norskem dostal pod nadvládu Dánska a poté následovalo dlouhé období
hospodářského úpadku. Až v roce 1874 byla dosažena autonomie. V roce 1783 došlo
v jižní části ostrova k erupci několika desítek menších sopek v okolí sopky
Laki, které měly za následek hladomor a vymření až 25 % tehdejší populace
Islandu.

Následky výbuchu sopky Askja v roce 1875 zničily islandskou ekonomiku a
způsobily velký hladomor. Během následujících 25 let 20 % obyvatelstva Islandu
emigrovalo, hlavně do Kanady a Spojených států.

Po událostech s vlajkou Islandu pokračovalo osamostatňování Islandu vytvořením
společné Dánsko-Islandské komise, která se po dvou týdnech roku 1918 shodla na
úplné autonomii pro Island. A tak po schválení dánským a islandským parlamentem
byl přijat návrh, pro nějž se vyslovila většina (90%) obyvatel Islandu. Přijetím
tohoto návrhu se stal 1. prosince 1918 Island suverénním a samostatným státem,
oslavy ale zhatila krutá zima. Island měl s Dánskem společného krále, a tudíž s
ním byl v personální unii. Dánsko se až do odvolání staralo o obranu islandských
vod a vyplatilo Islanďanům 2 miliony korun do fondu na Islandu a v Dánsku.
Smlouva o personální unii byla platná do roku 1940 a po uplynutí mohl kterýkoli
z obou států požádat o úpravu nebo, pokud k revizi do tří let od roku 1940
nedošlo, mohl jakýkoliv z obou států smlouvu jednostranně vypovědět.

Obyvatelé Islandu žili podle zákona o unii z roku 1918 v neutrální zemi bez
armády a svou neutralitu si hodlali udržet. Pro válečné období byla utvořena
tzv. válečná rada. Vláda ani po okupaci Dánska nepřijala britskou nabídku
ochrany. Proto Britové, ze strachu, aby Němci neobsadili Island, podnikli
bleskovou operaci "Fork" a 10. května 1940 Island obsadili. Roku 1941 převzaly
obranu Islandu od Britů zatím neutrální Spojené státy americké. Na to
přistoupili Islanďané s podmínkou vyklizení Islandu ihned po skončení války a
respektování suverenity Islandu. Američané na Islandu vybudovali především
letiště u města Keflavík a rozmístili na ostrově radarové stanice. Díky
Američanům se rapidně snížila nezaměstnanost. V době nejvyššího stavu měly USA
na Islandu 47 000 vojáků.

Už od začátku 30. let někteří lidé byli pro zrušení personální unie s Dánskem. I
obrana islandských vod již po obsazení Dánska Německem nebyla možná. Proto od
roku 1942 probíhaly přípravy na změnu státního zřízení. Smlouva o unii s Dánskem
byla vypověditelná roku 1944. Na žádost dánských velvyslanců a Američanů byl až
roku 1944 Altingem schválen návrh zrušení unie s Dánskem a vyhlášeno celonárodní
referendum, kterého se zúčastnilo 98% voličů, 97% z nich dalo hlas ke zrušení
unie a 95% jich dalo hlas republice. 17. června 1944 byl Island vyhlášen
republikou a byla zrušena personální unie s Dánskem. Alting zvolil za 1.
prezidenta Sveinna Björnssona. Král Kristián X. poslal k tomuto dni telegram, v
němž vyjádřil politování nad tím, že se s ním islandský lid rozchází za těchto
poměrů, ale popřál mu vše nejlepší. Změna ústavy spočívala převážně v nahrazení
slova král slovem prezident.

Po válce odešly do jara 1947 všechny cizí vojenské jednotky, ale v tu samou dobu
bylo obnoveno jednání s USA o předání letiště v Keflavíku a možnosti
mezipřistání amerických letadel, z čehož Islandu plynuly peníze. Island stále
zůstával neutrální a bez armády. Roku 1949 bylo Islandu nabídnuto členství v
NATO a vláda nabídku přijala, ovšem pod podmínkou, že v době míru nebudou na
Islandu rozmístěna cizí vojska. V roce 1951 již vláda podepsala dohodu o obraně
s USA a v Keflavíku přistálo prvních 15 letadel s americkými vojáky.

V rámci Marshallova plánu získal Island v letech 1948 až 1960 kolem 70 milionu
dolarů. Od roku 1971 byly z Dánska postupně navráceny islandské rukopisy.

V roce 2008 postihla zemi vážná ekonomická krize, která vyústila v pád vlády
(premiér Geir Haarde). Na pád vlády měly značný vliv i poměrně masivní
demonstrace a protesty. 25. dubna 2009 se konaly předčasné volby, zvítězily
levicové strany (premiérkou se stala Jóhanna Sigurðardóttir), některé velké
banky byly znárodněny a byla vypracována nová ústava, na které se podílela i
občanská shromáždění. 16. června 2009 podal Island přihlášku do Evropské unie,
kterou následně 11. března 2015 stáhl a přístupové rozhovory byly zastaveny.

Islandský parlament Althing má 63 členů, kteří jsou voleni jednou za čtyři roky.
Hlavou státu je prezident, který je rovněž volen přímo občany a plní spíše
reprezentativní funkci. Výkonná moc je soustředěna v rukou vlády v čele s
premiérem. Vláda byla zatím vždy v historii republiky tvořena zástupci dvou či
více politických stran, neboť žádná politická strana dosud nikdy v historii
republiky nezískala více než polovinu křesel.

Prezidentem Islandu je Gudni Jóhannesson a předsedou vlády je Sigurður Ingi
Jóhannsson.

Island je se svou rozlohou 103 125 km² druhým největším ostrovem v Evropě. Jeho
břehy jsou od Skotska vzdáleny kolem 800 km, od Norska 970 km, od Grónska 287 km
a od Faerských ostrovů 420 km. Na severu se téměř dotýká severního polárního
kruhu, avšak pouze ostrůvek Grímsey je jím skutečně protnut. Zejména střed a
východ ostrova se nachází v dost velké nadmořské výšce, směrem k severnímu
pobřeží vybíhají řekami oddělené hřbety. Nejvyšším vrcholem je
Hvannadalshnjúkur, která je součástí ledovce Vatnajökull. Ve vnitrozemí se tyčí
sopky Herðubreið (1682 m) a Askja (1510 m).

Island leží na rozhraní dvou litosférických desek v oblasti Středoatlantského
hřbetu, místě kde dochází ke vzniku nové oceánské kůry a jejímu následnému
rozpínání. Nicméně vyjma toho se pod Islandem nachází pravděpodobně horká skvrna
způsobující enormní produkci lávy. Výsledkem unikátního podloží je vznik riftové
oblasti s bohatou sopečnou aktivitou.

Island je geologicky velmi mladý. Byl vytvořen sérií sopečný erupcí ze
Středoatlanstského hřbetu. V roce 1973 muselo byt z důvodu erupci vulkánu
Helgafell evakuováno obyvatelstvo ostrova Heimaney. Na severní straně začíná v
oblasti poloostrova Melrakkaslétta a pokračuje na jih přibližně do poloviny
ostrova, kde mění směr na jihozápadní a rozdvojuje se. Sopečný materiál budující
vlastně celý Island můžeme rozdělit do tří základních zón. Geologicky nejstarší
část tvoří tzv. starší bazaltové plató složené z třetihorních čedičů o stáří až
16 miliónů let. Tato formace buduje rozsáhlé oblasti zejména na severu a
severozápadě ostrova, a také na východním pobřeží. Mladší bazaltové pásmo je
šedě zbarvené a lemuje v úzkých pruzích současnou vulkanickou zónu. Prokazatelné
stáří se pohybuje mezi 0,2 až 3 milióny let. Plošiny jsou složeny převážně
čedičem a doleritem, v menší míře se zde vyskytují i horniny kyselejší,
především ryolity.

Centrální mladá vulkanická zóna je tvořena horninami, jejichž stáří se pohybuje
v rozmezí 0,7 miliónu let až po nedávné výlevy čedičů. Jde o jednu z
nejaktivnějších oblastí na světě s více než 2 000 erupcemi v poledové době (tj.
za 10 000 let). Unikátní jsou tvary vzniklé pod ledovcovými výbuchy. Láva se při
styku s ledem nebo tavnou vodou rychle ochlazuje a tuhne. Pokud přitom pronikne
ledovcovou hmotou nebo hladinou jezera, vzniká útvar podobný stolové hoře (v
islandštině stapi).

Jedním z nejmladších ostrovů světa je Surtsey, který se vytvořil roku 1964. Měl
rozlohu 2,7 km², nyní jen 1,4 km².

Island leží v blízkosti centra tlakové níže a přes svou severní polohu má díky
teplým vodám Golfského proudu mírné klima. Míšení teplých a chladných mořských
vod má za následek vznik vydatných dešťů. Množství srážek klesá přibližně směrem
od jihozápadu na severovýchod. Jejich roční úhrn je na jihu a jihozápadě 1 000
až 3 000 mm podle nadmořské výšky, na severu a východě pouze 300 - 500 mm. Velká
proměnlivost charakterizuje počasí celého ostrova. Zima je na jihu mírná s
průměrnou teplotou v lednu od 2°C do -1 °C. Letní teploty dosahují 15 i více
stupňů (ne ovšem ve vysokých polohách).

Island znamená v místním jazyce „ledová země". Prakticky celý ostrov nese stopy
po činnosti ledovců, jako jsou velká ledovcová údolí s čedičovými vrstvami
vyhlazenými při pohybu ledové hmoty, nebo naopak rozbrázděnými úlomky materiálu,
který uvízl na bázi ledovců. Podobně svědčí o ledovcové aktivitě i množství
morén a obrovské výplavové plošiny – sandry. V pleistocénu prodělal ostrov
klimatické změny, které měly za následek postup a ústup ledovců. Celkem ledovce
pokrývají 11 % rozlohy Islandu.

Největší ledovcová oblast ostrova a celé Evropy, Vatnajökull na jihovýchodě měří
8 100 km², což představuje zhruba 8 % rozlohy Islandu. Ačkoliv Vatnajökull
vypadá jako jednoduchá ledovcová čapka, ve skutečnosti se skládá z několika
nezávislých ledových těles umístěných na podledovcových sopečných vrcholech.
Sopky překryté ledovou hmotou jsou v řadě případů aktivní (naposledy v r. 1997).
Jejich činnost vyvolala katastrofické povodně, které se valily údolím řeky
Jökulsá á Fjöllum a vytvořily unikátní tvary na severním pobřeží ostrova.

2 750 km² státu tvoří voda, což je 2,67 % povrchu státu. V horských oblastech
pramení největší zdejší řeky napájené ledovci. Patří mezi ně Thjórsá, Hvítá a
nejvodnatější Jökulsá á Fjöllum. V důsledku mladých tektonických pohybů se vodní
toky vyznačují množstvím vodopádů založených na puklinách a zlomech (Dettifoss,
Skógafoss, Gullfoss). Typickým rysem krajiny je také množství jezer vytvořených
činností ledovců (jezero Lagarfljót) nebo vzniklých v důsledku tektonických
poklesů (jezero Thingvallavatn). Řada jezer vznikla v kráterech sopek (maar
Vítí), případně jsou hrazena lávovými proudy (jezero Mývatn) či ledovcovými
morénami.

Island je zároveň ostrovem ohně. Tvoří ho totiž výhradně sopky. Neustále chrlí
žhavou lávu a horký popel. Islanďané sopky využívají. Vrtají do Země díry a
prohánějí jimi vodu. Horkou vodou se pak mohou vytápět obytné domy. Se sopečnou
činností úzce souvisí termální prameny a gejzíry. Typickým doprovodným znakem
vulkanické činnosti je i přítomnost bahenních sopek, sirovodíkem páchnoucích
solfatar a fumarol. Nejznámějším místem výskytu těchto úkazů je oblast Námaskard
(Námafjall) u jezera Mývatn. Největší koncentrace gejzírů je v lokalitě
Haukadalur, 50 km od jižního pobřeží. Od místního, tzv. Velkého gejzíru (Stóri
gejzír) pochází ono mezinárodně užívané slovo. V současnosti je však tento otec
gejzírů, jenž chrlil vodu až do výše 70 m., nečinný a hlavní atrakcí oblasti je
jeho menší obdoba Strokkur, pravidelně chrlící vodu až do výše 20 m.

Jedinými stromy, s nimiž se zde v současnosti setkáme, jsou trpasličí vrby,
zakrslé břízy typické pro tundrovou vegetaci a jalovce. Rostou tu různé druhy
brusnicovitých a šíchovitých rostlin. Hojné jsou lišejníky a ostřicové trávy
typické pro bažiny a mokřiny. Nápadnějšími květy upoutají v krátkém létě např.
kakost, endemitní mák, nízký turan, smetánka či zvonek. Z nízkých orchidejí
můžeme vidět Platanthera hyperborea, roste tu také protěž alpská.

Jednotvárná vegetace neposkytuje dostatek potravy zvěři, která je druhově velmi
chudá. Žije tu liška polární, na krách sem občas zabloudí medvěd lední.
Nejrozšířenější faunou ostrova jsou bezpochyby ptáci a také ovce. Kolonie alky,
chaluhy a racků v pobřežních fjordech patří k vyhledávaným lokalitám. Na Islandu
žije na deset milionů papuchalků, ptáků s výrazně zbarveným zobákem a černobílým
peřím. Obratně se potápějí v moři a loví rybky.

Na Islandu se nacházejí 3 národní parky (stav v roce 2013) - národní park
Snæfellsjökull, národní park Þingvellir a národní park Vatnajökull.

Island se dělí na 79 obcí (sveitarfélög), 23 hrabství (isl.: sýslur), 8 okresů
(hluti) a na 6 krajů.[zdroj?]

Na Islandu žilo ke dni 1. lednu 2016 332 529 obyvatel. Hustota zalidnění je 3,22
obyvatel na km². 60 % obyvatel Islandu žije v aglomeraci Reykjavíku. 92 %
obyvatel žije ve městech, zbytek 8 % na vesnicích. Podle žebříčku Rozvojového
programu OSN z roku 2007 je Island z hlediska kvality života nejlepším místem
pro život lidí ze všech 177 hodnocených zemí světa.

Úředními jazyky na Islandu jsou islandština a od 2. 6. 2011 také znakový jazyk
neslyšících. Islandština je severogermánský jazyk pocházející ze staré
severštiny. Island je první zemí, v níž byl znakový jazyk schválen jako
oficiální státní jazyk. Islanďané jsou hrdí na své vikinské kořeny a mnoho z
nich může vysledovat svůj původ až k prvním osadníkům, jejichž jména jsou
zapsána v Knize osadníků (Landnámabók). A protože současná islandština vychází
přímo ze staré severštiny, což byl jazyk Vikingů, mohou středověké vikinské ságy
snadno číst i dnešní Islanďané.

Na Islandu nemají klasická jména a příjmení jako v jiných zemích. Nejdůležitější
je křestní jméno, podle kterého jsou dokonce řazeny i telefonní seznamy. Dítě
dostává místo příjmení jméno svého otce s příponou -dóttir (dcera) nebo -son
(syn). Prezident Ólafur Ragnar Grímsson se tedy jmenuje Ólaf Ragnar, Grímův syn.

Na Islandu se téměř vždy vyskytují dvě křestní jména. Vezměme si příklad: matka
se jmenuje Anna Kristín Guðmunsdóttir a otec se jmenuje Kristján Atli
Hilmarsson. Manželka po svatbě nepřebírá příjmení po manželovi jako v Česku.
Děti přebírají příjmení z prvního křestního jména otce, zřídka matky. Čili,
dcera se bude jmenovat např. Ásta Björg Kristjánsdóttir a syn Svavar Þór
Kristjánsson. Samozřejmě se vyskytují i výjimky, kdy přechází příjmení z rodu na
rod, stejně jako v Česku, ale takových je jen málo. Mají ho většinou lidé,
jejichž předkové byli kdysi z bohatého rodu a snažili se tímto odlišit od
„normálních“ lidí.

Státní církví je luteránská Islandská státní církev. V roce 2015 vypadalo
rozdělení islandské společnosti podle náboženské příslušnosti takto:

V roce 2012 se podle průzkumu, který vykonal Gallupův ústav, 57 % Islanďanů
považovalo za náboženské osoby, 31 % za nenáboženské osoby a 10 % za přesvědčené
ateisty.

Dle Mezinárodního měnového fondu má Island HDP na obyvatele v paritě kupní síly
39 168 USD (2007) a je tak jedenáctý na světě. Island se v roce 2007 stal státem
s nejvyšším HDI na světě. Během krize finančního sektoru v roce 2008 si Island
vysloužil 1. místo v poměru bank držených státem. Počátkem října 2008 stát
přebral kontrolu nad třemi největšími bankami v zemi, které se dostaly do
vážných problémů. Pro státní rozpočet však jde o enormní zátěž a premiér
oznámil, že se země nachází krok před státním bankrotem.

Bankovní systém v Islandu prošel velmi překotným vývojem. V první polovině
devadesátých let zdejší nejen bankovní trh mohutně sílil a expandoval. To
přineslo růst celému finančnímu sektoru a Island byl dokonce považován za vzor
rychle rozvíjejíce se ekonomiky. Finanční sektor rostl tak rychle, že v
posledních letech před krizí dokonce devětkrát převýšil hrubý domácí produkt
Islandu. S počátkem globální finanční krize, se islandské banky rázem propadly.
Na začátku října roku 2008 musely být tři největší banky zestátněny. To mělo
velký vliv na islandskou korunu, která rychle ztratila svoji hodnotu. Dopad této
krize pocítili i obyvatelé Islandu, ale naopak pro cizince se stal tento ostrov
daleko levnější destinací. Političtí představitelé Islandu pak jednali o půjčce
(neúspěšně mimo jiné s Ruskem). Krize také znovu otevřela cestu k diskuzi zda by
měl Island vstoupit do Evropské unie. Islanďané do této doby do unie nechtěli v
podstatě hlavně z jediného důvodu, kterými byly rybolovné kvóty, rozdělované v
Bruselu mezi jednotlivé státy.

Island je stát bez výrazných surovinových zdrojů, avšak s velkými
hydroenergetickými a geotermálními zásobami, využívanými k výrobě elektrické
energie a k vytápění. Uvádí se, že geotermální energie se podílí až z 85 % na
vyhřívání islandských domů. Zásadní prioritou islandského hospodářství je
námořní rybolov. Průmysl je orientován zejména na zpracování ryb a výrobu rybích
konzerv, v menší míře je zastoupeno hutnictví a textilní průmysl.

Rybolov zajišťuje 75 % vývozu této země a zaměstnává celých 12 % práceschopné
populace. Rybolov se dočkal bouřlivého rozkvětu za posledních 50 let, kdy se z
rodinného rybaření stal celý průmyslový komplex, který má na starosti rybolov,
zpracování a vývoz ryb. Islandská vláda se ale v poslední době snaží snížit
závislosti ekonomiky (70 % financí z vývozu je z rybolovu a polovina hrubého
národního důchodu čerpá finance také z rybolovu) z několika důvodů. Jedním z
nich je klesající cena rybích produktů ve světě, tak i snaha o zachování rybích
populací pro další generace.

Zemědělství je zaměřeno převážně na živočišnou produkci, chov ovcí, skotu,
prasat a drůbeže. Rostlinná produkce je omezena na pěstování brambor a zejména
pícnin, pro které je vhodné pouze 1 % státu. Zajímavým úkazem je pravidelná
úroda zeleniny a jižního ovoce v oblasti při polárním kruhu, realizovaná ve
velkokapacitních sklenících vytápěných geotermální energií; Island je dokonce
druhým největším evropským producentem banánů. Dovážejí se paliva, strojírenské
výrobky a potraviny.

Doprava na Islandu je řízena podle drsného terénu a nepříznivými klimatickými
podmínkami. Hlavní typ dopravy je auto. Některé silnice jsou sjízdné ale jen v
létě. Neexistuje zde železniční síť a kromě měst ani autobusová doprava.Aby se
daly překonat velké vzdálenosti, jsou na Islandu v provozu vzdušné taxíky-malá
letadla, která si lze najmout i s pilotem. Dvě větší města Reykjavík a Akureyri
spojuje hlavní okružní islandská silnice Hringvegur. Jedinými dopravními
prostředky, kterými se mohou Islanďané dopravovat mimo Island, je letadlo a loď.

Na Island je možné cestovat letadlem, především se společnostmi IcelandAir a
nízkonákladovou Iceland Express, anebo levněji lodí, např. z norského Bergenu,
cesta v takovém případě potrvá 2 dny. Na samotném Islandu se můžeme nejsnáze
přemisťovat opět letecky na vnitrostátních aerolinkách Air Iceland, které svými
cenami konkurují dálkovým autobusům a jsou podstatně rychlejší. Cesty do
vnitrozemí jsou s výjimkou hlavní okružní silnice sjízdné jen v létě a pěší
přechody jsou dost náročné.

Plánuje se, že se na Islandu začne stavět železniční síť z Keflavíku do
Reykjavíku.

Island má 13 034 km silnic, z toho 4 617 km zpevněných. Je zde 86 letišť, z toho
12 asfaltovaných.

Na Islandu se platí islandskou korunou (isl.: Íslensk króna). Dělí se na 100
aurar. Kód měny je ISK.

Zároveň jsou v oběhu bankovky v hodnotách 10, 50 a 100 korun, které se z oběhu
stahují a brzy platit přestanou. Zajímavostí je, že cena niklu a mědi v mincích
s nominální hodnotou 1 a 5 korun je vyšší než jejich peněžní hodnota.[zdroj?]

Nejslavnějším středověkým islandským spisovatelem a učencem byl Snorri
Sturluson, autor Prozaické Eddy. Za autora Poetické Eddy byl dlouho považován
učenec a zakladatel slavné školy v Oddi Sæmundur Sigfússon, dnes to ale vědci
nepovažují za pravděpodobné. Klíčovým představitelem tzv. skaldské poezie byl
Egill Skallagrímsson. Nejvýznamnějším středověkým kronikářem byl Ari
Thorgilsson.

Otcem moderní islandské vědy a vzdělanosti byl Árni Magnússon. Prvním velkým
moderním spisovatelem byl Matthías Jochumsson, mj. autor textu islandské hymny.

Počátek 20. století se nese v duchu nových směrů ale kladen je důraz i na
svébytnost islandského státu a jeho tradic. Experimentuje se především v poezii,
průlom v próze nastává až v 2. polovině století. Roku 1955 získal Halldór
Laxness Nobelovu cenu za literaturu. V té době zaznamenal světový ohlas i
spisovatel Gunnar Gunnarsson. V současnosti jsou za hranicemi své vlasti
nejznámější spisovatelé Sjón, Hallgrímur Helgason a Matthías Jochumsson.
Součástí rozmachu severské detektivky je pak např. Arnaldur Indriðason.

Island má význačný filmový průmysl. Asi nejpopulárnější islandský film je
komedie 101 Reykjavík z roku 2000 režírovaný Baltasarem Kormákurem. Jeho film
Severní blata vyhrál na Mezinárodním filmovém festivalu v Karlových Varech v
roce 2007.

Nejrozšířenější televizní stanicí na Islandu je státní televize RÚV a její
nejsledovanější pořad Sjónvarpið, zahrnující zprávy, sport a počasí. Druhým
nejsledovanějším kanálem je soukromá televize Stöð 2. Třetí nejrozšířenější je
SkjárEinn. Ostatní menší stanice jsou vysílány pouze lokálně. Rádia jsou
vysílána po celém Islandu, včetně vnitrozemí. Nejpopulárnější rádia jsou Rás 1,
Rás 2, Bylgjan a FM 95,7. Na Islandu vycházejí troje denní noviny: Fréttablaðið,
Morgunblaðið a 24 stundir.

Islandská hudba je příbuzná s nordickou hudbou a zahrnuje tradiční folkovou a
popovou hudbu. Mezi významné islandské interprety patří skupiny Voces Thules,
The Sugarcubes, Sigur Rós (s frontmanem Jón Þór Birgissonem), Of Monsters and
Men, zpěvačky Björk a Emilíana Torrini, jež se proslavila písní v jednom z dílů
filmové trilogie Pán prstenů, či zpěvák Páll Óskar Hjálmtýsson. Originálním
multiinstrumentalistou je Ólafur Arnalds.

Z oblasti vážné hudby lze vzpomenout dirigenta a klavíristu Vladimira
Ashkenazyho, jenž má mj. islandské občanství a v minulosti vedl i Českou
filharmonii.

Státní hymnou Islandu je Lofsöngur. Píseň je také známa pod názvem Ó Guð vors
lands (Bože naší země). Slova napsal Matthías Jochumsson a hudbu složil
Sveinbjörn Sveinbjörnsson. Píseň vznikla v roce 1847 u příležitosti oslav
tisíciletého výročí osídlení ostrova. Za hymnu byla píseň přijata v roce 1944.
Píseň má tři sloky, ale jako hymna slouží pouze první sloka.

Systém školství na Islandu je založený od Amerického způsobu. Islandské školství
se skládá z mateřské školky, základní školy, střední školy a vysoké školy.
Mateřská a základní škola je povinná. Povinné základní vzdělání je pro děti od 6
do 16 roků. Mnoho institucí požaduje od státu více soukromých škol.

Islandská univerzita (isl.: Háskóli Íslands) je islandská státní univerzita,
která sídlí v Reykjavíku. Škola byla založena v roce 1911. V současnosti má
jedenáct fakult a studuje ji okolo 8 000 studentů.

Hlavním pokrmem islandské kuchyně jsou ryby, potom jehněčí a mléčné výrobky.
Þorramatur (Thorramatur) je tradiční islandské jídlo, vhodné pro mnoho různých
pokrmů. Jí se nejčastěji ve měsíci Þorri, což je leden a únor. Tradičními pokrmy
jsou Skyr, Scrota, žralok a ovce. Skyr je tradiční islandský mléčný výrobek
podobný jogurtu. Skyr obsahuje 12 % proteinů, 3 % sacharidů, 0,5 % tuku a hodně
vápníku.

Nyní je islandská strava velmi odlišná, zahrnuje kuchyně po celém světě. Do
normální islandské snídaně patří chléb, cereálie a ovoce. Večeře je odlišnější.
Jako jinde ve světě, i zde je rozšířený „fast food“, rychlá strava.

Sport na Islandu je velmi populární, ačkoli se v minulosti vyměnilo mnoho
sportů, Islanďané zůstávají velmi zdravý národ. Dnes je na Islandu
nejpopulárnější fotbal, basketball a atletika. Golf, tenis, plavání, šachy a
jízda na koni je také populární. Tradiční sport na Islandu je Glíma. Glíma je
podobné wrestlingu. Islanďané jsou výborní na ledu a šplhání po skalách.

Házená je obvykle uváděna jako národní sport. Islandští házenkáři patří k
nejlepším na světě - národní tým mužů získal stříbro na OH 2008 a bronz na ME
2010. Islanďanky jsou překvapivě dobré ve fotbale ve srovnání s počtem obyvatel
Islandu. V posledních letech se daří i mužům. Především slavné tažení národního
týmu do čtvrtfinále na mistrovství Evropy 2016 bylo celonárodním svátkem. K
nejslavnějším islandským fotbalistům patří Eiður Guðjohnsen, vítěz Ligy mistrů
UEFA s týmem FC Barcelona.



https://cs.wikipedia.org/wiki/Mistrovstv%C3%AD_Evropy_ve_fotbale_2016

Mistrovství Evropy ve fotbale 2016 se konalo od 10. června do 10. července 2016
v deseti francouzských městech. Turnaj, o jehož 23 účastnických míst v
kvalifikaci, probíhající mezi 7. zářím 2014 a 17. listopadem 2015, usilovalo 53
členských zemí UEFA, se konal od 10. června do 10. července 2016 v deseti
francouzských městech. Zbývající místo měla jakožto pořadatelská země zaručeno
Francie.

Do historie se šampionát jako výjimečný zapsal už před svým začátkem, a to
rozšířením počtu účastníků z 16 na 24 a taktéž novým formátem vyřazovací fáze,
který oproti předcházejícím ročníkům disponoval 16 namísto 8 místy; postup do ní
si kromě prvních dvou týmů základních skupin vybojovaly i čtyři nejlepší celky
na třetích místech. Vítěz mistrovství se kvalifikoval na následující
Konfederační pohár FIFA.

Mistrem Evropy se poprvé v historii stal portugalský národní tým, který do
turnaje vzhledem k výkonům v kvalifikaci a postavení v žebříčku zemí FIFA
nevstoupil nikterak přesvědčivě. Ve všech třech zápasech ve skupině, do níž byl
nasazen nejvýše, remizoval, a do vyřazovací části postoupil mezi čtveřicí jejích
v základních skupinách nejhorších účastníků. V dalším průběhu šampionátu se tým,
ve své vlasti přezdívaný A Seleção das Quinas, prezentoval především dobrou
defenzivní hrou. Ve čtyřech zápasech play-off Portugalci dostali pouze jeden
gól.

Vedle šampionů z jihozápadní části Pyrenejského poloostrova velmi dobrých
výsledků na mistrovství dosáhly také výběry Islandu, Maďarska a Walesu, jež
patřily mezi sedm do turnaje nejníže nasazených týmů; týmy Islandu a Walesu
přitom byly nováčky Mistrovství Evropy.

Mezi další zajímavosti patří, že osmifinále mistrovství se zúčastnily čtyři země
z Britských ostrovů, nebo že na turnaji vůbec nestartovaly reprezentace Dánska,
Nizozemska a Řecka, které všechny už jeden titul mistrů Evropy měly.

Ve čtvrtfinálovém utkání mezi Německem a Itálií byl vyrovnán rekord ze zápasu o
bronz mezi Československem a Itálií z Mistrovství Evropy ve fotbale 1980 v počtu
zahrávaných pokutových kopů v penaltovém rozstřelu — každému z týmů byl v
předmětném rozstřelu míč na značku pokutového kopu postaven devětkrát (celkem
tedy došlo k osmnácti kopům). Bez zajímavosti není ani to, že nejlepší střelec
šampionátu, Francouz Antoine Griezmann, který na turnaji zaznamenal 6 přesných
zásahů, tabulku střelců ovládl s 3gólovým předstihem. To se naposledy podařilo
Nizozemci Marcu van Bastenovi na Mistrovství 1988.

Dne 9. března 2009 vypršela lhůta, během které se mohly podávat nabídky na
pořádání turnaje. Do té doby obdržela UEFA čtyři: od Francie, Itálie, Turecka a
společnou od Norska se Švédskem. Norsko a Švédsko však svou nabídku v prosinci
2009 stáhly kvůli nedostatku politické podpory v obou zemích.[zdroj?] Dne 28.
května 2010 byla za pořadatele zvolena Francie.

53 účastníků kvalifikace bylo 23. února 2014 rozlosováno do osmi skupin po šesti
týmech a jedné s pěti týmy. Ve skupinách se utkal každý s každým dvoukolově
(doma a venku). První dva týmy z každé skupiny postoupily na turnaj přímo. Z
týmů ze třetích míst byl sestaven žebříček, do kterého se nezapočítaly zápasy s
šestým týmem z dané skupiny, aby nebyla pětičlenná skupina znevýhodněna.
Nejlepší tým z tohoto žebříčku postoupil také přímo, ostatní sehrály baráž o
zbylá čtyři místa na závěrečném turnaji.

Všech 23 týmů, které se kvalifikovaly na závěrečný turnaj, bylo společně s týmem
pořadatelské země rozlosováno 12. prosince 2015 v 18.00 hodin SEČ do šesti
skupin po čtyřech týmech. Ve skupinách se utkal každý s každým. Do osmifinále
playoff postoupily první dva týmy z každé skupiny a navíc nejlepší čtveřice týmů
na třetích místech skupin. Pavouk play-off byl sestaven podle pravidla pro
vytvoření pavouka play off se 16 týmy, které postoupily ze šesti skupin na
fotbalových mistrovstvích.

Díky tomuto novému formátu se odehrálo celkem 51 zápasů a turnaj se hrál 29 až
31 dnů (v závislosti na rozpisu). Stejný herní systém byl použit také na
mistrovstvích světa mezi lety 1986 a 1994.

Uspořádání celků, jež po uzavření skupiny získaly shodný počet bodů, bylo
ustaveno na základě následujících kritérií:

Pro postup ze třetích míst (4 nejlepší týmy ze 6) byla rozhodující tato
kritéria:

Finále Mistrovství Evropy ve fotbale 2016 se uskutečnilo dne 10. července 2016
na Stade de France v Saint-Denis ve Francii. V utkání se střetly Portugalsko a
Francie.

Skupina ING provedla v dubnu 2016 průzkum přestupových cen hráčů účastnických
týmů Eura 2016, z jejichž součtu odhadla hodnoty jednotlivých národních družstev
v eurech. Nejdražším hráčem šampionátu se stal Portugalec Cristiano Ronaldo,
jehož cena za přestup byla odhadována na 103 milionů eur, což je stejná cena
jako všech hráčů Islandu, Severního Irska a Maďarska na turnaji dohromady.
Druhým pak byl Velšan Gareth Bale s hodnotou 75 milionů eur, což znamenalo téměř
47 % hodnoty celé velšské reprezentace. Nejhodnotnějším týmem se stalo
Španělsko, jehož nejdražším hráčem byl středopolař Sergio Busquets s částkou cca
47 milionů eur.

Maskotem mistrovství byl malý fotbalista a superhrdina jménem Super Victor. Byl
oděný v modrobílém dresu domácí reprezentace s číslem 16 na hrudi, které
symbolizovalo rok konání, a na zádech nosil červený plášť s logem šampionátu.
Oficiální skladbou byla „This One's for You“ od francouzského DJ Davida Guetty
ve spolupráci se švédskou zpěvačkou Zarou Larsson.



https://cs.wikipedia.org/wiki/Banglad%C3%A9%C5%A1

Bangladéš, oficiálním názvem Bangladéšská lidová republika (bengálsky
গনপ্রজাতন্ত্রী বাংলােদশ), je stát v jižní Asii v historickém Bengálsku, po němž
nese název. Přestože se můžeme setkat s tím, že je o Bangladéši hovořeno v
ženském rodě, podle Ústavu pro jazyk český je jediné přípustné skloňování podle
mužského rodu. Jeho sousedy jsou Indie a Myanmar (Barma). Hlavním městem je
Dháka. S počtem obyvatel 158 milionů se tato chudá rozvojová země řadí k
nejlidnatějším státům světa. Oficiálním jazykem je bengálština. Většina obyvatel
vyznává islám.

Bangladéš znamená „bengálská země“ či „Bengálsko“. Od 2. století př. n. l.
tvořil součást Maurjovské říše. Později byl součástí Indie. Od 13. století se
zemí velice rychle šíří islám. Roku 1760 se stalo Bengálsko britskou kolonií, ve
které vládli hinduističtí vládci. To zvyšovalo napětí mezi muslimy a hinduisty
v zemi. V roce 1905 bylo Bengálsko rozděleno na západní hinduistickou a východní
muslimskou část. Rozdělení se setkalo s odporem, a tak bylo Bengálsko v roce
1915 opět sjednoceno.

V roce 1947 nechali Britové Britskou Indii svému osudu. Bengálsko bylo opět
rozděleno podle náboženství. Převážně hinduistický západ připadl Indii a
muslimský východ se stal, pod názvem Východní Pákistán, součástí Islámské
republiky Pákistán. Západní Pákistán byl vzdálen od Východního přes 1500 km.
V roce 1970 vyhrála volby Lidová fronta, která prosazovala autonomii Bengálska.
Pákistánská vláda ale autonomii nezavedla a místo toho poslala do východního
Bengálska své vojsko. Vypukla občanská válka, která si vyžádala statisíce obětí.
Válku s pomocí Indie a SSSR východní Bengálsko vyhrálo a v prosinci 1971 byl
vyhlášen samostatný stát Bangladéš. Prvním premiérem se stal vůdce Lidové ligy
šejch Mudžíbur Rahmán. Ten byl v roce 1975 při převratu zavražděn, následně byl
vyhlášen výjimečný stav, který byl zrušen až v roce 1991. To vedlo k obnovení
demokratického systému, kterému dominují Národní strana vedená Chálid Ziovou a
Awami League vedená Šejch Hasínvou, dcerou Mudžíbura Rahmána.

V roce 2009 ustanovila vláda Šejch Hasínové trestní tribunál stíhající pachatele
zločinů z období Bangladéšské války za nezávislost, v němž jsou stíháni
především bangladéšští islamisté a představitelé opoziční Národní strany. Human
Rights Watch vyjádřila pochybnosti o nezaujatosti soudního tribunálu.[zdroj?]

Území leží v deltě řek Gangy a Brahmaputry, které přinášejí úrodné náplavy, ale
také ničivé záplavy. Jižní část země leží na pobřeží Bengálského zálivu. Jediným
místem, kde se povrch zvedá, jsou Čittágongské hory na severovýchodě země.
Podnebí ovlivňují monzuny, přinášející pravidelné a vydatné srážky. Velice časté
jsou ničivé povodně a tajfuny, které pravidelně připravují místní obyvatele o
obydlí. Cyklón Bhola v roce 1970 zahubil až 500 000 lidí. Země je odkázána na
mezinárodní potravinovou pomoc.

Ústava stanovuje Bangladéš jako stát s parlamentní vládou, kterou má vést volený
premiér. Dlouhé období výjimečného stavu ale znemožnilo toto uspořádání státu
uskutečnit.

Bangladéš se dělí na 8 oblastí (bengálsky বিভাগ bibhága, pl. বিভাগে bibhágé,
anglicky division), každé pojmenované podle svého správního střediska:

Relativně vysoké výnosy zemědělství neuživí vysoký přírůstek obyvatel. Podvýživa
je běžným jevem. Země patří k nejchudším na světě, přestože podle FAOSTAT patří
k největším producentům juty (2), rýže (4), ryb (5), tropického ovoce (5),
brambor (11) a čaje (11) - číslo uvádí velikost v mezinárodním srovnání.
Hlavními plodinami jsou rýže, kukuřice, pšenice a čaj, z technických plodin
bavlník a juta, ze které se vyrábí pytlovina. Chová se drůbež a vodní buvoli,
rozšířený je rovněž rybolov. K dopravě se používá říčních veletoků. Železnice a
silnice jsou ve špatném stavu.

Specifickým druhem příjmů státního rozpočtu Bangladéše, hned po příjmech z
oděvního průmyslu, jsou peníze plynoucí z OSN za vysílání bangladéšských vojáků
a policistů do mírových misí. OSN přispívá vládě Bangladéše nejen kapitační
platby za vojáky (cca 1000 USD za měsíc), ale i za používání vojenské techniky a
vybavení (včetně nábytku).

Asi 75 % obyvatelstva žije na venkově. Počet obyvatel Bangladéše vzrostl z 44
milionů v roce 1951 na téměř 160 milionů v roce 2015. V metropolitní oblasti
Dháky žije až 16 milionů lidí. Bangladéš je tak nejhustěji osídleným státem
světa (pokud pomineme malé ostrovní země a městské státy): na území jen o málo
větším, než bylo prvorepublikové Československo se tísní více obyvatel než má
např. Rusko, resp. bezmála dvojnásobek obyvatel Německa. Takové nakupení
populace představuje problém při častých přírodních katastrofách a také velmi
zatěžuje životní prostředí státu.

Obyvatelé jsou z 87 % muslimové. Je tu velká menšina hinduistů (asi 12 %
obyvatelstva). V regionu Čittágongských hor žijí domorodé kmeny, které vyznávají
převážně buddhismus. V Bangladéši žije též několik set tisíc muslimských
Rohingyů, kteří uprchli před pronásledováním v sousedním Myanmaru.



https://cs.wikipedia.org/wiki/Bitva_u_Hradce_Kr%C3%A1lov%C3%A9

Bitva u Hradce Králové (též bitva na Chlumu či bitva u Sadové) se odehrála 3.
července 1866 severozápadně od městské fortifikace Hradec Králové, v rozsáhlé
lokalitě mezi řekou Labe a vesnicemi Hořiněves, Benátky, Sadová, Mokrovousy a
Dolní Přím. Pruská armáda v čele s králem Vilémem I. a náčelníkem generálního
štábu generálem pěchoty Helmutem von Moltkem zde drtivě porazila rakousko-saskou
armádu pod velením polního zbrojmistra Ludvíka von Benedek. Střetnutí se stalo
rozhodujícím faktorem prusko-rakouské války, v širších souvislostech pak v jeho
důsledku přišlo Rakousko o své dosavadní čelné postavení v Německu i v severní
Itálii a současně muselo čelit stupňujícím se požadavkům obyvatel jednotlivých
částí říše. Počtem nasazených vojáků je Hradecké střetnutí největší bitvou
svedenou na území dnešního Česka.

Po nástupu kancléře Otto von Bismarcka v polovině 19. století získávalo ve
střední Evropě stále větší vliv Prusko. Rozhodujícím momentem bylo obsazení
Holštýnského vévodství Pruskem a vyloučení Rakouska z Německého spolku z podnětu
Pruska. Odvetou vyhlásilo Rakousko Prusku 17. června 1866 válku.

Rakouské a saské jednotky se začaly formovat na pravém břehu Labe již 2.
července. Po půlnoci se rozmístily do přibližně půlkruhové linie o délce 10
kilometrů, zahrnující i vrchol Chlum poblíž stejnojmenné vsi. Část sil byla
ponechána v záloze. Proti nim stály tři pruské armády nazývané První, Druhá a
Labská, přičemž Druhá armáda nebyla v době zahájení bitvy doposud v dotyku s
Rakušany.

Bitva začala za rozbřesku 3. července. Během dopoledne mělo Rakousko mírnou
převahu. Rakouské dělostřelectvo, vybavené moderními bronzovými čtyř- a
osmiliberními děly s dostřelem několika kilometrů, odráželo nápor 1. pruské
armády palbou od obce Lípa. Ve výbavě pěšáků mělo určitou převahu Prusko, neboť
pruští vojáci byli vybaveni novým typem pušek - zadovkami, sestrojenými podle
Nikolause Dreyse, které již používaly patrony, a proto se nabíjely daleko
rychleji než zepředu nabíjené rakouské pušky konstrukce J. Lorenze, které ovšem
měly delší dostřel i přesnost. Klasický rakouský bodákový útok v mohutných
praporních svazech se v pruské rychlopalbě hroutil.

Za rozhodující moment se považuje zapletení se dvou rakouských armádní sborů
(II. a IV.) do ze strategického hlediska zbytečného boje o les Svíb, o nějž
svedly krvavý zápas se 7. pruskou divizí, čímž došlo k oslabení až k odkrytí
části rakouské obranné linie. V důsledku toho opožděně přišedší 2. pruská armáda
mohla téměř nepozorovaně zaujmout extrémně výhodnou pozici na návrší obce Chlum,
v týlu nepřítele. To bitvu rozhodlo. Zpočátku byly sice počty Prusů na Chlumu
menší a proto byl první následující útok Rakušanů na Chlum úspěšný; to se však
rychle změnilo. V dalším boji rakouská armáda ztratila 10.000 vojáků a hrozilo
její úplné zničení v nastalém obklíčení ; proto zahájila ústup na Moravu přes
Třebechovice pod Orebem, Holice a Českou Třebovou. Pruská armáda ji vzhledem k
vlastnímu oslabení nepronásledovala.

Rakouský ústup byl kryt jezdectvem. Došlo k velké jezdecké bitvě jedenácti tisíc
rakouských a pruských jezdců mezi Střezeticemi a Dlouhými Dvory, při které za
půl hodiny zahynulo na 1600 mužů a 2000 koní.

Dopisovatel britského deníku The Times v pruském hlavním stanu ještě v den bitvy
3. července vylíčil pruský útok na rakouské pozice:

Bitvu dnes připomíná řada památníků. Např. v „Aleji mrtvých“ v lese Svíb, na
svahu Chlumu stojící pískovcový sloup se sochou Austrie postavený na památku
Baterie mrtvých setníka Augusta van der Groebena, hřbitovy v Chlumu a
Máslojedech, pískovcové mauzoleum u Lípy a muzeum otevřené v roce 1936 u
příležitosti 70. výročí bitvy.



https://cs.wikipedia.org/wiki/David_Beran

David Beran (* 26. září 1967) je významný český podnikatel. Podle časopisu
Forbes je desátým nejbohatším Čechem s majetkem téměř 13 miliard korun. Je
majitelem nadnárodní finanční skupiny Profireal Group, jež působí na finančních
trzích střední a východní Evropy. Zažil spory hned se čtyřmi obchodními
partnery, během nichž přišel o majetek v hodnotě téměř deseti miliard
korun.[zdroj?]

David Beran zanechal těsně před státnicemi studia biochemie na Přírodovědecké
fakultě Univerzity Karlovy a dal se na podnikání.[zdroj?] V roce 1991 začínal
dovozem kopírek, faxů a počítačů, vydělané peníze investoval do akcií a brzy se
díky svým obchodním schopnostem stal miliardářem.[zdroj?] Koncem 90. let
kontroloval podíly v několika firmách. Na přelomu tisíciletí začal s majetkovými
změnami ve své tehdy klíčové společnosti DB Invest, což vedlo k dodnes
neuzavřenému sporu. Výsledkem je ztráta majetku až za miliardy korun.[zdroj?]
Beranův konflikt s bývalými partnery z DB Investu vyvrcholil kolem roku 2005. V
té době začíná mít Beran zdravotní problémy. S rodinou proto odjíždí z Česka, a
usídlí se v rakouském Zell am See. Zdraví je podle něj důležitější než
byznys.[zdroj?]

V době jeho nepřítomnosti se ale rozhoří další majetkové spory, tentokrát s
Janem Světlíkem o ostravský strojírenský holding Vítkovice. Světlík s Beranem
spolupracoval při koupi své první továrny Vítkovice Lahvárna (nyní VÍTKOVICE
CYLINDERS), později v privatizaci strojírenských Vítkovic. Beran podle svých
slov nemá sílu se Světlíkem válčit a tak se chce spojit se svým letitým
obchodním partnerem Karlem Komárkem.[zdroj?] Nakonec se ale ve válce o Vítkovice
ocitnou jako protivníci všichni tři. Trojstranný konflikt léta zaměstnává soudy
a arbitry. Během celého procesu přišel Beran o podíl ve Vítkovicích, který si
dnes cení na tři až čtyři miliardy korun.[zdroj?] Soudy uznaly, že na jeho podíl
měl předkupní právo Světlík. A rozhodly, že mu jej měl Beran nechat za cenu
kolem 80 milionů. Akcie leží dodnes v soudní úschově, Beran doufá, že verdikt
soudu ještě zvrátí.[zdroj?] S Komárkem se nakonec usmířili. V roce 2009 policie
obvinila Berana ze čtvrtmiliardového daňového úniku. Státní zástupce však
nakonec obvinění zrušil.

David Beran se z pozice akcionáře nyní soustředí na svou finanční skupinu
Profireal Group.[zdroj?] Tato nadnárodní společnost, působí na finančních trzích
střední a východní Evropy již od roku 1994. Profireal Group tvoří čtyři divize.
Divize PROFI CREDIT je významným poskytovatelem půjček a úvěrů v České
republice, na Slovensku, v Polsku, a Bulharsku, společnosti divize PROFIDEBT
obchodují s pohledávkami a poslední divize – PROFI INVESTMENT se zabývá rozvojem
nových investičních projektů a poslední PROFIFINANCIAL. Hodnotu skupiny odhaduje
Beran na sedm až osm miliard korun.[zdroj?]



https://cs.wikipedia.org/wiki/Jan_Hus

Mistr Jan Hus (kolem r. 1370 Husinec – 6. července 1415 Kostnice) byl
římskokatolický kněz, český středověký náboženský myslitel, vysokoškolský
pedagog, reformátor a kazatel. Hus byl, po Johnu Wycliffovi, jehož myšlenkami a
argumentací byl inspirován, jedním z prvních reformátorů církve, který téměř o
jedno století předběhl své následníky – reformátory Luthera, Kalvína a
Zwingliho.

Od roku 1398 vyučoval na pražské univerzitě a v letech 1409–1410 byl jejím
rektorem. Ve svých náboženských pracích kritizoval mravní úpadek, v němž se
ocitla katolická církev. Katolická církev ho označila za kacíře, jeho učení za
herezi a exkomunikovala jej (1411). Římský král Zikmund Lucemburský mu zaručil
bezpečný příchod na kostnický koncil, kde byl odsouzen jako kacíř, a následně
byl vydán světské moci k upálení na hranici, když odmítl odvolat své učení.

V roce 1999 prohlásil papež Jan Pavel II., že lituje kruté smrti Jana Husa i
následných obětí a rozdělení v českém národě a vyzval k usmíření a historickému
hodnocení jeho osobnosti bez předsudků. Přes obecně rozšířené mínění však Jana
Husa explicitně za reformátora církve neprohlásil, pouze konstatoval, že tzv.
„Husovská komise“ byla založena s cílem přesněji stanovit místo, které Jan Hus
zaujímá mezi těmi, kteří usilovali o reformu církve. Některé údajné Husovy
názory (například ty, že kněz ve smrtelném hříchu nehodně udílí svátosti nebo že
církev je tvořena výhradně předurčenými ke spáse) jsou katolickou církví
hodnoceny jako teologicky vadné nebo přinejmenším kontroverzní.

K jeho odkazu se hlásili husité a později i další církve a společnosti vzešlé z
české i protestantské reformace. Husité zahrnovali většinu české populace v
Českém království, vytvořili tak velkou vojenskou sílu a během tzv. Husitských
válek porazili několik křížových výprav. O století později bylo více jak 90 %
obyvatel českých zemí nekatolických a někteří stále následovali učení Jana Husa
a jeho nástupců.

Datum jeho upálení se stalo českým státním svátkem. Jako svého svatého mučedníka
jej (spolu se sv. mučedníkem Jeronýmem Pražským) uctívá česká starokatolická
církev a pravoslavná církev (dle vyhlášení metropolity Kryštofa, arcibiskupa
pražského). Pro Církev československou husitskou je výročí jeho smrti fakticky
největším svátkem.

Narodil se kolem roku 1370 v Husinci u Prachatic v chudé poddanské rodině. O
jeho rodičích není nic známo. Hus měl zřejmě jen jednoho sourozence, staršího
bratra. Učit se číst, psát, počítat a osvojit si základy latiny bylo tehdy možné
jen na farních školách. Taková byla i v nedalekých Prachaticích, není však
jisté, jestli Hus získal vzdělání právě zde. Hus se musel učit nazpaměť morální
pravidla, náboženská pravidla, evangelia o Ježíšově dětství atd. Když mu bylo
asi 16 let, odešel studovat do Prahy na Karlovu univerzitu, kam jej pozval jeho
přítel Křišťan z Prachatic.

Jako student si také musel vydělávat na živobytí (např. tím, že zpíval v chóru
při různých pobožnostech nebo sloužil u některého z profesorů). Hus sice
zpočátku toužil především po materiálním zabezpečení (tehdejší stravou studentů
byl chleba s hrachem nebo zelím, dále voda nebo špatné pivo) a váženosti mezi
lidmi, a proto také pilně studoval na kněze. Později se však setkal s Kristem
(zakusil sílu Boží lásky a „obrátil se“) a začal hledat skutečnou lásku a
pravdu, která vedla i k proměně a naplnění, jak jeho života a charakteru, tak
ostatních lidí. Hus byl taky hudebně nadaný a skládal, nebo spíše upravoval,
písně tak, aby se lidem zpívaly co nejlépe.

Na artistické fakultě získal roku 1393 hodnost bakaláře, roku 1396 mu byl
propůjčen titul mistr svobodných uměnía téhož roku získal bakalářský grad i na
bohoslovecké fakultě. O dva roky později (1398) se jako magister actu regens
stal plnoprávným členem akademické obce, což ho opravňovalo k přednášení, vedení
disputací a přípravě dalších studentů na promoce. Dne 15. října 1401 byl zvolen
děkanem artistické fakulty na zimní semestr 1401–1402 a v roce 1409 se po
odchodu většiny učitelů a žáku do Lipska stal dokonce rektorem univerzity.

Souběžně s působením na pražské univerzitě se Jan Hus začal věnovat i dráze
duchovního. V roce 1400 byl vysvěcen na kněze a začal kázat v kostele sv.
Michala na Starém Městě pražském. Protože si získal značnou oblibu, byl 14.
března 1402 povolán do Betlémské kaple, kde poté působil i jako její správce. V
kázáních se jako mnozí jiní duchovní té doby věnoval i kritice církve a nabádal
k její reformě. Inspiroval se učením Johna Wycliffa.

Národnostní neshody na Karlově univerzitě se stupňovaly. Když se kardinálové
obou obediencí (západní církev se nachází v době dvojpapežství) shodli, že
rozkol odstraní volbou nového papeže na koncilu v Pise, vyzval král Václav IV.
univerzitu, aby se k účasti na tomto koncilu vyjádřila. Tento koncil měl kromě
zmíněného, jak bylo neformálně přislíbeno, potvrdit králi Václavu IV. jeho
nároky na titul římského krále, jehož byl zbaven kurfiřty roku 1400, kteréžto
rozhodnutí potvrdil papež Bonifác IX. Arcibiskup Zbyněk, stejně jako římský král
Ruprecht Falcký zůstávali v obedienci Řehoře XII. V této situaci se král obrátil
na univerzitu, a aby dosáhl jejího souhlasu, změnil poměr hlasů na univerzitě
pomocí tzv. Dekretu kutnohorského z 18. ledna 1409 tak, že nyní český národ měl
hlasy tři, zatímco ostatní národy hlas jediný. Cizí studenti, podporující Řehoře
XII., se pak přesunuli do Lipska, kde založili novou univerzitu.

České země přešly po pisánské volbě pod obedienci Alexandra V. (se souhlasem
arcibiskupa). Pražský arcibiskup Zbyněk Zajíc z Hazmburka se snažil v této
situaci potlačit pronikání „viklefských bludů“, avšak marně, neboť čeští mistři
a opravné hnutí se opírali o královu podporu. V této situaci se arcibiskup
obrátil na Alexandra V., který zakázal Viklefovy spisy a kázání na soukromých
místech (což bylo namířeno i proti Husovu kázání v Betlémské kapli). Arcibiskup
pak sám 16. července 1410 nařídil spálit Viklefovy knihy a o dva dny později
Husa uvrhl do klatby. Tím si na sebe poštval Husovy stoupence, ale i samotného
krále Václava IV.

Jan Hus se proti rozhodnutí o spálení Viklefových spisů odvolal k soudu
Apoštolského stolce, na vyzvání kardinála soudce se však k papežskému soudu v
Boloni osobně nedostavil. Proto na něj byla pro vyhýbání se soudu vydána v únoru
1411 klatba, která byla v létě 1412 ztížena (tzv. agravace). Jako první jej už
dříve exkomunikoval arcibiskup Zbyněk Zajíc, v roce 1411 pak i pisánský
vzdoropapež Jan XXIII. kvůli jeho nepřímé podpoře papeže v Avignonu. Hus
pokračoval v kázání i ve Viklefově obhajobě (spis Defensio articulorum Wycleff
(Obrana Viklefových článků)). Nakonec přesto došlo na nátlak českého krále ke
smíru mezi arcibiskupovou stranou a stranou Husovou, a to v červenci 1411, avšak
5. září téhož roku Zbyněk Zajíc utekl z Prahy do Uher, vynucený smír odvolal a
28. září zemřel. Jeho nástupce Albík z Uničova pak již byl zcela ve vleku
královského dvora.

Spor se přiostřoval, když Hus vystoupil proti vyhlášení křížové výpravy
vyhlášené roku 1412 Janem XXIII. proti králi Ladislavu Neapolskému. V této bule
papež vyhlásil odpustky každému, kdo se bojů zúčastní; ve viklefovských kruzích
byl odpor proti odpustkům již delší dobu zakořeněn. Jan Hus 17. června napadl
odpustkovou bulu a nazval papeže antikristem. Následovaly lidové bouře, které
znepokojily i krále. Václav IV. se poté rozhodl, že již Jana Husa nebude dále
podporovat. Děkan teologické fakulty Štěpán z Pálče pak odsoudil 45 Viklefových
článků a byl vydán zákaz je šířit.

Na Jana Husa v říjnu 1412 Jan XXIII. vyhlásil klatbu, stejně jako na všechny,
kdo se s ním stýkali (byly zakázány církevní úkony ve všech místech Husova
pobytu); zároveň nařídil, že má být Hus zajat a souzen podle církevních zákonů a
že má být zbořena Betlémská kaple. V tomto okamžiku se Jan Hus od papeže odvolal
ke Kristu jako „nejvyššímu soudci“. Byl vyhlášen interdikt na místech, kde Hus
pobýval, na podzim došlo k uskutečnění zákazu bohoslužeb. Tažením proti
odpustkům navíc Jan Hus ztratil i podporu královského dvora. Opustil proto
Prahu, aby se uchýlil na venkov. Občas se přesto do hlavního města vracel. Není
jasné, kde všude nacházel přístřeší. Určitější jsou pouze zmínky o jeho
přítomnosti na Kozím Hrádku (od dubna roku 1413). Odtud pak na jaře roku 1414
odešel do Sezimova Ústí, kde několik měsíců přebýval pod ochranou Anny z
Mochova, vdovy po pánu Janovi z Ústí.

Souběžně s tím se začal vyostřovat spor o svobodné kázání, v němž se Hus
nejpozději od zatčení Mikuláše Abrahama z Velenovic v roce 1408 otevřeně stavěl
za to, že z Bible může veřejně kázat i laik, a to bez jakéhokoli církevního
schválení. Odvolával se při tom na zprávy z evangelií, kde Ježíš evangelizaci
přímo nařídil všem svým následovníkům. Tím ovšem Hus zásadním způsobem zaútočil
na církevní disciplínu.

Právě zde pak prožil své klíčové vnitřní obrácení. Šlo o období hlubokého
rozjímání nad Písmem, kdy byl vzdálen od ruchu města, ale také o období
veřejného kázání v duchu prvních apoštolů. Nikoli z kazatelny, ale o
evangelizaci dům od domu, mezi políčky, mezi ploty, v lesích a na cestách. Zde
také napsal své stěžejní dílo De ecclesia, v němž zcela otevřeně v duchu Viklefa
kritizuje soudobou církev. O rok později ho odtud vyhnala morová epidemie.

Pražská teologická fakulta odsoudila Husa jako bludaře roku 1413, vytýkala mu
body v nauce o svátostech, svatých a odpustcích, vzpírání se autoritě církve,
proti níž staví osobní výklad Písma svatého a vzpírání se poddanosti vůči
papeži, biskupům a kněžím.

20. dubna 1414 se Hus inkognito vrátil do Prahy, sepsal odsud několik listů, 30.
dubna zaslal Jan XXIII. litomyšlskému biskupu Janovi výtku ohledně rozšíření
Viklefova a Husova učení v Čechách s žádostí o napomenutí pražského arcibiskupa
Konráda z Vechty. V téže době arcibiskupovi Konrádovi zaslal seznam Husových
bludů v traktátu De ecclesia kancléř pařížské univerzity Jean Gerson. Až do
odjezdu na svolaný Kostnický koncil žil Jan Hus pod ochranou Jindřicha Lefla z
Lažan na hradu Krakovci.

Kostnický koncil, který svolal 30. října 1413 Jan XXIII. po naléhání římského
krále Zikmunda na 1. listopad 1414, měl ukončit neúnosný stav rozkolu západní
církve, reformovat církev „v hlavě i v údech“ (in capite et membris) a odstranit
současné hereze. Již z tohoto určení vysvítalo, že proces s Janem Husem,
zahájený u kurie Alexandra V., bude tvořit pouze jednu z položek programu
koncilu.

Spolu se svým (zcela nekanonickým) odvoláním ke Kristu, případně ke svolanému
koncilu, nebyl dokončen proces, který papežská kurie s Husem vedla, avšak
kostnický koncil měl tento proces převzít. Jan Hus se na pozvání krále Zikmunda
11. října (dosud bez královského glejtu) vydal na koncil v domněnce, že mu bude
umožněno svobodně disputovat o jeho nauce a víře, avšak neuvědomil si, že již od
začátku s ním byl v Kostnici veden právní proces, navazující na nedokončený
proces předešlý. Glejt, který na cestu Husovi vystavil král Zikmund, nemohl –
jak vyplývá i z jeho znění – zaručit nic víc než bezpečnou cestu Zikmundovým
územím do Kostnice (přes Zlatou cestu); církevní soud koncilu se vymykal králově
pravomoci. Spolu s Husem cestovali Václav z Dubé a Jan z Chlumu, a to se dvěma
vozy a více než třiceti koňmi. V Kostnici se k Husovi přidružil zástupce
univerzity Jan Kardinál z Rejštejna, a písař poselstva Petr z Mladoňovic, který
zůstal s Husem do posledních dnů a zasloužil se o vydání Husova životopisu.
Nejvlivnější osobnost, která Husa podporovala, byla Žofie, manželka krále
Václava IV., která bránila husitství jen do nepokojů 30. července 1419.

Do Kostnice Hus dorazil 3. listopadu a okamžitě se po městě rozkřiklo, že je zde
přítomen „zatvrzelý kacíř český“. Tuto vyhlášku vypustil Husův odpůrce Michal de
Causis. Papež v Kostnici zrušil nad Husem klatbu, zřejmě i pro právní
souvislosti, které jeho pobyt přinášel pro ostatní koncilní účastníky. V době
Husova pobytu v Kostnici Jakoubek ze Stříbra v Praze začal podávat přijímání pod
obojí způsobou, kterýžto zvyk Hus schvaloval, avšak sám pod obojí nikdy
nepodával. V Kostnici se 27. listopadu roznesla zpráva, že Jan Hus chce
uprchnout, proto byl následujícího dne pod záminkou rozhovoru s kardinály
přiveden do paláce, kde dlel i Jan XXIII., a kde zůstal (se svým souhlasem).

Husův žalobce Michal de Causis podal proti Husovi první články, v němž jej
obvinil z osmi bludů. 4. prosince byla jmenována vyšetřovací komise, o dva dny
později byl Jan Hus uvězněn v kobce dominikánského kláštera na ostrově na
Bodamském jezeře, kde byl držen až do března 1415. V Praze bylo Husovo zatčení
přijato jako porušení královského glejtu, moravští přední pánové proto u
Zikmunda intervenovali.

Komise několikrát žádala Husa, aby se podrobil rozsudku 12 či 13 mistrů, avšak
on se chtěl zodpovídat jedině sněmu; při vyšetřování se nepřiznal k žádnému
z Viklefových názorů. Byl proto tázán, proč sepsal komentář k bule Jana XXIII.,
která Viklefovy názory odsoudila, Hus pak označil za autora komentáře Jana
z Jesenice, což pobouřilo Jana z Chlumu, který Husa obvinil, že odstupuje od
pravdy a že se bojí smrti. Jan Hus poté onemocněl, jednání bylo přerušeno, avšak
u Husa vypovídali pod přísahou pražští i jiní vyučující.

Král Zikmund po svém příjezdu 25. prosince do Kostnice žádal kardinály o Husovo
propuštění, avšak ti pohrozili, že se sněm rozejde. Král kvůli zachování
důležité věci odstranění rozkolu v církvi nakonec na nátlak 4. ledna 1415
ustoupil, dostalo se mu však slibu, že Janu Husovi bude zajištěno veřejné
slyšení. Zároveň mu byla změněna vazba a 8. ledna 1415 byl přemístěn do
mírnějšího vězení v Dominikánském klášteře.

Ve vězení Hus složil několik spisů, O pokání, O milování Boha, O třech
nepřátelích člověka, O smrtelném hříchu, O přikázání Páně a modlitbě, O
manželství a O svátosti oltářní. Také psal zašifrované dopisy těm, kteří ho
provázeli na koncil. Šifra spočívala v tom, že Hus přeměňoval samohlásky na
písmena, které v abecedě následují po ní. Dostával zde i dopisy z Čech a byly mu
umožněny návštěvy. 21. ledna dorazil na koncil Jean Gerson se svým soupisem 20
Husových bludných článků; ty Jan Hus označil za lživé.

V březnu 1415 se začala otázka vyvíjet velmi dramaticky. 2. března Jan XXIII.
pod nátlakem prohlásil, že je ochoten abdikovat, učiní-li to i Řehoř XII. a
Benedikt XIII. V noci z 20. na 21. března však prchl v přestrojení za pacholka z
Kostnice do Laufenburgu, kde 30. března odvolal svůj slib abdikace. Hrozilo, že
se koncil rozejde. V nastalém zmatku se všichni přestali o Husovu kauzu zajímat,
přesto dal kostnický biskup Otto Jana Husa převézt na svůj hrad v Gottliebenu.

6. dubna překonal koncil vážnou krizi vyhlášením svrchovanosti koncilu nad
papežem dekretem Haec Sancta. Jan XXIII. byl opětně 13. a 14. května předvolán
před koncil a vyzván k abdikaci. Odpověď nepřicházela, proto byl zatčen, byla
proti němu shromážděna obvinění a ve značně nechutném[zdroj?] procesu 29. května
koncil prohlásil, že bude-li papež sesazen, nikdo bez jeho svolení nesmí
přistoupit k volbě nového papeže, a nato Jana XXIII. sesadil.

Nyní mohl proces s Husem pokračovat. Jan Hus si připravil řeč ke koncilu, tzv.
Řeč o míru (Sermo de pace). Koncil namísto disputace s ním rozhodoval, zda
Husovy nauky souhlasí s naukou římskokatolické církve, či nikoli. Husova pozice
byla ztížena tím, že když se nedostavil k soudu v předchozím procesu u papežské
kurie, byl označen za tvrdošíjného a heretika, a protože se jeho obvinění týkala
víry, neměl právo odvolání ani právo být hájen advokátem.

Prvního slyšení se Husovi dostalo 5. června 1415, pro rozlehlost látky bylo
nakonec zapotřebí slyšení tří. Akta koncilu se nezachovala, a tak jsou dějepisci
odkázáni na osobní vzpomínky účastníků, především Petra z Mladoňovic.

Husovi průvodci, přesvědčeni o jeho nevině, poskytli koncilu Husovy traktáty De
ecclesia, Contra Stanislaum, Contra Palecz a Contra occultum adversarium.
Předložení traktátu Contra occultum adversarium Hus označil za chybu. Jan Hus
neměl během slyšení možnost vyjádřit se k ničemu jinému než k předloženým
článkům. Pro Husovu zdlouhavost ve výkladu ztráceli přítomní při slyšení
trpělivost.

Podle Mladoňovicových zpráv jednal předsedající koncilu, kardinál Petr z Ailly s
Husem poměrně mírně. Přítomní se shodovali na tom, že Husovy předkládané články
vyznívaly lépe vytrženy z kontextu než v souvislostech. Hus však po Petrovi z
Ailly žádal, aby mu dokázal, že jeho články jsou bludné. To bylo vyloženo jako
vzpírání se autoritě koncilu, a proto byla žádost zamítnuta a Jan Hus se měl
bludných článků zříci. On však žádal, že chce být poučen o opaku, a pak že
odvolá; nakonec odvolat odmítl. Král Zikmund údajně po slyšení kardinály
vybízel, aby Husa upálili nebo s ním nějak naložili, ale aby nedopustili jeho
návrat do Čech.

Členové sněmu se nevzdávali naděje, že Jan Hus odvolá, a 18. června mu
předložili zúžený seznam článků, které měl odvolat. To však odmítl. 20. června
byly Husovy spisy odsouzeny ke spálení a Husovo učení bylo zavrženo. Jan Hus se
odmítl podrobit autoritě koncilu, odmítl odvolat ani pomocí zjednodušené
a poměrně volné formulace „Tyto články jsem nikdy nedržel ani nekázal, a kdybych
to byl učinil, zle bych to byl učinil, neboť je prohlašuji za mylné a přísahám,
že je nechci držet ani kázat.“ Hus nabídl formulaci: „Dosvědčené bludy jsem
nikdy nekázal, nedržel a netvrdil. Nebudu je kázat, ani držet, ani tvrdit.“ Ta
ale nebyla přijata.

V knížce dr. J. V. Šimáka Hus a doba před ním (nakladatelství F. Topič, Praha
1921) se mimo jiné píše: „Hus byl vržen do temného, vlhkého a smrdutého vězení v
dominikánském klášteře u jezera, takže se tam brzo těžce rozstonal. Přes to vše
komise, zřízená k jeho vyšetřování, posílala k němu svědky, aby před ním
vypovídali a přísahali, z čehož rozčilování chorobu Husovu ještě zvýšilo, takže
kolísal již mezi životem a smrtí. Připuštěni však byli toliko svědkové proti
Husovi, nikoli obhájci, ač o to snažně Hus prosil. Teprve osobní přímluvy
Zikmundovy vymohly, že byl vězeň přenesen do slušnější cely klášterní a že mu
byla poskytnuta lékařská pomoc. Jeho průvodci podplatili stráže a dosáhli toho,
že Hus mohl ze žaláře posílati listiny a též přijímati.“

6. července 1415 se konalo XV. zasedání sněmu v případu mistra Jana Husa. Byl
přečten průběh procesu a Husovy nauky označeny za heretické. Hus se chtěl znovu
hájit, avšak byl umlčen, protože obsahem jednání již nebylo slyšení, ale
vynesení rozsudku.

Popraviště mělo být za městskou branou na cestě k hradu Gottlieben. Hus cestou
zpíval mariánskou píseň Christi virgo dilectissima a přesvědčoval lid, že neučil
bludům. Poté, co byl přivázán k hranici, přijel Zikmundův maršálek a nabídli
Husovi z králova rozkazu odvolání, aby si zachoval život. Hus odmítl, dle Petra
z Mladoňovic, těmito slovy:

Bůh jest mi svědek, že to, co se mi falešně připisuje a skrze falešné svědky
přičítá, jsem ani neučil ani nekázal, nýbrž předním úmyslem mého kázání anem
jiných mých skutků neb písem bylo, abych jen mohl odvrátit lidi od hříchu. V té
pak pravdě evangelia, kterou jsem učil psal a kázal, ze slov a výkladů svatých
doktorů, dnes vesele chci zemříti.

a hranice byla zapálena. Hranice i s Husovými ostatky byla po upálení vhozena do
řeky Rýna, aby si jeho přívrženci neudělali z hrobu poutní místo.

U Husových přívrženců v Čechách způsobila zpráva o upálení hněv a odpor vůči
těm, kdo jej vydali na smrt, tj. ke koncilu. Převládlo mínění, že byl odsouzen
především pro svou kazatelskou činnost, protože hájil pravdu a neodchýlil se od
učení církve. Jeho odsouzení bylo chápáno i jako odsouzení Českého království a
jeho pořádků. Dne 2. září 1415 byl koncilu v Kostnici odeslán protesní list,
opatřený 452 pečetěmi českých a moravských šlechticů. O týden později, 11. září
1415 vydala i pražská univerzita osvědčení o bezúhonnosti a pravověrnosti Jana
Husa.

Doslov k Husově procesu tvořilo odsouzení Jeronýma Pražského, který se v dubnu
1415 dostavil do Kostnice, avšak Jan Hus jej měl k rychlému odchodu. Poté, co
Jeroným kázal v Bavorsku proti koncilu, byl zatčen a dopraven do Kostnice, kde
uznal odsouzení Viklefovo i Husovo. Nebyl však propuštěn s podezřením, že soudce
obelstil. Při novém vyšetřování se přiznal k Viklefovým i Husovým naukám a
prohlásil za svůj největší hřích, že se Jana Husa, „dobrého a svatého muže“,
zřekl. 30. května 1416 byl odsouzen a upálen i mistr Jeroným Pražský.

Smrt dvou českých kazatelů způsobila eskalaci napětí uvnitř Českého království,
která posléze vedla k husitské revoluci. Záhy se začaly objevovat nejrůznější
texty, popisující činy, myšlenky i smrt obou odsouzených. Sloužily mimo jiné i
liturgickým účelům. Památka Jana Husa byla slavena již při prvním výročí jeho
upálení v roce 1416.

Současně však došlo i k šíření negativních zpráv, popisujících Jana Husa jako
zatvrzelého kacíře, který se odmítl vzdát svých bludů a byl spravedlivě
odsouzen. Součástí bylo i varování před šířením jeho spisů. Obě hlediska jsou
dobře zachycena dobovými písemnými prameny i obrazy.

Jan Hus bývá hodnocen jako předchůdce protestantské reformace. V 19. století
začal být díky národnímu obrození vnímán jako jedna z velkých postav českých
dějin. Organizovány byly poutě na místa spojená s Husem i husitstvím (včetně
dvou velkých poutí do Kostnice v letech 1868 a 1883), hojně byly též budovány
pomníky Mistra Jana. Tradice Jana Husa byla podporována i po vzniku
Československa v roce 1918. Především ve spojení s husitstvím byla posléze
vyzdvihována také komunistickým režimem.

Psal především traktáty, ale i rozsáhlejší díla. Pro církev psal latinsky, pro
prostý lid česky. Husova díla jsou charakteristická přístupným jazykem, jasnou
kompozicí.

V 19. a 20. století bylo zbudováno množství pomníků, které představují náročně
provedené sochy, busty, reliéfy, ale i prosté desky s motivem kalicha a
jednoduchým nápisem.

V českých zemích bylo do roku 2015 vytvořeno celkem 83 pomníků se sochou Jana
Husa. Nejstarší z nich je umístěn v Jičíně, kde byl odhalen 7. července 1872.
Nejvíce figurálních pomníků vzniklo v první polovině 20. století, především v
období první republiky. Tři byly zničeny v letech 1938-1939 (Dobrá Voda u
Českých Budějovic, Dobřany, Most) a 7 dalších (Jihlava, Kolín, Louny, Pečky,
Praha-Zbraslav, Terezín, Třemošná) muselo být během druhé světové války dočasně
odstraněno. Pomník z Jihlavy byl v roce 1950 instalován v Hlinsku.

Dále bylo vystavěno na 200 nefigurálních pomníků a pamětních kamenů.
Nejpočetnější jsou na Jičínsku, Královéhradecku, Plzeňsku a Chodsku. Mnohé z
nich jsou současně věnované památce padlých v 1. světové válce.



https://cs.wikipedia.org/wiki/Den_nez%C3%A1vislosti_USA

Den nezávislosti, anglicky Independence Day, (v USA známý spíše jako „the Fourth
of July“ nebo „July Fourth“) je státní svátek oslavující přijetí Deklarace
nezávislosti Spojených států dne 4. července 1776 Druhým kontinentálním
kongresem. Touto deklarací Spojené státy uplatnily svou nezávislost na Velké
Británii vyhlášením základních práv člověka a soupisem stížností proti britské
říši.

2. července 1776 schválil Druhý kontinentální kongres Rezoluci nezávislosti, a
tím i oddělení 13 původních amerických kolonií z nadvlády Velké Británie.
Autorem rezoluce byl Richard Henry Lee a rezoluce informuje o tom, že kolonie
již nejsou pod britskou nadvládou.

Dva dny na to, 4. července 1776, byla schválena i Deklarace nezávislosti
Spojených států amerických. Za hlavního autora deklarace je považován třetí
prezident Spojených států amerických Thomas Jefferson. Cílem deklarace bylo
zdůvodnění, proč došlo k vyhlášení nezávislosti. 

Velká Británie uznala samostatnost USA v roce 1783 Pařížským mírem, čímž byla
ukončena i válka za nezávislost. 

Oficiálním federálním svátkem byl Den nezávislosti uznán až v roce 1941, v tento
den tak jsou všechny státní instituce uzavřeny.

Američané oslavují vznik svobodných Spojených států přehlídkami, společným
grilováním masa, celodenními pikniky, baseballovými zápasy, soutěžemi, koncerty
a v závěru dne velkolepými ohňostroji doprovázené národní hudbou a dalšími
různými událostmi veřejnými i soukromými, které oslavují historii, vládu a
tradice Spojených států. Pyrotechnika se dá koupit na většině území USA, ale v
některých státech je pyrotechnika zakázána nebo je omezována. Do těchto států se
pak pyrotechnika pašuje. Často se stává, že oslavy pokračují i další dny,
zvláště pak pokud 4. červenec není o víkendu, opět ale záleží na konkrétním
státu USA.

Dekorace jsou laděny do trikolory (červená, modrá, bílá), v Nové Anglii staví
pyramidy ze sudů, které jsou po setmění zapalovány. První týden v červenci bývá
jeden z nejvíce vytížených období v roce, co se cestování týče.

Velvyslanectví USA v Praze hostí u příležitosti Dne nezávislosti tradiční
recepci na rezidenci velvyslance, na kterou jsou zvány významné osobnosti
kulturního i politického života. V době komunismu nechyběli mezi pozvanými čeští
disidenti.

V tomto článku byl použit překlad textu z článku Independence Day United_States
na anglické Wikipedii.



https://cs.wikipedia.org/wiki/Bud_Spencer

Bud Spencer, rodným jménem Carlo Pedersoli (31. října 1929, Neapol – 27. června
2016, Řím), byl italský herec, plavec, hráč vodního póla, pilot a podnikatel.

V mládí vystudoval práva a získal titul doktora práv, věnoval se však zejména
sportu – byl špičkovým plavcem a hráčem vodního póla. Startoval na olympijských
hrách v letech 1952 a 1956. Je mistrem Itálie ve stylu prsa (1948),
několikanásobným mistrem Itálie ve volném stylu na 100 metrů. Jako první Ital v
historii uplaval sto metrů volným stylem pod minutu.

Několikrát mu byla navrhována účast ve filmech a občas se v nich i objevil v
nevýrazné roli (např. jako Neronův osobní strážce ve filmu Quo vadis), ale
herectví ho nijak nelákalo. Zlom nastal teprve poté, co se setkal s Mariem
Girottim, známým více jako Terence Hill. Spolu natočili řadu italských westernů
(tzv. spaghetti western) a komedií (např. Trumfové eso, Pravá a levá ruka ďábla,
Malý unavený Joe, Jestli se rozzlobíme, budeme zlí a další).

Dvojice si získala obrovskou popularitu zejména v Evropě, ačkoliv kritici nebyli
jeho hereckým stylem příliš nadšeni a mluvili mimo jiné o laciných komediích,
pokleslé grotesce a bezduchém fackování[zdroj?]. O popularitě dvojice hovoří i
fakt, že vznikly dva filmy Šimon a Matouš a Šimon a Matouš jedou na riviéru, kde
oba představitelé hlavních postav založili svoji kariéru na napodobování
Spencera s Hillem. Bud Spencer hrál i ve filmech bez Terence Hilla, jejich
popularita je trochu nižší (např. Šerif a mimozemšťan), Hill byl jako samostatný
herec výrazně úspěšnější.[zdroj?]

Byl znám svou vášní pro létání a pilotování různých letounů a vrtulníků. Pokud
se jeho filmy odehrávaly v současnosti – jako například série policejních
komedii s Terencem Hillem z Miami – pak je v každém filmu aspoň jedna scéna, kde
on sám osobně přilétá nebo odlétá s nějakou helikoptérou a vždy bylo vidět, že
to není kaskadér, ale on sám osobně. Založil také leteckou společnost Mistral
Air.

V roce 1960 se oženil s Marií Amatovou, s níž měl tři děti. V roce 1967 si
nechal úředně změnit své jméno na Bud Spencer. Byl věřícím katolíkem, vedl
příkladný rodinný život a byl úspěšným podnikatelem. V roce 2005 kandidoval v
oblastních volbách za stranu Forza Italia, ale nebyl zvolen. To je ovšem v
rozporu s citátem, který pronesl, když se ho Silvio Berlusconi pokoušel získat
pro svou kampaň: „Ve svém životě jsem už zkusil kdeco, ale tři profese bych
vykonávat opravdu nemohl: tančit v baletu, jezdit dostihy a dělat politiku.“



https://cs.wikipedia.org/wiki/Terence_Hill

Terence Hill, vlastním jménem Mario Girotti (* 29. března 1939 v Benátkách), je
italský herec, filmový producent, scenárista a režisér.

Narodil se v Itálii, ale jako dítě žil s rodiči mezi roky 1943-1945 v malé
německé vesnici Lommatzsch v blízkosti Drážďan, kde také přežil spojenecké
bombardování. Jeho matka Hildegard byla Němka, otec Girolamo italský chemik. Po
válce se rodina natrvalo přestěhovala do Itálie.

Coby herec byl objeven italským režisérem Dinem Risim ve filmu Vacanze col
gangster (1951) (Prázdniny s gangsterem) už ve věku 12 let. Poté v Itálii
natočil 27 filmů, ale velkou roli měl až ve filmu režiséra Luchina Viscontiho
Gepard (Il Gattopardo) (1963). V roce 1964 se na tři roky vrátil do Německa, kde
hrál v řadě filmů a westernů natočených podle novel Karla Maye, například
Vinnetou - Rudý gentleman, Petrolejový princ atd.

V roce 1967 se vrátil do Itálie a hrál ve filmu Bůh odpouští, ale já ne! (Dio
perdona… io no!) (1968). Při jeho natáčení si na přání producentů změnil jméno
na Terence Hill. Podle vlastního vyjádření mu producenti tehdy dali vybrat z 20
jmen a on si vybral zrovna tohle mimo jiné i proto, že mělo stejné iniciály jako
jméno jeho matky. Kvůli větší publicitě ale tehdy novinářům řekli, že křestní
jméno si zvolil podle římského učence Terentia a příjmení přijal po své manželce
Lori, se kterou byl tehdy čerstvě ženatý (její skutečné rodné příjmení je ale
Zwicklbauer). Lori a Terence Hillovi měli dva syny, oba herce - vlastního
Jesseho a adoptivního Rosse, který však zemřel roku 1990 v 16 letech při
autonehodě.

V dalších letech hrál ve velkém množství veseloher, akčních filmů a westernů
(resp. tzv. spaghetti westernů) spolu se svým dlouholetým partnerem Budem
Spencerem. Dvojice byla známá svými veselohrami, které byly úspěšné po celé
Evropě i v USA.[zdroj?]

Pravděpodobně jejich nejslavnější společně natočený film je western Pravá a levá
ruka ďábla (Lo chiamavano Trinità, 1970) a jeho pokračování Malý unavený Joe
(Continuavano a chiamarlo Trinità) z roku 1972.[zdroj?] Ve westernu Mé jméno je
Nikdo (Il Mio nome è Nessuno, 1973) napsaném a produkovaném Sergiem Leonem a
režírovaném Toninem Valerim, hrál spolu s americkým hercem Henrym Fondou. Film
Mé jméno je Nikdo je filmovými kritiky považován za jeden z nejlepších filmů
tohoto žánru.[zdroj?]

V roce 1983 natočil úspěšný film Don Camillo na motivy knih italského novináře a
humoristy Guareschiho, v němž byl nejen představitelem hlavní postavy, ale i
režisérem.

Z jeho seriálových rolí jsou nejznámější role Šťastného Luka a postava dona
Matea, detektiva a kněze v jedné osobě.



https://cs.wikipedia.org/wiki/%C4%8Cesko

Česko, úředním názvem Česká republika, je stát ve střední Evropě.[pozn. 4] Jako
formálně svrchovaný národní stát vznikla tehdejší Česká socialistická republika
1. ledna 1969 v rámci federalizace Československa. Od 6. března 1990 nese tento
stát název Česká republika. Dne 1. ledna 1993 se v souvislosti se zánikem
Československa stal subjektem mezinárodního práva a od téhož data je účinná
ústava, podle jejíž preambule navazuje novodobý český stát na tradice státnosti
Československa a bývalých zemí Koruny české. Podle ústavy je Česká republika
parlamentní, demokratický právní stát s liberálním státním režimem a politickým
systémem založeným na svobodné soutěži politických stran a hnutí. Hlavou státu
je prezident republiky, vrcholným a jediným zákonodárným orgánem je dvoukomorový
Parlament České republiky.

Česko je vyspělá země s tržním hospodářstvím, která dle ekonomických, sociálních
a politických indikátorů, jako je HDP na obyvatele, index lidského rozvoje,
index svobody tisku, index svobody internetu od cenzury, patří k vysoce
hodnoceným státům světa. Ekonomicky patří dle Světové banky do skupiny
31 nejbohatších států světa s nejvyššími finančními příjmy. Naopak velmi nízko
se v porovnání s jinými státy umísťuje v podílu obyvatel žijících pod prahem
chudoby. Vykazuje též poměrně nízkou nerovnost mezi nejbohatšími a nejchudšími
obyvateli a relativně vyvážené přerozdělování bohatství napříč většinou
obyvatel. Míra nezaměstnanosti je dlouhodobě nízká a pod průměrem vyspělých
zemí. V indexu ekologické stopy je Česko oproti některým jiným vyspělým zemím
menším ekologickým dlužníkem. Podle Global Peace Index, který vypracovává
každoročně Institute for Economics and Peace, je Česká republika šestou
nejbezpečnější zemí na světě (index zohledňuje hrozbu válečného konfliktu i
úroveň vnitřní násilné kriminality).

Česko je členem Organizace spojených národů, Severoatlantické aliance,
Organizace pro hospodářskou spolupráci a rozvoj, Světové obchodní organizace,
Mezinárodního měnového fondu, Světové banky, Rady Evropy, Organizace pro
bezpečnost a spolupráci v Evropě, Evropské celní unie, Evropské unie, součástí
Schengenského prostoru, Evropského hospodářského prostoru, členem Visegrádské
skupiny a jiných mezinárodních struktur.

Česko je vnitrozemský stát tvořený částmi historických českých zemí, které byly
po dlouhá období svého dějinného vývoje součástí zemí Koruny české. Jsou to
Čechy a Morava, k nimž byly roku 1920 připojeny i České Rakousy a České Slezsko.
Česká republika má rozlohu 78 866 km2. Sousedí na západě s Německem (délka
hranice 810 km), na severu s Polskem (762 km), na východě se Slovenskem (252 km)
a na jihu s Rakouskem (466 km). Administrativně se Česká republika dělí na osm
územních a zároveň na 14 samosprávných krajů. Hlavním městem je Praha, která je
rovněž i jedním z krajů. V roce 2016 v Česku žilo přibližně 10,6 milionu
obyvatel. Výrazná většina obyvatelstva se hlásí k české, případně moravské
národnosti.

Prvním doloženým státním útvarem na území dnešní České republiky byla v druhé
polovině 9. století Velká Morava, jíž však předcházel nadkmenový svaz Sámovy
říše. Když Velkomoravská říše kolem roku 907 zanikla pod náporem kočovných
maďarských kmenů, těžiště státního vývoje se přesunulo do Čech. Tamní panovníci
z rodu Přemyslovců vybudovali středověký přemyslovský stát, též nazývaný český
stát, od přelomu 10. a 11. století tvořící součást Svaté říše římské. Od roku
1526 byly České země postupně začleňovány do Habsburské monarchie, jejíž vládci
využili vítězství na Bílé hoře (1620) k výraznému omezení dřívější
samostatnosti. Korunními zeměmi Habsburků, po roce 1749 navzájem de facto zcela
nespojitými, zůstaly České království, Moravské markrabství a Vévodství Horní a
Dolní Slezsko až do konce 1. světové války v roce 1918. Od roku 1804 byly tyto
země součástí Rakouska a poté od roku 1867 Rakousko-Uherska. Na něm byla
politicko-vojenskou akcí získána v roce 1918 nezávislost a ve spojenectví s
geograficky a jazykově blízkým národem Slováků vytvořeno Československo jako
národní stát národa Československého (od roku 1969 oficiálně národů českého a
slovenského). Ten krátce po svém vzniku odebral svým zemím jejich zemské
svobody, které, s výjimkou Slovenska, měly za Rakouska-Uherska ve formě
vlastních zemských zákonů, ústavy, zemských sněmů a dalších. Jeho součástí poté
České země byly (s výjimkou období tzv. Protektorátu Čechy a Morava) až do roku
1992, kdy bylo Československo jako stát rozděleno; Česká republika se však k
tradici československé státnosti, stejně jako k tradici státnosti zemí Koruny
české, hlásí v preambuli své ústavy.

Česká republika byla formálně zřízena k 1. lednu 1969 v rámci federalizace
Československé socialistické republiky pod názvem Česká socialistická republika.
Převratné politické změny po listopadu 1989 znamenaly nejen změnu názvu federace
(Česká a Slovenská Federativní Republika) a v jejím rámci i České republiky (od
března 1990 Česká republika, poté, co Ústavní zákon vypustil slovo
„socialistická“), ale především stále větší státoprávní požadavky ze strany
slovenských nacionalistů. Zánik Československa proběhl bez referenda. K 1. lednu
1993 federace zanikla dvoustrannou politickou dohodou. Suverénními nástupnickými
státy se staly Slovenská republika a Česká republika. Současně nabyla účinnosti
její první novodobá ústava, tedy Ústava České republiky.

O území Česka se hovoří jako o Českých zemích,[zdroj?] což je pomocný
historicko-geografický termín, který je používán jako obecné označení pro území
geograficky odpovídající Česku (tzn. tři historické České země – Čechy, Morava a
česká část Slezska[zdroj?]).[zdroj?] Termín vychází z tradičního zemského
členění politického útvaru na území dnešní České republiky, které vydrželo od
středověku[kdy?] až do roku 1928[zdroj?] (kdy byla Morava a České Slezsko
spojeny do jednotné země Moravskoslezské), resp. do roku 1949, kdy byly země
zrušeny, nicméně i poté se jako České země označovala česká část
Československa.[zdroj?] Vymezení pojmu České země kolísá.[zdroj?] Součástí území
Česka jsou i tzv. České Rakousy, které byly do roku 1919 součástí Dolních
Rakous.

Oficiálním názvem státu podle ústavy je Česká republika; jednoslovný název Česko
se v ústavě nevyskytuje (stejně jako se v ní nevyskytovalo Československo –
zeměpisný název nemusí být nutně součástí ústavy), je však součástí oficiální
databáze OSN coby jednoslovný název státu. V květnu 2016 vláda oficiálně
schválila též překlady zeměpisného názvu Česko do angličtiny (Czechia) a dalších
světových jazyků (fr. Tchéquie, šp. Chequia atd.).

Část veřejnosti slovo Česko odmítá zejména pro nezvyk – obdobně, jako byl
zpočátku odmítán např. i název Československo. První užití výrazu Česko je
doloženo v roce 1704 jako zeměpisné označení zahrnující celé České země, v roce
1777 pak jako synonymum ke slovu Čechy. V době národního obrození se používaly i
tvary češský a Češsko odvozené ze základu „Čechy“. Nesprávně se v té době užíval
i tvar čechský. Vliv na vypadnutí jednoho "s" z termínu měla také jazyková
úspornost. Od 19. století se výraz Česko opět objevuje též jako označení pro
celé České země. V tomto významu jej od roku 1938 začal prosazovat moravský
jazykovědec František Trávníček. Slovník spisovného jazyka českého v roce 1960
jej uvádí v obou významech a jako zastaralý, Slovník spisovné češtiny z roku
1978 již archaičnost konstatuje jen u prvního významu, zatímco ve významu
označení české části federace stylovou příznačnost neuvádí. Na jaře 1993 jej
Český úřad zeměměřický a katastrální na základě pověření vlády určil jako
jednoslovné označení čerstvě osamostatněné České republiky, po vášnivých
sporech, po podpoře Českou geografickou společností a navzdory odporu prezidenta
Havla a dalších osobností se termín výrazně rozšířil, zachoval si však jistou
míru kontroverznosti a mnozí lidé jej pociťují jako novotvar.

Státní symboly České republiky jsou velký a malý státní znak, státní vlajka
(republika po rozpadu federace převzala i původní vlajku Československa, jelikož
Slovensko nemělo zájem tuto vlajku použít), standarta prezidenta, státní pečeť,
státní barvy a státní hymna Kde domov můj? Státní symboly poukazují na tradice
středověkého českého státu (znak), husitského hnutí (heslo na prezidentské
standartě), národního obrození (hymna) a Československa (vlajka).

Území dnešní České republiky bylo člověkem osídleno již před asi 750 000 lety. O
osídlení území Česka z doby od 28 000 let př. n. l. svědčí řada archeologických
nálezů (kultura s nálevkovitými poháry, únětická kultura, lengyelská kultura
ad.). Od 3. století př. n. l. obývali tuto oblast Keltové (Bojové) a v 1.
století n. l. přicházely kmeny Germánů (Markomani a Kvádové).

Od konce 5. století se na území dnešního Česka objevovali první Slované. V 7.
století slovanské kmeny vytvořily Sámovu říši (asi 623–659), jednalo se spíše o
nadkmenový svaz. V letech 830–833 na Moravě, na Slovensku, v severním Maďarsku a
na západním Zakarpatsku vznikla pod nadvládou dynastie Mojmírovců Velkomoravská
říše, která postupně zahrnula i Čechy (890–894), Slezsko, Lužici, Malopolsko a
zbytek Maďarska. Velkomoravská říše byla již plnohodnotným státním útvarem.
Čechy se od ní odtrhly v roce 894 a v roce 906 nebo 907 byla rozvrácena tehdy
ještě kočovnými Maďary.

Počátky českého státu spadají do druhé poloviny 9. stol., kdy byl mimo jiné
pokřtěn první doložený český kníže z dynastie Přemyslovců Bořivoj I. V průběhu
10. a 11. století se stát konsolidoval a bylo k němu připojeno území Moravy.
České knížectví postupně získalo znaky víceméně samostatného středověkého státu
v rámci Svaté říše římské (pražské biskupství založeno roku 973, hlavním
národním světcem se stal svatý Václav).

České království nicméně vzniklo až roku 1198, kdy německý král uznal dědičně
český královský titul, který poté potvrdil císař, papež a roku 1212 i Zlatá bula
sicilská Přemyslovci Přemyslu Otakarovi I., jakož i další privilegia Českého
království. Český panovník měl být napříště osvobozen od všech povinností vůči
Svaté říše římské až na účast na říšských sněmech. Václav I., ale zejména jeho
syn Přemysl Otakar II. pak vybudoval rozsáhlé panství, které sahalo za Alpy a k
Jaderskému moři. Václav II. obrátil svou pozornost na sever a východ, kde se mu
podařilo získat území přes Polsko až k Baltskému moři, a jeho syn Václav III. i
uherské území. Po zavraždění Václava III. se království ocitlo v chaosu, ale
volba Jana Lucemburského králem umožnila nový vzestup, který vyvrcholil zejména
za panování Janova syna Karla IV. (1316–1378). Ten v roce 1348 ustanovil tzv.
země Koruny české a pod Českou korunu připojil Braniborsko (do 1415), Lužice (do
1635) a Slezsko (do 1742).

Už v době vlády Karla IV. lze spatřovat počátky českého reformního hnutí, které
usilovalo o prohloubení osobní zbožnosti a o nápravu zesvětštělé církve, a tím i
o obrodu celé společnosti. Náboženské spory vygradovaly za vlády Karlova syna
Václava IV. Po upálení Mistra Jana Husa v roce 1415 v německé Kostnici napětí
mezi Husovými příznivci a jeho odpůrci přešlo v otevřené nepřátelství a události
vyústily v husitské války. Radikální husité založili město Tábor, které se stalo
centrem husitské revoluce. Jan Žižka z Trocnova a Prokop Holý poté porazili
všechny čtyři křížové výpravy do Čech. Války byly ukončeny dohodou mezi
Basilejským koncilem a umírněnými husity tzv. Basilejskými kompaktáty v roce
1436. V osobě Jiřího z Poděbrad si země dokonce zvolila umírněného husitu jako
krále. Avšak vnější tlak krále Jiřího přiměl přepustit z taktických důvodů český
trůn rodu Jagellonců. Když však v bitvě u Moháče (1526) padl druhý Jagellonec na
českém trůnu, Ludvík, získali ho Habsburkové, kteří, společně s následující
dynastií habsbursko-lotrinskou, vládli zemi dalších téměř 400 let.

V roce 1526 byl na český trůn zvolen Ferdinand I. Habsburský a s ním dynastie
Habsburků, která zemi postupně včlenila do habsburské monarchie. Ferdinandův
vnuk Rudolf II. si ještě (jako poslední Habsburk) zvolil Prahu za sídelní město
a, ač katolík, byl velmi tolerantní vůči českému protestantismu (Rudolfův
majestát). Po jeho smrti však éra tolerance skončila a náboženské napětí znovu
vzrostlo. V roce 1618 vypuklo proti katolickému panovníkovi ozbrojené povstání
českých protestantských stavů. Defenestrace císařských místodržících v roce 1618
se stala i počátkem třicetileté války. Vojsko českých stavů bylo roku 1620 v
bitvě na Bílé hoře poraženo a stavovští vůdcové byli veřejně popraveni v Praze.

Začala násilná rekatolizace českých protestantů. Rozsáhlý majetek české exilové
šlechty a inteligence připadl věrným stoupencům Habsburků. Do poloviny 17.
století klesla populace v Čechách a na Moravě o necelých 30 % na zhruba 1,75
milionu obyvatel. Roku 1627 bylo v Česku vydáno Obnovené zřízení zemské, kterým
Habsburkové získali Český královský titul dědičně, za jediné povolené
náboženství bylo prohlášeno katolické a jazyk německý byl zrovnoprávněn s
českým, fakticky byl ale upřednostněn.

Správními reformami Marie Terezie v roce 1749 byly země Koruny české de facto
zrušeny, ale i nadále se korunovali čeští králové v rámci Českého království.
Během hladomoru v letech 1771–1772 zemřelo nejméně 250 000 lidí, což vedlo k
rozsáhlým nevolnickým nepokojům. Náboženskou toleranci a zrušení nevolnictví
přinesly až reformy Josefa II. v roce 1781. Od 17. až do počátku 19. století
rovněž probíhala centralizace monarchie. Této centralizaci napomáhalo
preferování německého jazyka ve státní i církevní správě. V odpověď na
poněmčování kultury i jazyka se koncem 18. století začalo v českých zemích
projevovat české národní obrození, tedy snaha o obnovu české kultury a jazyka a
později i o získání politické moci stranami zastupujícími zájmy českého etnika.
Ve druhé polovině 19. století nastal v Česku i významný hospodářský a kulturní
rozvoj. Většina (asi 70 %) průmyslu Rakouska-Uherska byla soustředěna v Českých
zemích. České politické elity (zejm. František Palacký) po celé 19. století
věřily, že federalizované a demokraticky reformované Rakousko bude
nejvýhodnějším životním prostorem pro český národ i jiné malé národy střední
Evropy (tzv. austroslavismus). Rakouské soustátí mělo být ochranou vůči vlivu
mocných národů ze západu i východu. To však změnila první světová válka
(1914–1918), vstupem do níž vídeňští politici učinili z Rakousko-Uherska
přívěsek vilémovského Německa, čímž austroslavistické sny rozmetali. Novým
řešením měl být projekt Československa připravený Tomášem Garriguem Masarykem a
Edvardem Benešem.

V první světové válce bojovalo 1,5 milionu mužů odvedených z českých okresů, z
nichž padlo 138 000 na straně monarchie a asi pět a půl tisíce (jen do konce
války) v legiích. Více než 90 000 dobrovolníků zformovalo Československé legie
ve Francii, Itálii a Rusku, kde bojovali proti Centrálním mocnostem (tedy i
rodnému Rakousko-Uhersku) a posléze i proti bolševikům. Po porážce
Rakouska-Uherska byly 28. října 1918 země Koruny české, část Uherského
království a Podkarpatská Rus sjednoceny do nového státního útvaru
Československa. Prvním prezidentem Československa byl zvolen Tomáš Garrigue
Masaryk. V období od vzniku státu až do zániku první republiky bylo
Československo unitárním státem a zůstalo jediným demokratickým státem ve
střední Evropě.

Přes svůj deklarovaný národní charakter (viz čechoslovakismus) mělo
Československo na svém území významné německé, maďarské, polské a rusínské
národnostní menšiny. Po vyhlášení nezávislosti došlo k pohraničním konfliktům s
Polskem a Maďarskem stejně jako k nepokojům v německých oblastech země. Problém
nepřátelských sousedů se Československo pokusilo vyřešit spojenectvím zvaným
Malá dohoda, systémem spojeneckých smluv s Francií a Británií a od roku 1935 i
smlouvou se Sovětským svazem. Německá menšina v pohraničí se v důsledku Velké
hospodářské krize, masivní nezaměstnanosti a intenzivní nacistické propagandy
radikalizovala a začala požadovat odtržení od Československa.[zdroj?] Tyto snahy
reprezentovala SdP vedená Konradem Henleinem. Na nátlak nacistického Německa a
evropských mocností bylo v září roku 1938 Československo Mnichovskou dohodou
(podepsána Německem, Francií, Británií a Itálií) donuceno postoupit Německu
pohraničí (tzv. Sudety). Mnichovská dohoda bývá také označována jako Mnichovská
zrada či Mnichovský diktát, jelikož zástupci československé strany k jednání
přizváni nebyli a vojenská aliance Československa s Francií a Británií se
ukázala jako zbytečná. Jižní oblasti Slovenska a Podkarpatské Rusi připadly
Maďarsku, malou část československého území (zejména oblast Těšínska) získalo
Polsko. Tento okleštěný státní útvar se psal se spojovníkem (Česko-Slovensko) a
je nazýván druhá republika.

Dne 14. března 1939 Slovensko vyhlásilo samostatnost a po okupaci německými
vojsky 15. března 1939 byl na zbytku československého území (tedy v Česku bez
Sudet, připojených v roce 1938 k Německu, a východní části československého
Těšínska, připojené ve stejném roce k Polsku) vyhlášen Protektorát Čechy a
Morava (na území Protektorátu se nacházela jen velmi malá část Českého Slezska v
okolí Ostravy a Frýdku, zatímco zbytek, včetně východní poloviny
československého Těšínska, byl připojen k Německu). Prezident Edvard Beneš v
Londýně zorganizoval exilovou vládu (tzv. prozatímní státní zřízení). Německá
okupace Československa se setkala s masivním odbojem obyvatel země a skupin
podporovaných ze zahraničí (zejm. operace Anthropoid), na který nacisté
reagovali terorem (např. vyhlazení Lidic). V průběhu druhé světové války nacisté
realizovali politiku totálního nasazení českých pracovních sil na území Německa,
stejně jako likvidaci židovské diaspory na území Protektorátu. Nejznámější údaj
o počtu obětí nacistické okupace pochází z výzkumu zveřejněného Gustavem
Hajčíkem a Jaroslavem Voleníkem roku 1956, podle něhož během války zemřelo 360
000 Čechoslováků.

V květnu 1945 Československo osvobodili spojenci a byl obnoven formálně
demokratický stát. Období 1945–1948 je někdy nazýváno třetí republika.

Od března 1945 postupovala sovětská armáda na české území z Ostravska a od
Bratislavy, později i ze severu k Praze a k demarkační linii osvobodila zhruba
dvě třetiny Čech. O zbytek českého prostoru západně od linie Karlovy Vary –
Plzeň – České Budějovice se postarala americká armáda. Při osvobozování
Československa zahynulo 140 000 vojáků Rudé armády, po jejichž boku bojovali i
příslušníci 1. čs. armádního sboru pod velením Ludvíka Svobody, který se
vyznamenal v bojích u Sokolova a o Kyjev a krutě krvácel v karpatsko-dukelské
operaci, jejímž cílem bylo pomoci Slovenskému národní povstání. Osvobození také
pomohlo české květnové povstání (ve světě nejznámější jeho součástí bylo Pražské
povstání). Došlo však poté k dnes sporným jevům jako bylo vysídlení Němců z
Československa do Německa a Rakouska, omezení stranické soutěže, rozsáhlé
znárodňování těžkého průmyslu, energetiky, filmového průmyslu, bank, pojišťoven,
větších stavebních podniků atd. (tzv. Benešovy dekrety).

V únoru 1948 se v Československu chopila moci Komunistická strana
Československa, která už v květnu 1946 vyhrála parlamentní volby; země se stala
totalitním státem a součástí sovětského bloku. Byly potlačeny struktury občanské
společnosti počínaje zrušením samosprávných zemí (1949) až po potlačení
svobodného spolkového a ekonomického života. Rozsáhlé znárodňování a měnová
reforma (1953) připravily miliony občanů o majetek. V roce 1960 byl novou
ústavou oficiální název státu změněn na Československá socialistická republika
(ČSSR). Koncem 50. let a v 60. letech docházelo k postupné liberalizaci, která
vyvrcholila v roce 1968. Liberalizační hnutí známé jako Pražské jaro bylo
potlačeno invazí vojsk Sovětského svazu a dalších zemí Varšavské smlouvy 21.
srpna 1968. Po invazi emigrovalo mnoho především vzdělaných lidí do
demokratických zemí v Evropě i do USA, což ještě zrychlilo hospodářský úpadek
země, který zažívala po připojení k sovětskému bloku. Území Československa pak
bylo okupováno Sovětskou armádou, která definitivně odešla až roku 1991. Režim
takzvané normalizace na dvacet let potlačil občanské svobody, čemuž se snažilo
vzdorovat zejména hnutí Charta 77.

Poválečné Československo nebylo plně unitární, ale mělo asymetrickou strukturu.
Na Slovensku působila zákonodárná Slovenská národní rada a do roku 1960 též její
výkonný orgán Sbor pověřenců, zatímco Česko obdobné orgány nemělo. Zatímco
vzájemné hranice Čech, Moravy a Slezska byly poválečným krajským dělením
rozrušeny, hranice mezi Českem a Slovenskem krajské členění respektovalo a zákon
zakazoval vládě měnit krajské hranice oddělující kraje v českých zemích od krajů
na Slovensku. Záležitosti, které na Slovensku spadaly do působnosti SNR či Sboru
pověřenců, tak pro kraje v českých zemích vykonával československý parlament a
vláda. Některé československé právní předpisy tak měly územní působnost omezenou
na české kraje. Příkladem je státní ochrana přírody. Slovenská národní rada
přijala zákon č. 1/1955 Zb. SNR, o štátnej ochrane prírody, platný jen pro
slovenské kraje. Následně československé Národní shromáždění přijalo
československý zákon č. 40/1956 Sb., o státní ochraně přírody, který však byl od
počátku účinný pouze pro české kraje.

Trvalejším státoprávním důsledkem Pražského jara zůstala federalizace
Československé socialistické republiky, nastolená k 1. lednu 1969, jež unitární
stát formálně změnila na federaci dvou suverénních národních států – České
socialistické republiky (ČSR) a Slovenské socialistické republiky (SSR).

Sametová revoluce, zahájená 17. listopadu 1989, svrhla komunistický režim a
umožnila obnovu demokracie a svobodného podnikání, byť společenská transformace
zároveň způsobila dramatický nárůst kriminality, značné zadlužení státu a
prohlubování federalizace až k rozpadu státu. Z názvu federálního státu a obou
národních států bylo v roce 1990 vypuštěno slovo socialistický[pozn. 5] a Česká
republika získala své vlastní státní symboly.[pozn. 6]

Od roku 1990 začala být opožděně uváděna do praxe federalizace, která sice
formálně platila již od roku 1969, ale prakticky byla do značné míry zmrazena.
Mezi oběma složkami federace, Českou republikou a Slovenskou republikou, rychle
narůstaly rozpory (viz pomlčková válka), které nakonec vedly k rozpadu
společného státu. Československo zaniklo mírovou cestou ke 31. prosinci 1992.
Dosavadní národní republiky převzaly právní řád zanikající federace a rozdělily
si její majetek a závazky.

Subjektem mezinárodního práva se Česká republika stala 1. ledna 1993, se zánikem
federace. Zapojila se do západoevropských politických struktur. 12. března 1999
byla přijata do NATO a 1. května 2004 vstoupila do Evropské unie. Roku 2004
přistoupila k Schengenským dohodám, na jejichž základě se 21. prosince 2007
stala součástí Schengenského prostoru.

Existenci České republiky jako subjektu mezinárodního práva uznává drtivá
většina států světa. Od svého vzniku do 13. července 2009 však nebyla uznávána
jako samostatný stát ze strany Lichtenštejnska. Lichtenštejnsko kladlo jako
předběžnou podmínku uznání a navázání diplomatických styků český souhlas
dvoustranně jednat o tématech majetkového charakteru (majetkové spory existovaly
již mezi Lichtenštejnskem a Československem od vzniku Československa, v současné
době[kdy?] jde hlavně o spory z vyvlastnění majetku rodu Lichtenštejnů podle
Benešových dekretů). Lichtenštejnská snaha zabránit přijetí Česka do
mezinárodních organizací nebyla úspěšná. Stávající Česká republika je v
zahraničí občas kritizována kvůli značné korupci politických elit.

Česko se nachází ve střední Evropě a sousedí se čtyřmi státy. Na západě jde o
Německo, na severovýchodě o Polsko, na jihovýchodě o Slovensko a jižní hranici
sdílí s Rakouskem. Délka západní společné hranice s Německem činí 810,7 km, s
Rakouskem je dlouhá 466,1 km, se Slovenskem 251,8 km a s Polskem na severu
761,8 km. Celková rozloha činí 78 866 km², z toho 2 % tvoří vodní plochy.

Převážná část území náleží ke geologicky stabilnímu Českému masivu, vyzdviženému
hercynským vrásněním v období devonu a karbonu (v prvohorách). Oblast Západních
Karpat na východě území je mladší a byla vyzdvižena alpínským vrásněním v období
třetihor.

Z geomorfologického hlediska leží Česko na rozhraní dvou horských soustav.
Západní a střední část vyplňuje Česká vysočina, mající převážně ráz pahorkatin
až vrchovin (Šumava, Český les, Krušné hory, Děčínská vrchovina, Jizerské hory,
Krkonoše, Orlické hory, Králický Sněžník, Jeseníky, Českomoravská vrchovina). Do
východní části státu zasahují Západní Karpaty (Moravskoslezské Beskydy, Bílé
Karpaty, Javorníky). Z celkové plochy Česka leží 52 817 km2 (67 %) v nadmořské
výšce do 500 m, 25 222 km2 (32 %) ve výšce 500 až 1 000 m a pouze 827 km2
(1,05 %) ve výšce nad 1 000 m; střední nadmořská výška činí 430 m. Nejvyšším
českým vrcholem je hora Sněžka s 1603 m n. m., nejnižším pak Labe na odtoku ze
země u Hřenska se 115 m n. m. Hranická propast je nejhlubší zatopenou jeskyní na
světě. Nejrozsáhlejším krasovým územím je Moravský kras.

Z vyvřelých hornin v ČR převládají žula, čedič a znělec. Z usazených pískovec,
vápenec a břidlice. Z přeměněných rula, svor a fylit.

Půdní pokryv se vyznačuje značnou variabilitou. Nejrozšířenějším typem půd v
Česku jsou hnědé půdy. V nížinách se nachází úrodné černozemě.

Z hlediska členění krajiny jsou na území ČR zastoupeny čtyři biogeografické
podprovincie: Celé území Čech zaujímá hercynská podprovincie, na Moravě a ve
Slezsku pak lze identifikovat polonskou podprovincii, západokarpatskou
podprovincii a severopanonskou podprovincii. V podobné typologii ekoregionů, již
užívá Světový fond na ochranu přírody, tvoří území Čech převážně středoevropský
smíšený les a na Moravě a ve Slezsku se nacházejí malé enklávy panonského
smíšeného lesa, západoevropského listnatého lesa a karpatského jehličnatého
lesa.

Českým územím prochází hlavní evropské rozvodí oddělující úmoří Severního,
Baltského a Černého moře. Hlavní říční osy jsou v Čechách Labe (370 km) s
Vltavou (433 km), na Moravě řeka Morava (246 km) s Dyjí (306 km) a ve Slezsku
Odra (135 km) s Opavou (131 km). Dlouhý tok mají na území ČR též Ohře (246 km),
Sázava (225 km), Jihlava (180 km), Svratka (168 km), Jizera (167 km), Lužnice
(157 km), Berounka (139 km) a Otava (111 km). Největším přírodním jezerem Česka
je Černé jezero na Šumavě.

Podnebí je v Česku mírné, přechodné mezi kontinentálním a oceánickým typem.
Typické je střídání čtyř ročních období. Je charakterizováno převládajícím
západním prouděním a intenzivní cyklonální činností. Přímořský vliv se projevuje
hlavně v Čechách, na Moravě a ve Slezsku již přibývá kontinentálních podnebných
vlivů. Největší vliv na podnebí v Česku však má nadmořská výška a reliéf.

Typické jsou hojné srážky a přechody frontálních systémů - ročně jich v průměru
přes území Česka projde 140. Nejvíce srážek spadne v červnu nebo červenci,
nejméně v lednu nebo únoru. Nejsrážkovějším místem v ČR jsou Jizerské hory
(zejm. oblast Bílého Potoka). Nejsušším pak Libědice v okrese Chomutov, ležící
ve srážkovém stínu Krušných hor.

Průměrná roční teplota se pohybuje mezi 5,5 °C až 9 °C. Nejchladnějším měsícem
roku je leden, nejteplejším červenec. V dlouhodobém průměru je dělí 20 °C.
Tropických dnů je zaznamenáváno průměrně 12 ročně, tropické noci jsou velmi
vzácné. Arktické dny bývají 1-2 ročně. Nejteplejšími místy jsou oblasti
Dyjsko-svrateckého a Dolnomoravského úvalu a pak velká města, zejména Praha, kde
teplotu zvyšuje hustá zástavba. Nejstudenějším místem je vrchol Sněžky.
Největrnějším místem České republiky je vrchol Milešovky. Zároveň jde o místo s
největším počtem bouří v roce.

Flóra a fauna v Česku svědčí o vzájemném prolínání hlavních směrů, kterými se v
Evropě šířilo rostlinstvo a živočišstvo. Lesy zaujímají 33 % celkové rozlohy
země. Pro Českou republiku jsou typické smíšené dubové, jedlové a smrkové lesy.
V druhové skladbě ovšem převládají jehličnany (asi ze dvou třetin) oproti
listnáčům, byť přirozený původní poměr byl obrácený. Za tuto změnu může masivní
výsadba zejména smrčin, jež začala na našem území v 18. století. V českých
lesích se vyskytuje živočišstvo typické pro biom smíšených lesů mírného
podnebného pásu. Na území ČR roste zhruba 3,5 tisíce druhů rostlin, z toho přes
2,5 tisíce je původních. Pěstováno je 500 běžnějších druhů dřevin a přibližně 2
000 taxonů dřevin. Nejběžnějšími druhy divoce žijících zvířat jsou zajíci, vydry
a kuny. V lesích a na polích převládají bažanti, koroptve, divoká prasata,
vysoká zvěř, kachny a husy. Vzácnější jsou orly a volavky. Na severovýchodě
Moravy se vyskytují i vlci a medvěd hnědý, byť vzácně. Celkový počet druhů
živočichů v Česku je odhadován na 40 000, z toho nejméně 28 124 druhů je
bezobratlých.

Podle Environmental Performance Index, který vypracovává Yaleská univerzita, je
ČR 27. nejohleduplnější zemí k životnímu prostředí na světě (k roku 2016).
Zachovalá příroda je chráněna v chráněných územích. Nejvyšším orgánem ochrany
přírody a životního prostředí v Česku je Ministerstvo životního prostředí České
republiky. V Česku se nachází čtyři oblasti s nejvyšší mírou ochrany, tzv.
národní parky: Krkonošský národní park (od 17. května 1963), Národní park Šumava
(od 20. března 1991), Národní park Podyjí (od 20. března 1991) a Národní park
České Švýcarsko (od 1. ledna 2000). Ministerstvo životního prostředí v roce 2009
oznámilo, že připravuje vyhlášení Národního parku Křivoklátsko.

Česká republika je zastupitelská demokracie, parlamentní republika. Výkonnou
mocí disponuje prezident a vláda, přičemž vláda je vrcholným orgánem výkonné
moci. Vláda je odpovědná Poslanecké sněmovně.

Hlavou státu je prezident, volený přímou volbou. Prezident jmenuje se souhlasem
Senátu soudce Ústavního soudu, za určitých podmínek může rozpustit Poslaneckou
sněmovnu a vetovat zákony (kromě ústavních). Jmenuje také předsedu vlády a další
její členy jmenuje na jeho návrh. Přijímá demisi předsedy vlády a jeho
prostřednictvím i od jednotlivých členů vlády. Prezident tradičně sídlí na
Pražském hradě, k dispozici má též zámek v Lánech. Uděluje či propůjčuje státní
vyznamenání. Nejvyššími státními vyznamenáními jsou Řád Bílého lva, Řád Tomáše
Garrigua Masaryka, Medaile Za hrdinství a Medaile Za zásluhy.

Centrální bankou státu je nezávislá Česká národní banka, která mj. vydává českou
měnu, českou korunu.

Parlament České republiky je dvoukomorový, s Poslaneckou sněmovnou a Senátem. Do
Poslanecké sněmovny se volí 200 poslanců každé čtyři roky na základě poměrného
zastoupení. Jednou za dva roky se volbami obmění třetina Senátu na základě
dvoukolových většinových voleb. Každý z 81 senátorů má šestiletý mandát.
Sněmovna sídlí v Thunovském paláci, Senát ve Valdštejnském paláci na Malé
Straně.

Ústavní soud o celkem 15 soudcích je garantem ústavnosti, poskytuje ochranu
základním (ústavním) právům a může i rušit zákony či jejich ustanovení. Není ale
součástí systému obecných soudů, vrcholnými orgány jsou zde Nejvyšší soud,
působící v civilní i trestní justici, a Nejvyšší správní soud s agendou
správního soudnictví.

Vláda České republiky je vrcholný orgán výkonné moci v České republice. Její
postavení vymezuje Ústava České republiky. Vláda se skládá z předsedy vlády
(premiéra), místopředsedů vlády (vicepremiérů) a ministrů. Úřad vlády České
republiky sídlí v budově Strakovy akademie v Praze na Malé Straně. Tradičním
sídlem premiéra je Kramářova vila.

Premiéry samostatné ČR byli: Václav Klaus (1993–1997), Josef Tošovský
(1997–1998), Miloš Zeman (1998–2002), Vladimír Špidla (2002–2004), Stanislav
Gross (2004–2005), Jiří Paroubek (2005–2006), Mirek Topolánek (2006–2009), Jan
Fischer (2009–2010), Petr Nečas (2010–2013), Jiří Rusnok (2013–2014) a Bohuslav
Sobotka (od 2014).

Součástí všech vlád ČR bylo ministerstvo financí, zahraničních věcí, vnitra,
obrany, práce a sociálních věcí, pro místní rozvoj, dopravy, kultury, průmyslu,
spravedlnosti, školství, zdravotnictví, zemědělství a životního prostředí. V
letech 1993–1996 existovalo ministerstvo národního majetku a privatizace, v
letech 2003–2007 ministerstvo informatiky. Ministerstvo vnitra řídí mj. Policii
ČR a Hasičský záchranný sbor, ministerstvo dopravy Ředitelství silnic a dálnic a
Státní fond dopravní infrastruktury, ministerstvo kultury Národní památkový
ústav, ministerstvo financí Celní správu České republiky, ministerstvo obrany
Armádu ČR a Vojenské zpravodajství, ministerstvo práce Českou správu sociálního
zabezpečení a Úřad práce, ministerstvo průmyslu Českou obchodní inspekci,
ministerstvo spravedlnosti Vězeňskou službu České republiky (soudní moc je proti
tomu nezávislá), ministerstvo školství Českou školní inspekci, ministerstvo
zahraničí zastupitelské úřady ČR v zahraničí a Česká centra, ministerstvo
zemědělství Státní veterinární správu, Státní zemědělskou a potravinářskou
inspekci, Státní pozemkový úřad, Český úřad zeměměřický a katastrální a Státní
zemědělský intervenční fond, ministerstvo životního prostředí Agenturu ochrany
přírody a krajiny, Českou inspekci životního prostředí a Český
hydrometeorologický ústav, ministerstvo pro místní rozvoj Státní fond rozvoje
bydlení.

Víceméně samostatnými ústředními orgány státní správy jsou Národní bezpečnostní
úřad, Český telekomunikační úřad, Úřad průmyslového vlastnictví, Český
statistický úřad, Český báňský úřad, Energetický regulační úřad, Úřad pro
ochranu hospodářské soutěže (antimonopolní úřad), Správa státních hmotných
rezerv, Státní úřad pro jadernou bezpečnost, Úřad pro mezinárodněprávní ochranu
dětí, Úřad pro zahraniční styky a informace, Rada pro rozhlasové a televizní
vysílání, Úřad pro ochranu osobních údajů a Bezpečnostní informační služba.
Zcela mimo moc výkonou, soudní i zákonodárnou je Nejvyšší kontrolní úřad.

Sociální smír v zemi zajišťuje tzv. tripartita, tedy pravidelná trojstranná
jednání mezi vládou, největší odborovou centrálou v zemi (Českomoravskou
konfederací odborových svazů) a zaměstnavateli reprezentovanými Hospodářskou
komorou ČR a Svazem průmyslu a dopravy.

V éře samostatné ČR se na vládě podílely politické strany ODS, KDU-ČSL, KDS,
ODA, ČSSD, US-DEU, zelení, TOP 09, Věci veřejné, LIDEM a ANO. V československé
historii to byly navíc národní demokracie, agrárníci, národní socialisté,
živnostníci, němečtí agrárníci, ľuďáci, němečtí křesťanští sociálové, němečtí
sociální demokraté, Národní sjednocení, Strana národní jednoty, Demokratická
strana, KSČ, KSS, Občanské fórum, HZDS, OH a HSD-SMS. Historicky prvními českými
politickými stranami byli staročeši (1848), mladočeši (1874) a sociální
demokracie (1878, pod názvem Sociálně demokratická strana českoslovanská v
Rakousku).

Český právní řád je součástí germánské větve kontinentálního typu právní kultury
(někdy zvané též římské právo, v anglických zemích civil law). Je tvořen
předpisy přijímanými českými zákonodárci, právem Evropské unie, mezinárodními
dohodami, které jsou ratifikovány českým parlamentem a některými nálezy
Ústavního soudu (těmi, které nějakou část zákonů označují za protiústavní). Tyto
předpisy jsou pravidelně vydávány ve Sbírce zákonů a Sbírce mezinárodních smluv.
Česká republika je unitární stát, což znamená, že jednotlivé jeho části nemohou
mít vlastní legislativu (jako je tomu například ve federacích).

Základem právního systému je Ústava ČR přijatá v roce 1993. Nový trestní zákoník
je účinný od roku 2010, občanský zákoník od roku 2014. Tradici soukromého práva
v Česku silně formoval rakouský všeobecný občanský zákoník.

Soudní moc České republiky je tvořena Ústavním soudem a soustavou obecných
soudů, Ústavní soud je ale zvláštním ústavním orgánem soudního typu. Jeho úkolem
je zejména provádět kontrolu ústavnosti a plnit některé úkoly volebního a
politického soudnictví. Ústavní soud sídlí v Brně, v budově bývalé moravské
Zemské sněmovny. Předsedy Ústavního soudu samostatného Česka byli Zdeněk Kessler
(1993–2003), Miloš Holeček (2003) a Pavel Rychetský (od 2003). Soustava obecných
soudů se skládá ze soudů okresních, krajských a vrchních. Na jejím vrcholu stojí
Nejvyšší soud a Nejvyšší správní soud. Obě instituce sídlí také v Brně, stejně
jako Nejvyšší státní zastupitelství. Jak je v tradici germánského římského práva
obvyklé, soustava obecných soudů se dělí na tři větve: soudnictví civilní,
trestní a správní.

Česká republika má zavedenou strukturu zahraničních vztahů. Je členem OSN,
Evropské unie (EU), NATO, Organizace pro hospodářskou spolupráci a rozvoj (OECD)
a Rady Evropy. Je pozorovatelem Organizace amerických států. Všechny státy
(138 států ke dni 3. května 2016, z toho je devět států zastoupeno diplomaty v
hodnosti chargé d’affaires) a mezinárodní resp. nadstátní organizace, které mají
diplomatické styky s Českou republikou, mají velvyslanectví v Praze, a některé z
nich mají generální konzuláty nebo konzuláty v určitých městech, zejména v Brně.
Česká republika má ve státech a u mezinárodních resp. nadstátních organizací, se
kterými má diplomatické styky, recipročně svá velvyslanectví (ambasády)
a konzuláty.

Dle tzv. Visa Restriction Indexu z roku 2016 mají čeští občané možnost
bezvízového vstupu do 167 zemí, čímž se zařazují mězi nejméně vízy omezené
národy.

Hlavní roli v zaměřování a upřesňování zahraniční politiky mají premiér a
ministr zahraničních věcí. Pro zahraniční politiku České republiky je zásadní
členství v Evropské unii. Té ČR v první polovině roku 2009 i předsedala. Česká
republika má silné vazby se Slovenskem, Polskem a Maďarskem, mj. jako člen
Visegrádské skupiny. Rozsáhlé styky má Česká republika se sousedním Německem
a dalšími členskými státy Evropské unie, se Spojenými státy americkými
a s Izraelem. Současný český prezident Miloš Zeman se snaží zlepšit vztahy
s Ruskem a Čínou.

Čeští představitelé podporovali disidenty v Barmě, Bělorusku, Moldavsku a na
Kubě.

Ke slavným českým diplomatům minulosti patřili Edvard Beneš, Jan Masaryk či Jiří
Dienstbier.

Armáda České republiky se skládá z letectva, pozemních sil a podpůrných
jednotek. Prezident České republiky je vrchním velitelem ozbrojených sil. V roce
2004 byla zrušena základní vojenská služba a armáda se tak stala plně
profesionální organizací. 12. března 1999 země vstoupila do Severoatlantické
aliance, v rámci níž plní své vojenské závazky. Počet aktivních vojáků je
přibližně 29 300 včetně civilních zaměstnanců.

České jednotky se podílely na operacích UNPROFOR, SFOR, EUFOR v Bosně a
Hercegovině, KFOR v Kosovu a ISAF v Afghánistánu. České letectvo se také podílí
na obraně vzdušného prostoru Pobaltských států a Islandu.

Vysokou prestiž mají tradičně čeští vojenští chemici (dnes 31. pluk radiační,
chemické a biologické ochrany v Liberci). Od svého prvního nasazení v
mezinárodních silách v operaci Pouštní bouře roku 1991, patří k hlavním českým
příspěvkům ke spojeneckým akcím. Od roku 2003 liberečtí chemici pravidelně velí
mnohonárodnímu praporu radiační, chemické a biologické ochrany Sil rychlé reakce
NATO (NATO Response Force).

Výzbroj Armády České republiky zahrnuje nadzvukové stíhačky JAS-39 Gripen,
bojové letouny Aero L-159 Alca, útočné helikoptéry Mil Mi-35, obrněné
transportéry: Pandur II, BVP-1, BVP-2, OT-90 a modernizované tanky T-72M4CZ.

Nejznámějšími českými, potažmo československými, vojáky a vojevůdci minulosti
byli Jan Žižka, Albrecht z Valdštejna, Jan Radecký z Radče, Ludvík Svoboda, Jan
Kubiš, Jozef Gabčík či František Fajtl.

Lidská práva v Česku jsou garantována Listinou základních práv a svobod a
mezinárodními smlouvami o lidských právech. Přesto se vyskytují případy
porušování lidských práv jako diskriminace romských dětí, kvůli kterým Evropská
komise požádala Česko o podání vysvětlení, nebo nezákonné sterilizace romských
žen, za které se vláda omluvila. Dochází také k porušování lidských práv v
některých zařízeních pro seniory a v psychiatrických léčebnách.

Roku 2000 byl k ochraně základních práv a svobod zřízen úřad Veřejného ochránce
práv (ombudsmana). Autorita ombudmana je však spíše neformální.

Podle indexu ekonomické svobody, který vytváří The Heritage Foundation a The
Wall Street Journal, je Česká republika 24. nejsvobodnější zemí na světě z
hlediska obchodu. Podle Světového indexu svobody tisku, vytvářeného organizací
Reporters without borders, má ČR 21. nejsvobodnější mediální prostředí na světě.
(Oba údaje platí k roku 2016.)

Praha je sídlem Radio Free Europe/Radio Liberty. Stanice dnes sídlí na Hagiboru.
Na začátku 90. let ji do Československa osobně pozval Václav Havel.

Osoby stejného pohlaví mohou v ČR uzavřít tzv. registrované partnerství (viz
LGBT práva v Česku).

K nejznámějším českým aktivistům patří pražská rodačka Berta von Suttnerová,
která za svůj pacifistický boj získala Nobelovu cenu za mír, či Jan Palach,
který se v roce 1969 upálil v protestu proti sovětské okupaci.

Území Česka se dříve dělilo na sedm krajů podle zákona o územním členění státu v
novelizovaném znění. Tyto kraje byly zavedeny spolu se slovenskými kraji v roce
1960, ještě před federalizací Československa. Z hlediska zákona tyto kraje stále
existují, v praxi jsou však zastíněny existencí nových, samosprávných krajů.
Osmou, samostatnou územní jednotkou, která je z některých hledisek postavena na
roveň krajům, je hlavní město Praha.

Kraje se dále dělí na okresy, dohromady je v Česku 76 okresů (poslední z nich –
okres Jeseník – vznikl až 1. ledna 1996). Dnes je území krajů definováno výčtem
okresů.

Původní krajské národní výbory (KNV), podobně jako národní výbory obcí a okresů,
nebyly samosprávné v dnešním smyslu, protože samosprávné činnosti a pravomoci
nebyly legislativně rozlišeny od výkonu státní správy, měly však své volené
orgány (plénum a radu), jejichž pravomoci byly stanoveny. KNV byly zrušeny
v roce 1990, kraje jako územní článek existují dále, ale nemají žádný volený
sbor ani obecný správní úřad; jejich obvodům pouze odpovídají obvody působnosti
krajských soudů, státních zastupitelství a některých dalších orgánů státní
správy.

Od 1. ledna 2000 bylo ústavním zákonem č. 347/1997 Sb. zřízeno 14 vyšších
územních samosprávných celků, jejichž názvy obsahovaly slovo kraj. Současně byly
novelizací Ústavy tyto nové celky nazvány kraji, přestože dosud nebyly zrušeny
územní kraje z roku 1960. Krajský úřad je krajským orgánem vykonávajícím též
přenesenou působnost státní správy; v jeho čele stojí ředitel. Hlavou každého
kraje je hejtman; pouze hlavou Prahy je primátor. Územní kraje ani samosprávné
kraje nerespektují hranice historických Českých zemí. Území Jihočeského kraje,
Jihomoravského kraje, Pardubického kraje a kraje Vysočina se nachází jak v
Čechách, tak na Moravě a území Olomouckého kraje a Moravskoslezského kraje se
nachází jak na Moravě, tak v Českém Slezsku.

V roce 1990 byly rovněž okresní národní výbory transformovány na okresní úřady,
namísto sboru voleného občany je řídila okresní shromáždění volená krajským
zastupitelstvem. Ke dni 1. ledna 2003 byly okresní úřady zrušeny. Okresy jako
jednotka státní správy nadále existují, okresy také zůstávají jednotkou
statistickou.

V roce 1990 byly místní a městské národní výbory přeměněny v obecní a městské
úřady, přičemž volené orgány získaly takzvanou samostatnou působnost, která
začala být rozlišována od přenesené působnosti státní správy. Pro výkon státní
správy na nejnižší úrovni byl zvolen smíšený model: obecní úřad je obecním
orgánem. Česká republika se 1. ledna 1993 stala samostatným státem, ale na
vnitřní územní členění to vliv nemělo.

Z hlediska všeobecné státní správy se kraje dělí na správní obvody obcí
s rozšířenou působností (někdy též zvané „malé okresy“ nebo „obce III. typu“).
Takovými obcemi se stala všechna dosavadní okresní města, přibyla k nim však
řada dalších měst. Tyto obvody se někde dále dělí na správní obvody obcí
s pověřeným obecním úřadem (tzv. „obce II. typu“), které vykonávají některé
specifické pravomoci státní správy i pro okolní obce. Ještě menší bývají některé
správní obvody matrik. Některé působnosti státní správy vykonávají pro své území
všechny obce.

Členění na jednotky NUTS 1, které odpovídají území o velikost 3–7 miliónů
obyvatel, nebylo v Česku zavedeno. Jednotku NUTS 1 tak tvoří celé území Česka.

Některé kraje se, směrem nahoru, sdružují do statistických oblastí zvaných též
NUTS 2, které mají mít srovnatelný počet obyvatel, aby mohly být centrálně
řízeny v projektech partnerství Evropské unie, a při financování místních
projektů.

Plzeňský a Jihočeský kraj jsou tak sdruženy do oblasti NUTS Jihozápad,
Karlovarský a Ústecký do oblasti NUTS Severozápad, Liberecký, Královéhradecký a
Pardubický do oblasti NUTS Severovýchod, Vysočina a Jihomoravský do oblasti NUTS
Jihovýchod, Olomoucký a Zlínský do oblasti NUTS Střední Morava. Oblast NUTS
Praha, NUTS Střední Čechy a NUTS Moravskoslezsko je každá tvořená jediným
krajem.

Kraje jsou umístěny na úrovni NUTS 3, přičemž NUTS Praha, NUTS Střední Čechy a
NUTS Moravskoslezsko zároveň i na úrovni NUTS 2.

Pro posílení regionální spolupráce v Evropě vznikají takzvané euroregiony, a to
zpravidla v regionech dělených státními hranicemi. Nejstarší z nich je
Euroregion Nisa, který leží na trojmezí Čech, Německa a Polska především v
povodí Lužické Nisy. Zabírá plochu 13 033 km2, z toho na českém území 3 163 km2.

Hospodářství českých zemí tradičně patří k nejrozvinutějším v Evropě. Hrubý
domácí produkt dosahuje výše vyspělých států světa. V roce 2015 byl hrubý domácí
produkt (HDP) na osobu v paritě kupní síly 31 600 amerických dolarů. Výkonnost
české ekonomiky činí 84 % průměru EU. Česká ekonomika je tak 16. nejsilnější v
EU. Svou výkonností předběhla v roce 2005 ekonomiku Portugalska, poté Řecka,
Kypru a nyní se blíží úrovni Itálie a Španělska. Světová banka (WB) již Česko
vyřadila ze seznamu „rozvojových zemí“, dnes patří k třicítce nejvyspělejších
států, tzv. „plátcům“, kteří z rozpočtu Světové banky neberou peníze, ale naopak
je do ní vkládají. Podle Indexu společenského rozvoje (Social Progress Index),
který vytváří nezisková organizace Social Progress Imperative a společnost
Deloitte, je ČR 22. nejrozvinutějším státem světa (k 2015). Dle Indexu lidského
rozvoje, který vypočítává OSN, pak 28. nejrozvinutějším. V žebříčku bohatství
svých občanů, který sestavuje skupina Allianz, byla v roce 2015 Česká republika
taktéž na 28. místě na světě. Jmění je podle studie Global Wealth Report
společnosti The Boston Consulting Group v ČR rozloženo poměrně rovnoměrně: pět
procent nejbohatších Čechů vlastní 45 procent celkového finančního bohatství (v
USA je to 77 procent). Také příjmová nerovnost mezi lidmi patří v ČR k nejnižším
v Evropě. S tím souvisí i odhad OECD, že v ČR je nejmenší míra chudoby v celé
Evropě. ČR je silně exportní ekonomikou, český export překonal v roce 2015
hranici 3,9 bilionu korun, čímž byl vytvořen nový historický rekord. V roce 2015
mířilo 83,3 procenta vývozu z ČR do zemí Evropské unie. Z hlediska států
dominoval vývoz do Německa (29,4 procenta), s odstupem následovaly Slovensko
(7,2 procenta), Polsko (6,8) a Čína (7,0). Zdanění bylo v roce 2015 v ČR na
úrovni 39,6 procenta HDP. Pro strukturu zdanění je typická nízká míra přímých
daní, průměrná míra nepřímých a velmi vysoká míra sociálních příspěvků (sociální
a zdravotní pojištění). Typickým rysem české ekonomiky je relativně nízká míra
nezaměstnanosti, v březnu 2016 dosáhla ČR nejnižší nezaměstnanosti v celé
Evropské unii. Její zadlužení bylo k roku 2015 sedmé nejnižší v EU. K roku 2016
činil státní dluh 1,836 bilionu korun, což představovalo 40,3 procenta hrubého
domácího produktu (průměr EU 85,2 procenta HDP, eurozóny 90,7 procenta HDP).
Dluhy českých domácností byly k červnu 2016 1,369 bilionu korun, dluhy firem
vůči bankám 1,176 bilionu korun. V roce 2014 ve formě dividend odplynulo z Česka
do zahraničí 214 miliard korun. K roku 2016 bylo v ČR 23 200 dolarových
milionářů. Mezinárodní ratingová agentura Standard & Poor's oceňuje od roku 2011
úvěrovou spolehlivost České republiky stupněm AA-. Podle poradenské sítě BDO
byla k roku 2016 Česká republika 26. nejatraktivnější zemí světa pro investory.
K významným hospodářským institucím patří Pražská burza (a její index PX).

Měnou užívanou v ČR je Koruna česká (zkratka Kč). Vydává ji Česká národní banka.
Ta je zcela nezávislá na vládě. Členy jejího vedení - bankovní rady - jmenuje
prezident republiky. Kurz měny je plovoucí, avšak od 7. listopadu 2013 Česká
národní banka intervenuje na devizovém trhu s cílem držet kurz koruny vůči euru
přibližně na hladině 27 korun za euro. Důvodem k opatření jsou obavy z deflace.

Přístupovou smlouvou z roku 2003 se Česká republika zavázala přijmout evropskou
měnu Euro. Nebyl však stanoven termín přijetí ani termín vstupu do mechanismu
směnných kurzů ERM II (kurz koruny by byl od té chvíle navázán na kurz eura a
kopíroval by ho), který musí přijetí eura předcházet. Vstup do mechanismu ERM II
je poslední z pěti konvergenčních kritérií, které ČR dosud nesplnila. Přijetí
eura brání obavy z dluhové krize v eurozóně a nízká podpora přijetí eura u
veřejnosti - podle průzkumu CVVM z dubna 2016 si zavedení eura přeje pouze 17 %
Čechů.

K historickým měnám užívaným v Česku patří československá koruna, protektorátní
koruna, rakousko-uherská koruna či rakousko-uherský zlatý. K významným mincím
minulosti patří pražský groš či jáchymovský tolar, od nějž je odvozen i pojem
dolar.

V českých zemích se počátky moderního průmyslu dají vysledovat do časů panování
císaře Rudolfa II., kdy se začaly spolu se zárodky moderní vědy objevovat i
první průmyslové technologie a myšlení. Proces přerušila třicetiletá válka a i
po ní ve střední Evropě došlo k jisté prodlevě v navázání na tuto tradici.
Počátky industrializace zde souvisejí s ideologií merkantilismu a osvícenským
absolutismem Marie Terezie a Josefa II. Průkopníky zde byli zejména šlechtici.
První průmysl, který se začal u nás masově rozvíjet, byl textilní. V 18. století
byl osamocen. Zlom přišel na začátku 19. století, kdy se české země začaly
rychle industrializovat, došlo k tzv. průmyslové revoluci. Rozvíjely se nové
obory (zejm. cukrovarnictví, sklářství, pivovarnictví, výroba porcelánu,
chemický průmysl, těžký průmysl a strojírenství) a od 20. a 30. let 19. století
se tento průmysl také mechanizoval, za pomoci parního stroje, klíčového vynálezu
epochy. Ve 2. polovině století se objevily nové technologie (elektřina,
telegraf, telefon), rodilo se kapitalistické finančnictví (Živnobanka),
mohutnělo strojírenství, jednak za pomoci fúzí a koncentrace kapitálu (např.
koncerny Škoda a ČKD), a také tím, že začalo vyrábět stroje pro rozvíjející se
železnici a systémy městské hromadné dopravy. Na konci století se objevuje
výroba automobilů a motocyklů (Laurin a Klement). Do konce 19. století se staly
české země nejprůmyslovější částí tehdejší Rakousko-uherské monarchie. Za První
republiky rozmach pokračoval, objevila se i nová dynamicky expandující odvětví
(např. obuvnictví - firma Baťa či zbrojařství - Zbrojovka Brno). Podle kritéria
„národního důchodu na obyvatele“ byla meziválečná československá ekonomika 14.
nejvyspělejší v Evropě a 18.-20. na světě. Průmyslová produkce byla desátá
nejvyšší na světě. Silně exportní ekonomiku ovšem těžce zasáhla světová krize,
jež začala roku 1929. Vlekla se takřka až do konce 30. let. Po druhé světové
válce byl průmysl v mimořádné míře zestátněn a po nástupu komunistů k moci
začalo být hospodářství centrálně řízené a plánované. Navíc se podvolilo
potřebám Rady vzájemné hospodářské pomoci, jež sdružovala socialistické státy,
takže došlo v 50. letech k přílišné orientaci na těžký průmysl. Od 60. let se
dal prostor širší a vyváženější škále odvětví, navázalo se na dobrou
strojírenskou a chemickou tradici. Na konci 60. let vedení KSČ plánovalo větší
ekonomickou reformu (Oty Šika), která by centrálně řízenou ekonomiku skloubila s
volným trhem, ale vpád sovětských vojsk ji znemožnil. Nové vedení KSČ tak
zvolilo cestu velkých infrastrukturních a energetických projektů, u nichž bylo
centrální řízení částečně výhodou (rozsáhlá výstavba sídlišť, dálnic, jaderných
elektráren, přehrad, doindustrializace Slovenska). Hospodářství ovšem nedokázalo
pružně reagovat na potřeby spotřebitelů a nezachytilo ani technologický převrat
té doby, computerovou a digitální revoluci. Specifickou linií, snad v některých
ohledech i podvratnou, bylo družstevnictví, kde se objevila i nečekaná pružnost
a efektivita (např. výroba počítačů v JZD Slušovice). Během tzv. perestrojky,
přestavby hospodářství, k níž impulsy přišly z Moskvy, byl této linii dán větší
prostor a stejně tak bylo částečně dovoleno soukromé podnikání (např. i jedna z
největších současných českých firem, antivirová společnost Avast, začínala jako
perestrojkové družstvo). Reformy byly však příliš pomalé a nesetkaly se ani s
takovou podporou veřejnosti jako reformy konce 60. let. Politická revoluce roku
1989 ukončila komunistickou vládu i pokusy o reformy na jejím konci. Došlo k
transformaci centrálně řízeného hospodářství a privatizaci státního majetku (viz
kuponová privatizace, velká privatizace, malá privatizace). V rámci restitucí
byla také navrácena část majetků znárodněných po roce 1948. Důsledky otevřené
konkurence nejvíce postihly odvětví těžkého průmyslu a těžkého strojírenství,
které nebyly konkurenceschopné, nebo byly chybně privatizovány. Velká část
podniků byla začleněna do nadnárodních korporací. Podíl průmyslu na tvorbě HDP
klesl ve srovnání s rokem 1990 na polovinu a jeho místo zabral sektor služeb. Po
vstupu země do Evropské unie roku 2004 následovalo období hospodářského růstu.
Pomohly i přímé dotace, od momentu vstupu do půlky roku 2016 Česká republika
získala z rozpočtu EU o 627,8 miliardy korun více, než do něj odvedla. Tak jako
většinu států světa, i Česko zasáhla světová ekonomická krize, jež vypukla roku
2008. Projevila se zejména poklesem HDP o 4,5 % v roce 2009, zvyšováním
nezaměstnanosti a růstem zadlužení státu. Bankovní systém oproti tomu krizi
odolal a negativní jevy nebo přímo krachy bank jako v jiných státech EU se
neuskutečnily. ČR se vyhnula i dluhové krizi, která postihla některé státy
eurozóny. Po roce 2011 se obnovil hospodářský růst a česká ekonomika prokazuje
vysokou výkonnost.

I po rozsáhlé privatizaci 90. let zbyl v ekonomice silný veřejný sektor s
velkými zaměstnavateli (Česká pošta, České dráhy, Dopravní podnik hl. m. Prahy,
Český Aeroholding, Lesy České republiky, Čepro, ČEPS) a v případě energetické
firmy ČEZ i s jednou z nejziskovějších firem.

Největším soukromým zaměstnavatelem se časem stala potravinářsko-chemická
skupina Agrofert (Andrej Babiš). Jakýmsi vítězem "loterie kuponové privatizace"
se stala skupina PPF Petra Kellnera, která se specializuje zejména na finanční
podnikání (Home Credit, Air Bank atd.). Výkladní skříní nového režimu se stali
mezinárodně úspěšní podnikatelé, kteří založili firmu po revoluci tzv. na zelené
louce (tedy ne na bázi starších podniků) - k takovým patří firma Seznam.cz (Ivo
Lukačovič), softwarové antivirové firmy Avast (Pavel Baudiš, Eduard Kučera) a
AVG (původně česká, později prodaná do zahraničí, posléze odkoupená Avastem) či
internetový obchod Alza.cz (Aleš Zavoral).

Průmysl se výrazně orientoval na automobily a s nimi spjatou výrobu, jako je
výroba plochých skel, součástek a gumárenství (Škoda, Hyundai, TPCA, Johnson
Controls, AGC, MTX, Sungwoo Hitech, Brose CZ, Continental Automotive, ČGS
Holding, Continental Barum, Porsche, Automotive Lighting, TRW, Witte), podobně
jako na Slovensku. Také výroba vlakových souprav, kolejových zařízení a autobusů
se udržela (Škoda Transportation, Bonatrans Group, Iveco).

Minulý režim vybudoval základnu především pro rozvoj potravinářského,
(petro)chemického průmyslu a energetiky. V potravinářství se krom Agrofertu
prosadily firmy Hruška, Kofola či Hamé. O vytvoření české fast foodové sítě se
pokusila firma Crocodille (sendvičérie Crocodille a bageteterie Bageterie
Boulevard).

V petrochemii to byla skupina KKCG Karla Komárka (MND, Vítkovice Holding ad.),
ENI, Slovnaft, OMV, Shell, Synthos, Armex, Tank ONO, v energetice Energetický a
průmyslový holding (Daniel Křetínský), RWE, Unipetrol, Pražská plynárenská,
Alpiq, E.ON, Lama Energy Group, Eriell, Pražská energetika. I přes mnoho potíží
se drží stále ještě silní hráči i v těžkém průmyslu, těžařství a těžkém
strojírenství (OKD, ArcelorMittal Ostrava, Třinecké železárny, Czech Coal Pavla
Tykače, Sokolovská uhelná, Severočeské doly, Ferona či Finitrading Tomáše
Chrenka). V elektronice a jemném strojírenství fungují především továrny
Siemens, Bosch, Foxconn, Panasonic, ABB, AT Computers, eD' system, SWS, AVX
Czech Republic a Inventec.

Rozvinuly se i firmy v některých netradičních odvětvích, jako je personalistika
(ManpowerGroup), outsourcing (ISS Facility Services), výherní automaty (European
Data Project) či zdravotní služby (Phoenix, Alliance Healthcare). V oblasti
realit a developmentu dominuje CPI Group (Radovan Vítek). Klíčovými hráči v
bankovním sektoru jsou Česká spořitelna, Komerční banka, ČSOB, Česká pojišťovna
a Kooperativa pojišťovna, ve stavebnictví Metrostav, Skanska, OHL ŽS, Strabag a
Eurovia, v mobilních komunikacích O2, T-Mobile a Vodafone. Významnou roli hrají
i mnohostranné finanční skupiny - BMM Group (Zdeněk Bakala), Penta Investments
(Marek Dospiva, Jaroslav Haščák, Martin Kúšik), Unimex Group (Jiří Šimáně) či
GES Group Ivana Zacha. K velkým firmám patří i vodárenská Veolia, nebo tabákové
Imperial Tobacco a Philip Morris.

Pěstuje se hlavně obilí (pšenice, ječmen, kukuřice), brambory, cukrová řepa; z
technických plodin len a řepka. Význam má i pěstování chmele, sadařství a
vinohradnictví. Základem živočišné výroby je chov skotu, prasat a drůbeže, dále
včelařství nebo chov sladkovodních ryb (zvláště kaprů).

Zemědělci k roku 2016 hospodařili na 4 264 hektarů zemědělské půdy, což
představovalo 54 procent celkové rozlohy státu. Na jednoho obyvatele České
republiky připadlo 0,42 hektaru zemědělské půdy, z toho 0,30 ha půdy orné, což
odpovídá evropskému průměru. Třetinu půdního fondu tvoří lesy.

Typické pro ČR je vysoké procento zemědělských podniků vlastněných právnickými
osobami, po Francii (29,2 %) jsme v tomto ohledu s 13,5 % na druhém místě v EU.
Typický pro české zemědělství je rovněž velký podíl pronajaté půdy (asi 90 %).
Také velikostní struktura zemědělských podniků v ČR se výrazně liší od struktury
podniků v ostatních zemích Evropské unie. Velké podniky, tedy ty s více než 50
hektary obdělávané zemědělské půdy, v ČR obhospodařují 92,2 % z celkové výměry
zemědělské půdy. Ve zbytku EU jsou obvyklejší menší podniky. Důvodem je mj.
česká tradice družstevnictví.

K roku 2004 pracovalo v zemědělství 141 000 osob, ve struktuře zaměstnanosti to
představovalo 2,9 % pracovníků v ČR. Typické je, že počet pracovníků v
zemědělství od 90. let trvale klesá.

K zásadním výsledkům českého chovatelství a šlechtitelství patří plemena jako
Československý vlčák, Český teriér, Pražský krysařík, Chodský pes, Český fousek
či Starokladrubský kůň. Unikátní byl rovněž projekt na záchranu Huculského koně.

Průmysl vytváří 35 % hrubého produktu českého hospodářství. Hlavními
průmyslovými centry jsou Praha, Brno, Ostravsko, Plzeň a Mladá Boleslav. Mezi
hlavní odvětví v Česku patří průmysl chemický, strojírenský, hutnický a
potravinářský. Další významná odvětví jsou energetický průmysl, stavebnictví a
výroba spotřebního zboží. Méně významná odvětví jsou zbrojní průmysl a např.
sklářství, které ovšem má v Čechách dlouhou tradici.

Velký význam, zvláště pro export, má automobilový průmysl. Největším výrobcem
automobilů je společnost Škoda Auto. V roce 2015 vyrobily v České republice
společnosti Škoda (patřící německému koncernu Volkswagen), TPCA, která sdružuje
japonskou firmu Toyota a francouzskou Peugeot-Citroën, a jihokorejská firma
Hyundai dohromady rekordních 1 298 236 osobních automobilů.

Tradice českého automobilového průmyslu sahá do roku 1897, kdy byl v Kopřivnici
vyroben první český automobil se spalovacím motorem značky President. O dva roky
později mladoboleslavská továrna Laurin & Klement začala vyrábět motocykly
Slavia, avšak roku 1905 se i v Mladé Boleslavi přeorientovali na automobily.
Továrna Laurin & Klement se stala základnou, na níž vyrostla automobilka Škoda.
Nejprodávanějšími škodovkami současnosti jsou Škoda Octavia, Škoda Fabia, Škoda
Superb a Škoda Yeti. V minulosti uspěly Škoda Felicia, Škoda Roomster, Škoda
Favorit či řada Škoda 742 (vč. modelu Škoda 120). K historickým automobilovým
značkám patří též Tatra, Praga, Avia, Liaz a Karosa. Tatra se proslavila
nákladním vozem Tatra 815 či armádní Tatrou 813. Nejslavnějšími osobními
automobily z kopřivnické továrny byly Tatra 603 a Tatra 97. Tatra 77 byla prvním
sériově vyráběným vozem s aerodynamickou karosérií na světě. Ve voze Tatra 87
podnikli cestovatelé Jiří Hanzelka a Miroslav Zikmund své slavné cesty do Afriky
a Jižní Ameriky. Autobusy dnes vyrábí firmy Iveco Czech Republic a SOR Libchavy,
nejznámějšími českými autobusy jsou Škoda 706 RTO či Karosa ŠM 11. Trolejbusy
dříve vyráběla Škoda Ostrov (např. typ Škoda 9Tr), nyní především Škoda
Electric. Významnými značkami jsou též Zetor (traktory) a Jawa (motocykly).

Kolejová vozidla vyrábí především Škoda Transportation. Historicky je však
nejslavnějším českým drážním vozidlem tramvaj Tatra T3 z ČKD Praha, s 14 tisíci
vyrobenými kusy nejpočetnější tramvaj na světě. Mezi železničními vozidly pak
motorový vůz řady M 290.0, tzv. Slovenská strela z Tatry Kopřivnice.

Výroba letounů probíhala v minulosti v pražské Avii, v Aero Vodochody a v Letu
Kunovice. K nejslavnějším českým letounům patří Avia B-534 a Avia S-199
(důležitá zbraň v izraelsko-arabské válce roku 1948). Bitevník Aero L-159 Alca
zase sehrává značnou roli v boji irácké armády proti Islámskému státu. Jako
cvičné vojenské letouny se v minulosti osvědčily Aero L-29 Delfín či Aero L-39
Albatros. V Kunovicích se specializovali na kluzáky (zejm. Let L-13 Blaník), ale
i jejich Let L-410 Turbolet se stal jedním z nejpoužívanějších českých letadel,
uplatnil se především v Sovětském svazu. V minulosti probíhala výroba
zemědělských a akrobatických letounů také v Otrokovicích (Z-42, Z-50, Z-37
Čmelák).

První republika hodně vsadila na zbrojní průmysl, založeny byly tehdy Česká
zbrojovka Strakonice, Zbrojovka Brno a Česká zbrojovka Uherský Brod
(nejznámějšími českými zbraněmi ve světě jsou tank LT vz. 38, samopal vzor 61
("škorpion"), pistole CZ 75, lehký kulomet vz. 26, samopal vzor 58, SKOT (OT-64)
či pistole vz. 52).

Dříve silný textilní a obuvnický průmysl (Baťa ad.) již v ČR významné zastoupení
nemá.

Tradičním odvětvím je pivovarnictví. Pivo se v Česku pilo a vyrábělo minimálně
od roku 993, z toho roku máme dochovánu zprávu o tom, že biskup Vojtěch zakázal
mnichům Břevnovského kláštera pivo vyrábět. V Plzni vznikl roku 1842 druh piva
(pils, pilsner, pivo plzeňského typu), který je dnes nejrozšířenějším na světě.
V produkci piva je ČR na 15. místě na světě. V zemi je 40 velkých průmyslových
pivovarů a k tomu mnoho pivovarů malých. Největšími pivovary jsou Plzeňský
Prazdroj (značky Pilsner Urquell, Gambrinus, Velkopopovický Kozel, Radegast),
Pivovary Staropramen (Staropramen), Heineken Česká republika (Starobrno,
Krušovice), Budějovický Budvar (Budvar) a PMS Přerov. K malým pivovarům patří
například Bernard v Humpolci.

Ke klíčovým nerostným surovinám těženým v Česku patří černé a hnědé uhlí, dál
kaolín, jíl, grafit, vápenec nebo jiné stavební hmoty. Naleziště uranu se
nachází u obce Dolní Rožínka. V malém rozsahu se na jihu Moravy těží ropa a
zemní plyn, ale větší objem těchto surovin je dovážen z Ruska. Jelikož třetinu
země pokrývají lesy, patří dřevo též k vývozním artiklům.

V zemi se prudce rozvíjejí telekomunikace.[zdroj?] Největší telefonní operátor v
zemi Český Telecom se spojil s globální společností Telefónica a přejmenoval se
na Telefónica O2 Czech Republic. Tato společnost je také, spolu se společnostmi
T-Mobile, Vodafone a U:fon, jedním z největších mobilních operátorů a
poskytovatelů internetu v zemi. Česko má nejvíce předplatitelů bezdrátového
připojení v Evropské unii.[zdroj?] V roce 2014 bylo v ČR 1,89 milionu pevných
telefonních linek, 14 milionů mobilních telefonů a přes 4 miliony internetových
připojení. Internet užívalo 8,2 milionu Čechů, tedy 77,5 procent obyvatel země.
Národní internetová doména nejvyššího řádu pro Českou republiku je .cz. Ke konci
roku 2016 bylo zaregistrováno přes 1 280 000 adres s doménou .cz.

Dvě antivirové obří společnosti Avast a AVG byly založeny v České republice. V
červenci 2016 bylo oznámeno, že Avast získal konkurenční AVG za 1,3 miliard $,
spolu mají tyto společnosti uživatelskou základnu okolo 400 milionů lidí a 40%
podíl na trhu mimo Čínu.

Praha je sídlem European Global Navigation Satellite Systems Agency, která řídí
navigační systém Galileo. Tato agentura EU sídlí v budově bývalé Státní
plánovací komise v Holešovicích.

Délka silniční dopravní sítě v roce 2015 činila 55 737,5 km. Z toho 776 km
tvořily dálnice a 6 244,9 km silnice I. třídy (včetně 459,4 km rychlostních
komunikací).

Dálniční síť je stále ve výstavbě. Páteřní komunikací bude po svém dokončení
dálnice D1, která spojí Prahu, Brno a Ostravu s Polskem (směr Katovice). Již
dokončenými komunikacemi jsou dálnice D2, spojující Brno a Bratislavu, dálnice
D5 spojující Prahu, Plzeň a Německo (směr Norimberk), dálnice D8 z Prahy přes
Ústí nad Labem do Německa (směr Drážďany), dálnice D10 (Praha–Turnov) a dálnice
D46 (Vyškov–Olomouc). V různě pokročilém stavu výstavby jsou dále dálnice D0,
dálnice D3, dálnice D4, dálnice D6, dálnice D7, dálnice D11, dálnice D35,
dálnice D43, dálnice D48, dálnice D49, dálnice D52, dálnice D55 a dálnice D56.
Maximální povolená rychlost na dálnici činí 130 km/h. Za užívání dálnic platí
motoristé dálniční poplatek.

Úmrtnost na českých silnicích byla v přepočtu na obyvatele v roce 2004 přibližně
1,6× vyšší než v Německu, přestože intenzita dopravy je nižší. Počet 1286
usmrcených z roku 2005 se kolísavě snižuje. V roce 2010 zemřelo na silnicích 802
lidí.

Každé registrované vozidlo v ČR musí mít státní poznávací značku. Její současná
podoba pochází z roku 2001.

Česko má se svými 9 568 km jednu z nejhustších železničních sítí v Evropě. Z
toho je 3 212 km tratí elektrizováno a 1 906 km je dvou- a vícekolejných.
Správcem a provozovatelem naprosté většiny železniční infrastruktury je státní
organizace Správa železniční dopravní cesty. České dráhy provozují
vysokorychlostní vlaky Pendolino, ale jelikož žádné tratě nejsou
vysokorychlostní, je jejich rychlost omezena na 160 km/h.

Přepravní výkon necelých 165 milionů cestujících při 6 590 milionech
osobokilometrů i 13 770 milionů tunokilometrů v nákladní dopravě znamená za
poslední desetiletí značný pokles.

Od roku 1991 je Česko zapojeno do sítě mezinárodních vlaků EuroCity, od roku
2005 zajišťují některá z mezinárodních spojení i vlaky SuperCity, jejichž
těžiště je na lince Praha – Ostrava.

Největším železničním dopravcem jsou České dráhy. Nákladní železniční trh je
liberalizován, liberalizace v osobní dopravě probíhá. Většina osobní železniční
dopravy je podporována z veřejných rozpočtů prostřednictvím dlouhodobých smluv s
dopravci.

Hlavním železničním uzlem je Hlavní nádraží v Praze. Jeho stará budova je
památkově chráněnou secesní stavbou z dílny architekta Josefa Fanty. Mezinárodně
využívaný je unikátní Železniční zkušební okruh Cerhenice.

V Česku je celkem 91 civilních letišť, z toho 46 má zpevněný povrch. Pouze 5
letišť vypravuje pravidelné lety. Většina letecké dopravy se v Česku realizuje
přes pražské letiště Václava Havla Praha, které v roce 2016 přepravilo 13
milionů pasažérů. V zimní sezóně 2016/17 se z něj létalo do 105 destinací v 39
zemích světa. Mezi další letiště s pravidelným, ale již ne tolik frekventovaným
civilním provozem patří letiště Brno-Tuřany, Ostrava-Leoše Janáčka, Pardubice a
Karlovy Vary.

Působí zde tři hlavní pravidelné letecké společnosti. Nejstarší z nich jsou
České aerolinie, největší letecká společnost je Travel Service, pod který spadá
také nízkonákladová společnost SmartWings. Mezi další české letecké společnosti
patří Van Air Europe, Silver Air a další letecké společnosti poskytující
aerotaxi, například ABS Jets, CTR Flight Services, G-JET či Silesia Air.

Vodní doprava v Česku je provozována na řekách Labe a Vltava a dalších
uzavřených vodních plochách, pro rekreační účely. Nejvýznamnějším provozovatelem
vodní dopravy je Československá plavba labská.

ČR disponuje i vlastním přístavním územím v areálu námořního přístavu v Hamburku
v Německu. Přístavy Moldauhafen a Saalehafen byly na základě Versailleské
smlouvy pronajaty v roce 1929 na 99 let (do roku 2028) Československu. Téhož
roku Československo zakoupilo i přístav Peutehafen. Od roku 1993 je spravuje
Česko. Přístavy využívala Československá námořní plavba, dnes Česká námořní
plavba.

Velkou tradici (již od Jakuba Krčína) má vodohospodářství, splavňování, budování
jezů a přehrad. Největšími přehradami v ČR jsou Orlík, Lipno, Švihov (Želivka),
Nechranice, Slapy, Slezská Harta, Vranov, Dalešice, Rozkoš a soustava nádrží
Nové Mlýny.

V České republice existuje velká tradice městské hromadné dopravy. Systémy MHD
se začaly rozvíjet od 60. let 19. století - koněspřežná tramvaj v Brně byla
zavedena již roku 1869, v roce 1875 pak v Praze. První parní tramvaj mělo také
Brno, do provozu zde byla uvedena roku 1884. Prvenství při zavádění elektrických
tramvají si zajistily Teplice, kde elektřinou poháněná tramvaj vyjela na trať
roku 1895. Rok poté se přidala Praha (zde již od roku 1891 fungovala převážně
předváděcí Křižíkova elektrická dráha na Letné), roku 1897 Liberec, v roce 1899
Olomouc, Plzeň a Ústí nad Labem, 1900 Brno a Jablonec nad Nisou, 1901 Most a
Litvínov a Ostrava, 1902 Mariánské Lázně, 1905 Opava, 1909 České Budějovice a
Jihlava, 1911 Těšín a 1916 Bohumín.

Od 70. let 20. století funguje v ČR sedm tramvajových systémů: v Praze, Brně,
Ostravě, Plzni, Liberci, Olomouci a meziměstská tramvaj mezi Mostem a
Litvínovem. Ve 20. století je patrný trend úbytku tramvajové dopravy na úkor
autobusové. Autobusová městská doprava se od 90. let integruje s příměstskou,
větší roli od začátku 21. století také hraje městská železnice (např. Esko
Praha). Okrajovou roli v systému hromadné dopravy hrají lanové dráhy (Karlovy
Vary, Praha) či vodní doprava (pět pražských přívozů, doprava na Brněnské
přehradě).

Jediným městem v ČR, kde byl vybudován systém městské podzemní dráhy, takzvaného
metra, je Praha. Provoz pražského metra byl zahájen 9. května 1974. Síť tras k
roku 2015 měřila 65,2 km, soupravy zastavovaly v 61 stanicích. Pražské metro
přepraví přes 1,6 milionů cestujících denně. Podle hodnocení Mezinárodní
automobilové federace z roku 2010 má Praha čtvrtou nejkvalitnější městskou
hromadnou dopravu v Evropě (po Mnichovu, Helsinkách a Vídni).

Česko v současnosti snižuje svojí energetickou závislost na hnědém uhlí, která
se negativně projevovala v kvalitě životního prostředí v severních Čechách. V
roce 2005 bylo 65,4 procent elektřiny vyráběno pomocí páry a spalováním (hlavně
uhlí), 30 procent v jaderných elektrárnách a 4,6 procenta z obnovitelných
zdrojů, včetně vodních elektráren. Největším českým energetickým zdrojem je
Jaderná elektrárna Temelín (14 % výroby elektřiny v Česku), další jaderná
elektrárna je v Dukovanech. Česko patří mezi největší vývozce proudu v Evropě, v
roce 2013 vyvezlo asi 17 TWh, což je víc než vyrobí Temelín. ČR je na sedmém
místě na světě ve vývozu elektrické energie a na desátém ve výrobě energie z
jádra.

Zemní plyn do Česka dodává ruská společnost Gazprom, která pokrývá tři čtvrtiny
spotřeby a zbytek dodávají norské společnosti. V lednu 2013 byl otevřen plynovod
Gazela, který přivádí ruský plyn také severní cestou, Česko se tak zbavilo
závislosti na plynu z plynovodů vedoucích přes Ukrajinu, kde byly v minulosti
dodávky několikrát blokovány kvůli sporům Ukrajiny a Ruska. Ropu do Česka
přivádějí ropovod Družba z Ruska a ropovod Ingolstadt z Německa.

Symbolem konzumního životního stylu se staly po revoluci roku 1989 supermarkety
a hypermarkety, které ovládly maloobchodní sféru více než kdekoli jinde v
Evropě.

České hospodářství získává vysoké příjmy z cestovního ruchu. V roce 2001 celkové
výnosy z cestovního ruchu dosáhly 118,13 miliardy korun, což tehdy představovalo
5,5 % HDP. V následujících letech však zájem cizinců o ČR, částečně z důvodu
posílení kurzu české koruny, poněkud opadl. Posléze koruna oslabila; v roce 2016
navštívilo Česko 9,3 milionu turistů ze zahraničí. Praha je pátým
nejnavštěvovanějším městem Evropy, po Londýnu, Paříži, Istanbulu a Římu.

Podle agentury CzechTourism byly v roce 2014 nejnavštěvovanějšími turistickými
cíli v ČR Pražský hrad (1 799 300 turistů), Zoologická zahrada Praha (1 382
200), AquaPalace Praha (845 300), Dolní oblast Vítkovic a Landek Park v Ostravě
(808 900), Staroměstská radnice (včetně orloje) v Praze (739 800), Pivovarské
muzeum a podzemí v Plzni (600 000), Zoologická zahrada Zlín-Lešná (585 100),
Židovské muzeum v Praze (580 000), Petřínská rozhledna v Praze (557 400) a
Zoologická zahrada Ostrava (540 500).

Úspěch pražské zoo souvisí s její prestiží. V roce 2015 uživatelé největšího
cestovatelského serveru TripAdvisor pražskou zoo určili jako čtvrtou nejlepší na
světě. Magazín Forbes ji roku 2008 označil za sedmou nejlepší na světě.

Z hradů a zámků jsou kromě Pražského hradu nejnavštěvovanější zámek Lednice,
zámek Český Krumlov, zámek Hluboká nad Vltavou, hrad Karlštejn, zámek Průhonice,
zámek Dětenice, zámek Konopiště, arcibiskupský zámek a zahrady v Kroměříži a
zámek Loučeň.

Ve Středočeském kraji jsou turistickými lákadly také kostnice v Sedlci v Kutné
Hoře a chrám svaté Barbory tamtéž, hrady Křivoklát, Český Šternberk a Kokořín,
zámky Poděbrady a Veltrusy, v Jihočeském kraji klášter Vyšší Brod, hrady
Rožmberk a Zvíkov, zámky Orlík, Červená Lhota a Jindřichův Hradec, v
Karlovarském kraji hrad Loket, v Ústeckém kraji Památník Terezín, hrad Hazmburk
a zámek Duchcov, v Libereckém hrady Trosky, Grabštejn, Lemberk, Bezděz a zámek
Sychrov, v Královéhradeckém Bílá věž v Hradci Králové, hrad Kost, zámky
Ratibořice, Karlova Koruna a Hrádek u Nechanic, v Pardubickém Soubor lidových
staveb u Hlinska a zámek Pardubice, na Vysočině zámek Telč, v Olomouckém hrad
Bouzov, v Jihomoravském katedrála sv. Petra a Pavla v Brně, hrady Špilberk,
Pernštejn, Veveří a Bítov, ve Zlínském Valašské muzeum v přírodě v Rožnově pod
Radhoštěm, hrad Buchlov a zámek Buchlovice. K nejznámějším pražským
pamětihodnostem patří krom dosud jmenovaných Týnský chrám, Staronová synagoga,
Starý židovský hřbitov, Betlémská kaple, Břevnovský klášter, Stavovské divadlo,
Pražské Jezulátko, Emauzský klášter, palác Kinských, Maiselova synagoga, Pivovar
U Fleků, Španělská synagoga, pražská Loreta, z novějších pak Lennonova zeď či
Žižkovská televizní věž. Krom katedrály sv. Víta patří k turisticky
nejatraktivnějším částem Pražského hradu Zlatá ulička, bazilika sv. Jiří,
Královská zahrada, Letohrádek královny Anny a Starý královský palác.

Nejznámějšími mimopražskými a mimobrněnskými svatostánky jsou katedrála svatého
Václava v Olomouci, Velká synagoga v Plzni, kostel Nejsvětější Trojice ve
Fulneku, katedrála svatého Bartoloměje v Plzni, katedrála Božského Spasitele v
Ostravě a katedrála svatého Štěpána v Litoměřicích.

V ČR je asi 700 muzeí. Největším je Národní muzeum (jeho součástí je
Přírodovědecké muzeum, Historické muzeum, Náprstkovo muzeum asijských, afrických
a amerických kultur a Muzeum české hudby), Moravské zemské muzeum, Židovské
muzeum v Praze, Národní technické muzeum, Uměleckoprůmyslové muzeum v Praze,
Muzeum hlavního města Prahy (vlastní Langweilův model Prahy a spravuje i
Müllerovu vilu), Vojenské technické muzeum Lešany, Muzeum umění Olomouc,
Slovácké muzeum v Uherském Hradišti. K nejnavštěvovanějším patří též Hornické
muzeum v Příbrami a České muzeum stříbra v Kutné Hoře.

Z přírodních památek to jsou Punkevní jeskyně a propast Macocha, soutěsky
Kamenice, Pravčická brána, Koněpruské jeskyně, Bozkovské dolomitové jeskyně či
Jetřichovické vyhlídky.

Mimořádné postavení mají kulturní památky zapsané na seznam světového kulturního
dědictví UNESCO. Kromě již uvedených (Kroměříž, Český Krumlov, centrum Prahy)
jsou to vila Tugendhat v Brně, vesnice Holašovice, historické jádro Kutné Hory,
Lednicko-valtický areál, zámek a zámecký areál Litomyšl, sloup Nejsvětější
Trojice v Olomouci, historické centrum Třebíče (Třebíčská židovská čtvrť a
Bazilika svatého Prokopa) a poutní kostel sv. Jana Nepomuckého na Zelené hoře.

Na seznam nehmotného světového kulturního dědictví UNESCO byly zapsány Jízda
králů na Slovácku a na Hané, sokolnictví, masopustní průvody s maskami na
Hlinecku, slovácký verbuňk a nejnověji, v roce 2016, české loutkářství.

Některé lokality mají zvláštní význam pro spjatost s českými dějinami nebo mýty
- hora Říp, Vyšehrad (zejm. Vyšehradský hřbitov, kde je pohřben Antonín Dvořák i
Bedřich Smetana), hora Blaník, Velehrad spojený s památkou cyrilometodějskou a
velkomoravskou, kostel svatého Václava ve Staré Boleslavi spjatý s legendou o
zabití knížete Václava, pravoslavný chrám svatých Cyrila a Metoděje v Praze, kde
za druhé světové války zahynuli strůjci atentátu na Heydricha.

K oblíbeným turistickým akcím patří Muzejní noc, Noc kostelů, Hradozámecká noc,
rekonstrukce nejslavnějších bitev, jež se odehrály na českém území (bitva u
Slavkova, bitva u Hradce Králové, bitva u Kolína, obléhání Brna Švédy atd.), Dny
NATO v Ostravě či armádní Bahna. Krom toho řada festivalů a veletrhů (viz
příslušný oddíl).

Tradičními turistickými magnety bývala lázeňská města jako Karlovy Vary,
Mariánské Lázně a Františkovy Lázně, ovšem lázeňství se dostalo do krize.
Karlovy Vary si však zachovávají atraktivitu kupříkladu i díky každoročnímu
mezinárodnímu filmovému festivalu. Tato filmová přehlídka založená po druhé
světové válce je dnes největší kulturní akcí v ČR.

Významné rekreační oblasti v ČR jsou České Švýcarsko, Český ráj, Krkonoše a
Šumava.

V roce 2015 žilo v České republice dle Českého statistického úřadu 10 553 843
lidí. Počet obyvatel se dlouhodobě zvyšuje, přestože úmrtnost přesahuje
porodnost - příčinou je migrace, především z Ukrajiny a Slovenska. Migrace do ČR
též převyšuje počet odchodů ze země (v roce 2015 se přistěhovalo 34 900 lidí,
naopak se vystěhovalo 18 900 obyvatel). Průměrný věk činil v roce 2015 41,9
roku. Nejlidnatějším krajem byl Středočeský, s 1 326 876 obyvateli. Byl jediným
krajem, kde žilo více lidí než v Praze. Ta měla 1 267 449 obyvatel.

V posledním sčítání lidu v roce 2011 se 63,7 % obyvatel Česka přihlásilo k české
národnosti (86 % z těch, kteří se k nějaké národnosti přihlásili), která zcela
převažuje ve všech okresech Česka, 4,9 % obyvatel deklarovalo národnost
moravskou a 0,1 % národnost slezskou, v obou případech rovněž hovořící převážně
česky.

Podle názoru Českého statistického úřadu jde o důsledek rozdělení české
národnosti, před sčítáním v roce 1991 ještě jednotné, v důsledku medializace
moravské národnostní problematiky a tedy do jisté míry uměle; politická strana
Moravané tento stav naopak hodnotí jako projev spontánního národního obrození.
Faktem zůstává, že moravskou, částečně slezskou a po určitou dobu i českou a
slovenskou národnost bylo v různých obdobích existence Československa možno
deklarovat jen omezeně (skupina nebyla uváděna v koncových statistikách) nebo
vůbec ne (ke skupině nebylo možno se přihlásit) a teprve v roce 1991, krátce
před rozpadem státu, bylo poprvé plně přihlédnuto ke každé z těchto čtyř
národností jednotlivě.

Česko má jednu z nejméně náboženských populací na světě. V průzkumech projektu
Eurobarometr v roce 2005 odpovědělo 19 % tázaných, že věří v Boha, 50 % věří v
nějakou životní či duchovní sílu a 30 % nevěří v nic z toho.

Podle posledního sčítání lidu z roku 2011 je 3,6 miliónu obyvatel bez vyznání
nebo bez náboženské víry. To je 34,2 % populace. K různým církvím a náboženských
společnostem se přihlásilo necelých 1,5 miliónů obyvatel (13,9 %). Jako věřící,
ale nehlásící se k žádné církvi ani náboženské společnosti se označilo 707 tisíc
osob (6,7 %). Celkově se tak k nějaké víře či vyznání přihlásilo 2,1 miliónů,
tedy 20,6 % obyvatel Česka. Celkem 4,7 miliónu obyvatel (45,2 %) tuto
dobrovolnou kolonku ve sčítacích formulářích nevyplnilo.

Nejpočetnější náboženství v Česku je křesťanství. Největší náboženskou skupinou
byla v roce 2011 římskokatolická církev, která měla 1,08 miliónu věřících
(10,4 %), což je pokles oproti roku 2001, kdy se k ní hlásilo celkem 2,7 miliónu
věřících (26,8 %). Následovaly velké protestantské církve Českobratrská církev
evangelická, s 52 tisíci členů (0,49 %), a Církev československá husitská, s 39
tisíci členů (0,37 %). Vyšší podíl věřících měla ještě Pravoslavná církev, k níž
se přihlásilo 21 tisíc lidí, příznivci jediismu s 15 tisíci, Svědkové Jehovovi s
13 tisíci, Církev bratrská, respektive Křesťanská společenství, obě s 10 tisíci
věřícími. Počet vyznavačů judaismu byl 1 500 obyvatel, k islámu se hlásilo téměř
3 500 lidí. K různým odvětvím buddhismu přes 6 100 osob. K ateismu se přihlásilo
1 075 osob, pohanství deklarovalo 863 osob.

Podíl deklarovaných věřících se od předešlého sčítání lidu roku 2001 značně
snížil. Výrazně klesl i počet osob nedeklarujících žádné náboženství. Oproti
tomu se zvýšil počet osob, které se rozhodly na dobrovolnou otázku neodpovídat.

Geograficky je vyšší koncentrace věřících na jižní a východní Moravě, naopak
severní a severozápadní Čechy vykazují vyšší podíl osob bez vyznání.

Historicky důležitou roli v náboženském vývoji sehrálo husitství, utrakvismus,
Jednota Bratrská (a její součást Moravští bratři). Česká reformace sehrála
významnou roli i v národním obrození, byť moderní český národ se protestantským
nakonec nestal.

V Česku existuje několik etnografických skupin úzce spjatých s krajem, kde žijí,
které se v minulosti lišily některými kulturními rysy a dialektem. V Čechách to
jsou například Chodové, Plzeňáci, Blaťáci a Doudlebové, na Moravě Horáci,
Hanáci, Moravští Chorvati, Moravští Slováci, Podlužáci, Valaši, Laši a další a
ve Slezsku např. Goralé. Tyto rozdíly se začaly, zejména po druhé světové válce,
stírat, některé krajové zvláštnosti se však dosud udržují. Kromě těchto
geograficky rozlišitelných etnografických skupin stojí za zmínku skupiny
víceméně rozptýlené, které také tvoří specifické etnografické skupiny. Jedná se
o romskou a židovskou etnografickou skupinu.

V roce 2015 žilo v České republice přibližně 464 700 cizinců (4,3 %), více než
55% z nich zde mělo udělený trvalý pobyt. Na Prahu a Středočeský kraj připadá
více než polovina z celkového počtu cizinců v ČR. Nejvíce cizinců pocházelo z
Ukrajiny (23 %), ti tak v posledních letech předběhli cizince ze Slovenska,
kteří nyní tvoří 22 % podílu, následují cizinci z Vietnamu (12 %), Ruska (8 %),
Německa (5 %) a Polska (4 %). I tak ale zůstává Česko poměrně etnicky homogenní
zemí oproti průměru Evropské unie - z 28 států je na 24. místě z hlediska
etnické heterogenity. Například v sousedním Německu žil největší počet cizinců v
EU, to jest 7,2 milionů cizinců (9 % populace), v Rakousku 10,8 % a ve Španělsku
12 %.

Takzvanými statutárními městy jsou navíc také Karlovy Vary, Mladá Boleslav,
Chomutov, Přerov, Jablonec nad Nisou a Prostějov. Okresními městy jsou navíc
ještě Benešov, Beroun, Blansko, Bruntál, Břeclav, Česká Lípa, Český Krumlov,
Domažlice, Havlíčkův Brod, Hodonín, Cheb, Chrudim, Jeseník, Jičín, Jindřichův
Hradec, Klatovy, Kolín, Kroměříž, Kutná Hora, Litoměřice, Louny, Mělník, Náchod,
Nový Jičín, Nymburk, Pelhřimov, Písek, Prachatice, Příbram, Rakovník, Rokycany,
Rychnov nad Kněžnou, Semily, Sokolov, Strakonice, Svitavy, Šumperk, Tábor,
Tachov, Trutnov, Třebíč, Uherské Hradiště, Ústí nad Orlicí, Vsetín, Vyškov,
Znojmo, Žďár nad Sázavou. Největšími městy, která nejsou ani statutární, ani
okresní, jsou Třinec, Orlová, Litvínov, Český Těšín, Krnov, Kopřivnice, Bohumín
a Jirkov.

Literární dějiny počínají ústní tradicí, v níž vyniká pověst o praotci Čechovi,
Krokovi, Libuši, Přemyslu Oráčovi a dívčí válce. Počátky české psané literatury
souvisí s činností Konstantina Filozofa a jeho bratra Metoděje na Velké Moravě.
Ti spolu se svými žáky (nejvýznamnějším z nich byl Kliment Ochridský) vytvořili,
ve staroslověnštině a za pomoci písma hlaholice, první české literární památky
(Proglas, Život Metodějův, Život Konstantinův). Po vyhnání této skupiny z Moravy
začala klíčovou roli sehrávat latina, vznikaly v ní legendy (Kristiánova
legenda), kroniky (zejm. Kosmova Kronika Čechů) i jiné žánry (např. Vita Caroli,
vlastní životopis krále Karla IV.). Prvními významnými česky psanými texty byly
Alexandreida a Dalimilova kronika. Prvními autory, kteří psali i česky, a kteří
došli světového věhlasu, byli Jan Hus, jeden ze zakladatelů evropské reformace,
a Jan Amos Komenský, nejvýznamnější představitel humanismu v české literatuře.
Dalšími významnými autory reformace byli Jeroným Pražský a Petr Chelčický. Po
porážce stavovského povstání v bitvě na Bílé hoře roku 1620 nastalo složité
období vytlačování a odumírání češtiny. Proti tomu se v barokní éře postavil
Bohuslav Balbín. Ústup češtiny však zastavil až proces tzv. národního obrození,
který začal na konci 18. století. Klíčovou postavou první etapy obrození byl
lingvista Josef Dobrovský. V druhé etapě to byli Josef Jungmann, který kladl
důraz na jazykovou koncepci národa, a Pavel Jozef Šafařík, představitel
panslovanských tendencí. Tehdy se začala objevovat také již první svébytná
literatura (Jan Kollár, František Ladislav Čelakovský). Proces vyvrcholil ve
třetí etapě, kdy František Palacký a Karel Havlíček Borovský dokončili koncept
českého národa politicky a kdy vznikla i vrcholná díla literární, ať už básnická
(Havlíček, Karel Hynek Mácha, Karel Jaromír Erben), prozaická (Božena Němcová),
či divadelní (Josef Kajetán Tyl, Karel Sabina). Ve druhé polovině 19. století se
literární život začal prudce rozvíjet, vznikaly skupiny s různým programem -
májovci (Jan Neruda, Vítězslav Hálek, Jakub Arbes, Karolína Světlá), ruchovci
(Svatopluk Čech), lumírovci (Jaroslav Vrchlický, Julius Zeyer), realisté (Alois
Jirásek), česká moderna (Antonín Sova, Otokar Březina) či tzv. anarchističtí
buřiči (Viktor Dyk, Petr Bezruč). Od konce 19. století začínala též vzkvétat
německy psaná literatura (zejména v Praze), která se stala světovým fenoménem,
především díky Franzi Kafkovi (Proces, Zámek, Amerika), ale i jiným (Rainer
Maria Rilke, Gustav Meyrink, Franz Werfel, Max Brod, Egon Erwín Kisch, Karl
Kraus, Marie von Ebner-Eschenbachová, Leo Perutz, Ernst Weiss). V první polovině
20. století si vydobyli světový význam i česky píšící tvůrci, především Jaroslav
Hašek (zejm. Osudy dobrého vojáka Švejka) a Karel Čapek (zejm. Válka s mloky).
Silná byla též levicová avantgarda, která se sdružila do spolku Devětsil, který
se věnoval nejprve proletářské poezii, posléze vymyslel směr poetismus, aby
většina autorů nakonec přešla k surrealismu. Členem Devětsilu byl i Jaroslav
Seifert, dosud jediný Čech oceněný Nobelovou cenou za literaturu (roku 1984). K
dalším významným členům patřili Jiří Wolker, Vítězslav Nezval, Vladislav
Vančura, František Halas a Karel Teige. Mimo avantgardní kruhy stáli např. Ivan
Olbracht, Vladimír Holan či Ladislav Klíma. Ve druhé polovině 20. století se
největšího ohlasu dostalo Milanu Kunderovi (zejm. Nesnesitelná lehkost bytí,
Žert) a Bohumilu Hrabalovi. Literatura se tehdy z politických důvodů (zvláště po
sovětské okupaci roku 1968) rozdělila na exilovou, samizdatovou a oficiální. K
významným exilovým autorům krom Kundery patřili Pavel Kohout, Josef Škvorecký a
Arnošt Lustig. Samizdatová literatura se štěpila na disent spjatý zejména s
Chartou 77 (Václav Havel, Ivan Klíma, Ludvík Vaculík) a tzv. underground (Egon
Bondy, Ivan Martin Jirous). Z oficiálních prozaiků dosáhl největšího
mezinárodního věhlasu spolu s Hrabalem Ladislav Fuks. Po sametové revoluci z
roku 1989 toto rozdělení literárního života padlo. Z nových autorů se po roce
1989 nejvíce prosadil Patrik Ouředník a Jáchym Topol.

K významným novinářům krom výše uvedených patřili Julius Fučík, Milena Jesenská
nebo Ferdinand Peroutka.

V ČR je udělována významná mezinárodní literární Cena Franze Kafky. Z domácích
literárních cen patří k nejvýznamnějším Magnesia Litera, Státní ceny za
literaturu a za překladatelské dílo, Cena Jaroslava Seiferta, Cena Jiřího Ortena
či Cena Josefa Škvoreckého.

ČR má unikátní síť veřejných knihoven, nejhustší v Evropě. Je tvořena více než
5400 knihovnami. Ve středu této sítě se nachází Národní knihovna ČR. Sídlí v
pražském Klementinu. K nejcennějším památkám schraňovaným Národní knihovnou ČR
patří rukopis Kodexu vyšehradského (jehož cena se odhaduje na miliardu korun),
Lobkovický graduál, rukopisy středověké pražské univerzity, „Knihy na řetězech“
z knihovny jáchymovské městské školy ze 16. století, Codex pictoricus Mexicanus
misionáře Ignáce Tirsche, autografy Jana Husa a Jakoubka ze Stříbra, sbírka
grafických listů univerzitních tezí, list Gutenbergovy bible z roku 1454,
Opatovický homiliář, Mattioliho herbář ze 16. století, nejstarší tisk na českém
území (latinská Statuta z roku 1349), zlomek Žaltáře z Řezna pocházející z konce
8. století, řecké papyry z 1. století, Svatojiřský antifonář či Velislavova
bible. Zdaleka nejcennější rukopis vzniklý na českém území, perla středověkého
knihařství zvaná Codex gigas (též Ďáblova bible), však byl za třicetileté války
ukořistěn Švédy a do ČR bývá jen výjimečně zapůjčován. Vzácné tisky a rukopisy
(např. Žlutický kancionál) schraňuje též Památník národního písemnictví sídlící
ve Strahovském klášteře, v letohrádku Hvězda a v Petschkově vile v Bubenči.
Památník disponuje mj. rozsáhlou sbírkou ex libris.

České divadelnictví má kořeny již ve středověku. Nejstarším dochovaným
dramatickým dílem s využitím češtiny je zlomek česko-latinské hry ze 14.
století, zvané obvykle Mastičkář. Původně šlo o jakousi mezihru v inscenaci
evangelijních scén - popisuje situaci, kdy jde Ježíšova matka Marie na trh
koupit vonné masti k nabalzamování mrtvého Ježíšova těla. Scéna se však stále
více osamostatňovala a popisovala satiricky poměry v měšťanském prostředí.

V 19. století sehrálo divadlo výraznou roli v národním obrození (Václav Kliment
Klicpera, Josef Kajetán Tyl). Emancipační snahy českého národa se v 2. polovině
19. století projevily otevřením Národního divadla v Praze v roce 1883. Národní
divadlo od té doby uvádí jak opery tak činohry. V 90. letech 19. století
pronikaly do českého divadla evropské literární směry, zejména realismus, který
reprezentoval Ladislav Stroupežnický, především svou vesnickou veselohrou Naši
furianti, a posléze zejména bratři Mrštíkové svou Maryšou. Také Gabriela
Preissová přinesla na česká jeviště silná témata (Gazdina Roba, Její
pastorkyňa). Za tuto moderní dramatiku bojoval zejména režisér Jaroslav Kvapil,
který se též prezentoval jako dramatik (Princezna Pampeliška).

V první polovině 20. století došlo k rozvoji avantgardního divadla
reprezentovaného Osvobozeným divadlem Jiřího Voskovce a Jana Wericha, nebo
Emilem Františkem Burianem, Jiřím Frejkou, Jindřichem Honzlem či Jiřím Mahenem.
Na světových jevištích se nejvíce prosadily hry Karla Čapka (R.U.R., Věc
Makropulos), nebo Františka Langera (Periférie).

Ve druhé polovině 20. století získal výjimečný mezinárodní ohlas projekt Alfreda
Radoka Laterna magika, první multimediální umělecký projekt na světě, připravený
původně pro světovou výstavu Expo 58. Vznikl též fenomén divadel malých forem:
Semafor (Jiří Suchý a Jiří Šlitr), divadlo Na zábradlí (Jan Grossman, Ivan
Vyskočil), Činoherní klub (Ladislav Smoček), Husa na provázku, Ypsilonka (Jan
Schmid), Divadlo Sklep či divadlo Járy Cimrmana (Zdeněk Svěrák, Ladislav
Smoljak). V 60. letech se nejúspěšnějším dramatikem stal Pavel Kohout (zejm.
August, August, august), absurdní drama reprezentoval Václav Havel. Ve Zlíně se
narodil známý britský dramatik Tom Stoppard.

V éře němého filmu hranice vlasti překročil věhlas odvážných filmových projektů
Gustava Machatého Erotikon (1929) a Extase (1933).

Mezinárodního ohlasu dosáhla v 60. letech 20. století československá nová vlna
(Miloš Forman, Věra Chytilová, Jiří Menzel, Ján Kadár, Elmar Klos, Jaromil
Jireš, František Vláčil, Vojtěch Jasný, Juraj Jakubisko, Juraj Herz, Ivan
Passer, Jan Němec). Klíčovými snímky československé nové vlny byly Ostře
sledované vlaky, Obchod na korze, Lásky jedné plavovlásky, Hoří, má panenko,
Sedmikrásky, Černý Petr, Skřivánci na niti, Markéta Lazarová, Až přijde kocour,
Spalovač mrtvol, Transport z ráje, Rozmarné léto, Všichni dobří rodáci, Démanty
noci, Intimní osvětlení, Žert či O slavnosti a hostech.

Vážnější umělecké ambice se podařilo ve stejné době naplnit také Karlu Kachyňovi
(Ucho), Otakaru Vávrovi, Jiřímu Krejčíkovi (Vyšší princip) či Karlu Zemanovi
(Vynález zkázy).

30. až 50. léta a posléze 70. až 80. léta ovšem svědčila více populárnímu filmu
než uměleckému, s nadčasovou elegancí tohoto prostoru využili třeba režiséři
Bořivoj Zeman, Oldřich Lipský, Václav Vorlíček (Tři oříšky pro Popelku), Martin
Frič a Ladislav Smoljak, scenáristé Jiří Brdečka (Limonádový Joe, Adéla ještě
nevečeřela), Miloš Macourek, Zdeněk Svěrák nebo skladatelé filmové hudby Zdeněk
Liška, Luboš Fišer a Petr Hapka.

Snímky Obchod na korze (1965), Ostře sledované vlaky (1967) a Kolja (1996)
získaly Oscara za nejlepší neanglicky mluvený film, šest dalších filmů se
dostalo do užší nominace: Lásky jedné plavovlásky (1966), Hoří, má panenko
(1968), Vesničko má středisková (1986), Obecná škola (1991), Musíme si pomáhat
(2000) a Želary (2003).

Mezinárodního věhlasu došel český loutkový a animovaný film (Jiří Trnka, Hermína
Týrlová, Zdeněk Miler, Jan Švankmajer (zejm. Něco z Alenky), Břetislav Pojar). K
této tradici patří i televizní cyklus Večerníčků, na němž spolupracovali i
přední výtvarníci jako Adolf Born, Zdeněk Smetana či Vladimír Jiránek.

Filmové ateliéry Barrandov patří k největším v Evropě. Po roce 1990 je využívají
zejména zahraniční produkce, vznikaly v něm mj. filmy Mission: Impossible,
Casino Royale, Letopisy Narnie: Princ Kaspian, Letopisy Narnie: Lev, čarodějnice
a skříň, Dítě číslo 44, Hannibal – Zrození, Iluzionista, Vetřelec vs. Predátor,
Agent bez minulosti aj.

Česká hudba má své kořeny v nejméně 1000 let staré duchovní hudbě. Nejstarší
duchovní píseň v českých zemích byla staroslověnská: Hospodine, pomiluj ny.
Vznikla na konci 10. století, nebo počátku 11. století. Původ je zřetelně
staroslověnský, pronikly do ní ovšem i prvky staročeštiny (patrně v průběhu
času).

První duchovní píseň ve staročeštině Svatý Václave, vévodo české země (též
Svatováclavský chorál) vznikla ve 12. století. Zapsána byla ale až ve 14.
století v kronice Beneše Krabice z Veitmile. Podobně významná je Ostrovská
píseň. Zabývá se přítomností Krista ve svátosti oltářní. Zapsána byla v kodexu
kláštera z Ostrova u Davle, podle prvního verše se jí též říká Slovo do světa
stvorenie. Má na rozdíl od svatováclavského chorálu již složitější básnickou
formu.

Významným centrem středověké hudby byla Šumava. První hudební paměti zde
pocházejí z knihovny cisterciáckého kláštera ve Vyšším Brodě, založeného roku
1259. Například rukopis č. 42 z roku 1410 zde popisuje píseň Jezu Kriste, ščedrý
kněže, kterou si zpívali také husité. Husitskou písňovou tvorbu, tedy tvorbu
přelomu 14. a 15. století, zachoval Jistebnický kancionál (zejm. Ktož jsú boží
bojovníci a Povstaň, povstaň veliké město pražské).

Důležitou etapou ve vývoji české hudby bylo baroko (17. a 18. století). Tehdy se
hudba ustavila jako samostatný profesionální obor. Za první české hudební
skladatele lze považovat barokní tvůrce jako byli Heinrich Biber, Antonín
Rejcha, Jan Václav Stamic, Josef Mysliveček, Jan Dismas Zelenka, Jan Ladislav
Dusík, Jiří Antonín Benda, František Xaver Richter, Jan Křtitel Vaňhal,
František Xaver Brixi, Leopold Koželuh či Adam Michna z Otradovic. V národním
obrození na barokní hudbu bezprostředně navázali Jan Jakub Ryba či Václav Jan
Křtitel Tomášek.

Toto byla základna, na níž se ve druhé polovině 19. století mohli postavit
klíčoví autoři moderní české vážné hudby, především Bedřich Smetana (zejm. Má
vlast, Prodaná nevěsta) a Antonín Dvořák, nejslavnější český skladatel ve světě
(zejm. Novosvětská, Rusalka, Slovanské tance).

Tradice pak pokračovala s neztenčenou silou: Leoš Janáček (Jenůfa, Káťa
Kabanová), Bohuslav Martinů, Josef Suk, Vítězslav Novák, Zdeněk Fibich, Josef
Bohuslav Foerster, Alois Hába, Ervín Schulhoff, Pavel Haas, Viktor Ullmann či
Petr Eben. Na Moravě se narodil světově proslulý skladatel Gustav Mahler, v
Hollywoodu se prosadil další moravský rodák Erich Korngold, v Praze se narodil
klavírní virtuóz Ignaz Moscheles, z vídeňské české komunity vzešel Ernst Křenek.

Prosadili se i interpreti. Dirigenti Rafael Kubelík, Václav Talich, Václav
Neumann nebo Karel Ančerl. Houslisté Jan Kubelík, František Benda, Vojtěch Živný
nebo Jan Křtitel Václav Kalivoda. Violoncellista David Popper či cembalistka
Zuzana Růžičková. Také pěvkyně Ema Destinnová, z těles pak orchestr Česká
filharmonie.

Krátce po druhé světové válce také vznikl významný hudební festival vážné hudby
Pražské jaro, který se tradičně koná v Rudolfinu.

Češi se ve 20. století ujali i v nových žánrech. V jazzu Jaroslav Ježek, v
operetě Oskar Nedbal či Rudolf Friml, v populární hudbě Jan Hammer nebo Karel
Svoboda, v hudbě folkové Karel Kryl či Jaromír Nohavica. V reakci na populární
dechovou hudbu rakouskou (zejména vojenskou) se rozvinula i její specifická
česká verze, především díky Františku Kmochovi. Ve světě nejznámější české
melodie jsou dodnes právě ty dechovkové (zejm. Vjezd gladiátorů Julia Fučíka a
Škoda lásky Jaromíra Vejvody).

U prvního a také zdaleka nejslavnějšího českého výtvarného díla autora neznáme.
Jde o sošku Věstonické venuše, patrně nejstarší keramickou sošku na světě, která
vznikla v mladším paleolitu a byla nalezena roku 1925 na jižní Moravě.

Většina výtvarných umělců však byla anonymních ještě v éře gotické, malířství
bylo tehdy ostatně vnímáno jako řemeslo, v němž autor není tak podstatný, a
nikoli jako umění. O umělcích této doby hovoříme za pomoci pojmů jako Mistr
litoměřického oltáře, Mistr třeboňského oltáře, Mistr vyšebrodského oltáře či
Mistr Theodorik.

Autorské malířství přišlo na scénu v baroku. K nejvýznamnějším českým barokním
malířům patřili Karel Škréta, Jan Kupecký a Petr Brandl. Zcela zvláštní
postavení měl Václav Hollar, který proslul svými rytinami. Vrcholná sochařská
díla v té éře vytvořili Matyáš Bernard Braun a Ferdinand Maxmilián Brokoff.

V první polovině 19. století probíhal proces českého národního obrození, ovšem
obrozenci na malířství nekladli takový důraz jako na literaturu, divadlo či
vědu. Malířství zůstávalo na pozici řemesla, přičemž v krajinářství vynikal
Josef Matěj Navrátil, v portrétu a zátiší Karel Purkyně.

Zlom přišel v polovině 19. století, kdy do českých zemí dorazila vlna romantismu
a realismu. Nejvýznamnějším představitelem malířského romantismu byl Josef
Mánes, dnes známý především díky výzdobě pražského orloje. Realistickou malbu
zvolil například Jaroslav Čermák.

Se 70. a 80. lety nastoupila tzv. Generace Národního divadla, tedy tvůrci, kteří
se nějak podíleli na výzdobě právě stavěné "Zlaté kapličky": Mezi nimi se
největšího mezinárodního ohlasu dostalo Mikoláši Alšovi. K dalším členům
generace patřili Vojtěch Hynais, Julius Mařák, Václav Brožík, Jakub Schikaneder,
František Ženíšek či Josef Tulka. K této generaci patřil i sochař Josef Václav
Myslbek.

Většina z autorů Generace Národního divadla nadále oscilovala mezi romantickou a
realistickou malbou, zejména krajiny. To však brzy některým autorům nestačilo.
Krajinář Antonín Chittussi začal měnit techniku krajinomalby až tak, že se
dostal na pokraj impresionismu. Vrcholným představitelem tohoto směru se pak
stal Antonín Slavíček. Dílo Luďka Marolda je zase někdy označováno za předzvěst
malby secesní.

Právě secese pak patří ke klíčovým směrům, které se vynořily na konci 19.
století. V českém prostředí sehrála mimořádnou roli. Její hlavní představitel,
Alfons Mucha, je dnes nejznámějším českým malířem ve světě. Mucha se proslavil
krom svých známých plakátů také cyklem 20 velkoformátových obrazů Slovanská
epopej, která shrnuje dějiny českého národa a Slovanů. Vystavena je ve
Veletržním paláci v Praze, bývala v Moravském Krumlově. K secesi lze řadit i
dílo Maxe Švabinského a Jana Preislera. Patří k ní i významní sochaři: František
Bílek, Jan Štursa či Ladislav Šaloun.

Secese provokovala svým sklonem k užitkovosti, avšak jinak ctila techniky
klasické a akademické. Proti těm se však na konci století začaly bouřit nové
směry. Především expresionismus. Do české expresionistické skupiny Osma patřili
Bohumil Kubišta, Emil Filla či Otakar Kubín. Členové Osmy pak přecházeli ke
kubismu, dalšímu novému avantgardnímu směru.

Právě avantgarda začala v první polovině 20. století určovat směr. Od kubismu k
čisté abstraktní malbě došel František Kupka. Doznívající kubismus hledající
nové formy vyjádření byl pěstován ve skupině Tvrdošíjní (zejm. Josef Čapek, Jan
Zrzavý a sochař Otto Gutfreund). Členové avantgardního Devětsilu se pak nadchli
pro surrealismus (Toyen, Jindřich Štyrský, Josef Šíma).

Avantgardě navzdory si svou cestou šel Josef Lada - a i on dnes patří k
nejslavnějším českým malířům ve světě.

Ve druhé polovině 20. století autoři povětšinou rozvíjeli objevy avantgardní
revoluce - v abstraktní tvorbě to byl například Vladimír Vašíček, část díla jí
věnoval Oldřich Lajsek, Mikuláš Medek, Vladimír Boudník aj. Na surrealistickou
hravost, zejména ve svých známých kolážích, navazoval v exilu působící Jiří
Kolář či doma tvořící Jan Švankmajer. Zcela nového směru zvaného pop-art se
dotkl Kája Saudek. Na konci 80. let vystoupili členové skupiny Tvrdohlaví (Jiří
David, Petr Nikl, Jaroslav Róna).

Nejznámějšími představiteli české umělecké fotografie jsou František Drtikol,
Josef Sudek, Jan Saudek či Josef Koudelka. Zvláštním fenoménem v umělecké
fotografii je Miroslav Tichý.

V českém výtvarném umění hraje významnou roli knižní ilustrace, karikatura a
kreslený film. Mistrem karikatury byl František Gellner, v knižní ilustraci
vynikli Viktor Oliva, Josef Lada, Jiří Trnka, Zdeněk Burian, Adolf Born či Květa
Pacovská, která za knižní ilustrace roku 1992 získala Cenu Hanse Christiana
Andersena od Mezinárodního sdružení pro dětskou knihu. V kresleném filmu se
prosadili Zdeněk Smetana či Zdeněk Miler.

K významným německým malířům narozeným v českých zemích patřili Anton Raphael
Mengs, Gabriel Max, Josef Führich či Emil Orlik.

Nejcennější díla českého výtvarného umění se snaží shromažďovat Národní galerie.
Z děl zahraničních autorů v jejím vlastnictví patří k nejcennějším Růžencová
slavnost Albrechta Dürera, Adam a Eva Lucase Cranacha staršího, autoportrét
Henri Rousseaua, Rembrandtův Učenec v pracovně, Šimon a malý Ježíš Petra
Brandla, Milenci Augusta Renoira, Panny Gustava Klimta, Zelená pšeničné pole s
cypřiši Vincenta van Gogha, autoportrét Ilji Repina, V Moulin Rouge Henri de
Toulouse-Lautreca či Vzpomínka na Le Havre Pabla Picassa. Národní galerie
vystavuje ve Šternberském paláci, Schwarzenberském paláci, klášteře sv. Jiří,
Jízdárně Pražského hradu, Salmovském paláci, Anežském klášteře, paláci Kinských,
Veletržním paláci, v domě U černé matky Boží, na zámku Zbraslav, v klášteře ve
Žďáru nad Sázavou a na zámku Fryštát. K dalším významným galeriím patří Moravská
galerie (vystavuje v pěti budovách: Místodržitelský palác, Pražákův palác,
Uměleckoprůmyslové muzeum, Jurkovičova vila v Brně a Rodný dům Josefa Hoffmanna
v Brtnici u Jihlavy) a Galerie hlavního města Prahy (dům U Zlatého prstenu, dům
U Kamenného zvonu, Staroměstská radnice, Bílkova vila, Dům Františka Bílka v
Chýnově, Městská knihovna na Mariánském náměstí, Trojský zámek).

K nejznámějším sochám v ČR patří Šalounova socha Jana Husa na Staroměstském
náměstí, Myslbekův pomník knížete Václava na Václavském náměstí, Zoubkův Pomník
obětem komunismu na Petříně, Kafkova socha Jana Žižky v Národním památníku na
Vítkově (největší jezdecká socha v Evropě). Největší českou sochou všech dob byl
Stalinův pomník na Letné, který však na svém místě stál jen v letech 1955-1962.
Dnes se na jeho místě nachází Pražský metronom. V poslední době se velmi
oblíbenou u turistů stala Černého Hlava Franze Kafky u obchodního centra
Quadrio. Černý na sebe strhl pozornost také svou provokací Entropa. Anna Chromy
v Praze u Stavovského divadla instalovala jeden ze svých Plášťů svědomí.

Gotická architektura v českých zemích vrcholila za Karla IV. Ten nechal v Praze
postavit ve vrcholně gotickém slohu Karlův most a rozjela se velkorysá výstavba
katedrály sv. Víta, s pomocí architekta Petra Parléře a jeho syna Jana Parléře.
Jako schránku nových korunovačních klenotů, které nechal Karel vytvořit, dal ve
středních Čechách vystavět hrad Karlštejn, jehož architektem byl Matyáš z
Arrasu.

Dalšího vrcholu dosáhla gotika v éře vlády Jagellonců (též se hovoří o
vladislavské či jagellonské gotice). Vladislav Jagellonský zahájil velkolepou
přestavbu Pražského hradu a povolal ze Saska stavitele Benedikta Rejta, který v
Čechách mimo jiné vytvořil Vladislavský sál a chrám svaté Barbory v Kutné Hoře,
na jehož výstavbě se podílel další známý stavitel Matěj Rejsek, autor pražské
Prašné brány. Antonín Pilgram v té době zanechal otisky pozdní gotiky v Brně.
(viz též Gotická architektura v Česku)

Také v éře barokní v českých zemích působili významní architekti jako Carlo
Lurago (Klementinum), Francesco Caratti (Černínský palác), Jan Baptista Mathey
(Arcibiskupský palác, Toskánský palác, letohrádek v Tróji), Jan Blažej
Santini-Aichel (kostel na Zelené hoře), František Maxmilián Kaňka (Karlova
Koruna), Kryštof Dientzenhofer (kostel svaté Markéty v Břevnovském klášteře)
nebo jeho syn Kilián Ignác Dientzenhofer (malostranský i staroměstský kostel sv.
Mikuláše). (viz též Barokní architektura v Česku)

Významná byla v české architektuře vlna secese na přelomu 19. a 20. století
(zejm. Obecní dům v Praze, z architektů Antonín Balšánek, Osvald Polívka, Josef
Fanta, Jan Letzel), těsně před válkou pak kubismu, což bylo českou specialitou
(dům U Černé Matky Boží Josefa Gočára, Kovařovicova vila Josefa Chochola).

Od 20. let 20. století architektura tíhla k funkcionalismu (Veletržní palác v
Praze, Baťův mrakodrap ve Zlíně, vila Tugendhat v Brně), k jeho představitelům
patřili Jan Kotěra a Josef Gočár. V Praze v té době pracoval i významný
slovinský architekt Josip Plečnik (zejm. kostel Nejsvětějšího Srdce Páně na
náměstí Jiřího z Poděbrad v Praze). Pavel Janák se tehdy rovněž pokusil vytvořit
"národní sloh", kombinaci lidové a moderní architektury (zejm. krematorium v
Pardubicích a palác Adria v Praze). Podobnou cestou šel Dušan Jurkovič.

V 50. letech 20. století byl vyžadován jako oficiální styl socialistický
realismus (též zvaný sorela). Charakteristickými stavbami v jeho duchu jsou
hotel Jalta na Václavském náměstí či sídliště Poruba v Ostravě. Specifickou
odnoží sorely byl tzv. stalinský neoklasicismus, který u nás reprezentuje hotel
Internacional v pražských Dejvicích. Na konci 50. let se však v architektuře (a
ovšem i v designu) prosadil styl nový, zvaný bruselský - to podle toho, že byl
představen na světové výstavě Expo 58 v Bruselu. Vyznačoval se oblými tvary a
skleněnými fasádami. Typickou stavbou v bruselském stylu byl především výstavní
pavilon Expa (dnes již neexistující) a budova české restaurace na Expu (dnes se
nachází v Letenských sadech v Praze). Dalšími důležitými stavbami bruselského
stylu byly pavilon Z na brněnském výstavišti, plavecký stadion v Podolí či
nádraží v Havířově. Na konci 60. let však bruselský styl vytlačila česká verze
brutalismu. Ceněny jsou zejména projekty z dílny Věry Machoninové a jejího
manžela Vladimíra Machonina (dům bytové kultury v Praze, hotel Thermal v
Karlových Varech, obchodní dům Kotva v Praze, velvyslanectví ČSSR v Berlíně). Z
dalších brutalistických staveb je připomínáno zejména československé
velvyslanectví v Londýně architektů Jana Bočana, Jana Šrámka a Karla
Štěpánského, hotel Intercontinental v Praze od Karla Bubeníčka a Karla Filsaka
či stavby Karla Pragera (budova bývalého Federálního shromáždění, Nová scéna
Národního divadla). Nejoceňovanější stavbou této doby však byl vysílač na
Ještědu od Karla Hubáčka.

V polistopadové architektuře výraznou roli sehrálo dílo Franka Gehryho a Vlado
Miluniće Tančící dům v Praze, které přímo inicioval Václav Havel, a jež bývá
uváděno jako symbol postmoderní architektury. Z významných světových architektů
v té době v Praze tvořil ještě Jean Nouvel (Zlatý Anděl na pražském Smíchově) či
Ricardo Bofill, který se podílel na modernizaci kdysi dělnického Karlína (Corso
Karlín aj.). V přípravách je projekt proměny okolí Masarykova nádraží, který
vypracovala držitelka Pritzkerovy ceny Zaha Hadidová. Z projektů domácích
architektů si největší kredit získal projekt Národní technické knihovny v
pražských Dejvicích. Hojně diskutovaný projekt nové budovy Národní knihovny Jana
Kaplického zůstal jen na papíře.

Českými rodáky byli i významní architekti Adolf Loos, Josef Hoffmann, Joseph
Maria Olbrich či Balthasar Neumann. Podíleli se na rozvoji zejména Vídně, stejně
jako český stavitel Josef Hlávka.

V sedmdesátých a hlavně osmdesátých letech se v Česku objevilo nové odvětví
kulturní tvorby – počítačové hry. To se začalo rozvíjet hlavně po roce 1994, kdy
vyšlo Tajemství Oslího ostrova. Poté následovaly, v Česku poměrně úspěšné a
populární hry jako Dračí historie, Fish Fillets či Brány Skeldalu. V roce 1999
se povedlo v zahraničí uspět hře Hidden & Dangerous. V příštích letech
následovaly mezinárodně úspěšné herní tituly, jako Operace Flashpoint, Mafia:
The City of Lost Heaven či Vietcong. Ke světoznámým českým hrám patří dvojka a
trojka Mafie, Euro Truck Simulator a jeho dvojka, American Truck Simulator, ArmA
(plus dvojka a trojka), Silent Hill: Downpour, Machinarium, 18 Wheels of Steel,
DayZ, Bus Driver či Botanicula. V Česku funguje několik světově známých herních
studií, jako 2K Czech, Bohemia Interactive Studio, SCS Software, Amanita Design
nebo Madfinger Games. Od roku 2010 jsou české hry oceňovány na Anifilmu v rámci
soutěže Česká hra roku a v letech 2011 až 2013 v rámci soutěže Booom. Lze se
setkat s názorem, že videohry jsou největším kulturním exportem České republiky.

Krom kultury vysoké a lidové se v českých zemích, jako všude jinde, rozvíjela od
počátků 19. století i kultura populární. Některé popkulturní fenomény jsou pevně
usazeny v českém kolektivním vědomí a slouží nezřídka i k národní
sebeidentifikaci. Anketa České televize Kniha mého srdce z roku 2009 například
ukázala masovost obliby literárních postav, jako jsou sluha Saturnin z
humoristického románu Zdeňka Jirotky, Švejk z románu Haškova či Rychlé šípy z
chlapeckých románů a komiksů Jaroslava Foglara. Podobná anketa o Největšího
Čecha zase ukázala roli humoristického fenoménu Járy Cimrmana. Význačnou roli
sehrála též dvojice loutek, které vytvořil za první republiky Josef Skupa:
Spejbl a Hurvínek. Skupa tím navázal na velkou českou loutkářskou tradici,
spjatou mimo jiné se jménem Matěje Kopeckého. Z dětské literatury vzešla podobně
populární postavička Ferdy Mravence (a jeho souputníka Brouka Pytlíka), kterou
stvořil Ondřej Sekora. K nejpopulárnějším českým komiksům patří Čtyřlístek.
Zdrojem podobných popkulturních fenoménů se v 2. polovině 20. století stal film
a především televize - cyklus televizních Večerníčků přinesl populární
postavičky jako Krteček Zdeňka Milera, Bob a Bobek či Pat a Mat Vladimíra
Jiránka, Maxipes Fík Jiřího Šalamouna, Křemílek a Vochomůrka či Rákosníček
Zdeňka Smetany, Mach a Šebestová Adolfa Borna či Rumcajs Radka Pilaře. Televizní
a filmová tvorba pro děti 70. a 80. let 20. století zase přinesla fenomény jako
Pan Tau, Arabela či Návštěvníci. Nejvýraznější postavou české pop-music, která
se začala formovat od 50. let, je dlouhodobě zpěvák Karel Gott. Často se ve
světě prosazují české modelky, k nimž patří Karolína Kurková, Eva Herzigová,
Pavlína Pořízková, Petra Němcová, Taťána Kuchařová, Daniela Peštová a Alena
Šeredová.

V ČR existuje systém veřejnoprávních médií, která jsou ze zákona placena z
veřejných peněz (koncesionářské poplatky), s jen omezenou možností vlády a
správy je ovlivňovat. K takovým médií patří Česká televize (navazuje na státní
Československou televizi, jejíž vysílání započalo roku 1953), Český rozhlas
(Československý rozhlas začal vysílat roku 1923) a Česká tisková kancelář, která
ovšem není placena z koncesionářských poplatků.

Nejsledovanější hlavní zpravodajský pořad vysílá TV Nova. První soukromá
televizní stanice Premiéra TV (později Prima TV) vznikla roku 1993. Rok poté
začala vysílat TV Nova. Kanály veřejnoprávní televize (ČT1, ČT2, ČT sport,
ČT :D, ČT art, ČT24), majitele Novy, tedy CET 21 (Nova, Nova Cinema, Nova
Action, Nova 2, Nova Gold, Nova Sport 1, Nova Sport 2, Nova International) a FTV
Prima (Prima, Prima Cool, Prima Love, Prima Zoom, Prima Max, Prima Comedy
Central) trhu i po digitalizaci vysílání dodnes dominují, v roce 2015 například
dosáhly souhrnné sledovanosti 82 %. Velké trojce nejúspěšněji konkuruje TV
Barrandov (kanály Barrandov, Kino Barrandov, Barrandov Plus, Barrandov Muzika).

Nejčtenějšími deníky jsou Blesk, Mladá fronta Dnes, Právo, Deník, Aha! a Lidové
noviny. Nejčtenějším zdarma rozdávaným deníkem je Metro. Nejprodávanější
nebulvární časopisy jsou Reflex, Téma, Epocha, Týden, Květy, Respekt a Enigma. Z
dětských časopisů se drží Sluníčko, ABC a Mateřídouška.

Historický význam měly Národní listy, Právo lidu, České slovo (později Svobodné
slovo a Slovo), Zemědělské noviny, Práce, Lidová demokracie či Mladý svět. Váhu
měly v minulosti i literární časopisy a intelektuální revue jako Přítomnost či
Tvorba ve 20. a 30. letech 20. století, či Literární noviny v 60. letech 20.
století. K zaniklým časopisům pro mládež patří Mladý hlasatel či Junák, do nichž
přispíval Jaroslav Foglar, nebo Ohníček.

Nejúspěšnějšími stanicemi veřejnoprávního rozhlasu jsou Radiožurnál a ČRo
Dvojka. Nejposlouchanějšími soukromými rádií jsou Impuls, Evropa 2 a Frekvence
1.

Českému internetu kraluje vyhledávač Seznam.cz. Největšími zpravodajskými weby
jsou Idnes.cz a Novinky.cz. Nejnavštěvovanější kulturní stránkou je filmová
databáze ČSFD.cz. Česká wikipedie vznikla roku 2002. V současnosti je co do
počtu hesel největší českou encyklopedií v historii.

Kulturní a společenské dění pravidelně vrcholí na různých festivalech a
přehlídkách. K největším festivalům vážné hudby patří Pražské jaro, Smetanova
Litomyšl a Janáčkovy Hukvaldy. V oblasti jazzu je to Jazz Goes to Town v Hradci
Králové, Bohemia JazzFest pořádaný v různých městech současně a Prague Proms.

Největším tanečním festivalem je Tanec Praha. V oblasti výtvarného umění je to
přehlídka Pražské bienále. Velkou tradici má festival scénografie Pražské
Quadriennale. Zcela zvláštní výtvarnou akcí je pak Festival světla Signal,
pravděpodobně nejnavštěvovanější kulturní akce v ČR.

K velkým divadelním akcím patří tradiční festival amatétského divadla Jiráskův
Hronov. Loutkářská Chrudim je nejstarší loutkářský festival na světě. Na loutky
je zaměřena též Skupova Plzeň. Na moderní cirkus a akrobacii Letní Letná.
Divadlo i hudbu spojuje festival v bohnické psychiatrické léčebně Mezi ploty.
Největšími knižními akcemi jsou Svět knihy a Festival spisovatelů Praha.

V oblasti rockové a popové hudby jsou největšími festivaly Rock for People,
Colours of Ostrava, Trutnov Open Air Festival, Benátská noc, Hrady CZ, Votvírák,
United Islands of Prague, Sázavafest, Rock for Churchill, Footfest, Keltská noc
či Mácháč. V oblasti rapu a hip hopu je největší akcí Hip Hop Kemp u Hradce
Králové, největšími metalovými festivaly jsou Masters of Rock ve Vizovicích a
Brutal Assault v Josefově, v oblasti taneční hudby Beats for Love ve
Vítkovicích, Let It Roll a Mighty Sounds. Největší akcí lidové hudby je tradičně
Mezinárodní folklorní festival Strážnice.

Největším a nejtradičnějším filmovým festivalem je Mezinárodní filmový festival
Karlovy Vary. Jemu se snaží širokým záběrem konkurovat Febiofest. Další
festivaly mají užší žánrové zaměření - na dětský film se zaměřuje Film festival
Zlín, na film kreslený a loutkový Anifest, na film dokumentární Jeden svět a
Jihlava, výhradně české filmy mohou na festival Finále Plzeň. Dlouhou tradici má
mezinárodní televizní festival Zlatá Praha.

Tradičními přehlídkami průmyslovými jsou brněnský strojírenský veletrh a
zemědělská výstava Země živitelka v Českých Budějovicích.

Ke společensko-kulturním událostem patří rovněž udílení různých cen. Největší
prestiži se těší cena Český lev pro filmaře, Ceny Thálie pro divadelníky, Ceny
Anděl pro hudebníky, Sportovec roku či ceny Česká hlava pro vědce.

Zakladatelem české vzdělanosti byl Konstantin Filozof, první významný myslitel
působící na českém území. Významnými středověkými teology byli Jan Hus, Jeroným
Pražský a Petr Chelčický. Jan Amos Komenský podstatným způsobem přispěl k
rozvoji moderní pedagogiky, především ve spisech Didaktica magna (Velká
didaktika), Janua linguarum reserata (Dveře jazyků otevřené), Orbis pictus (Svět
v obrazech) a Schola ludus (Škola na jevišti). Židovskou středověkou vzdělanost
reprezentoval především rabbi Löw, jenž vstoupil i do českých pověstí (se svým
golemem). Nejvýznamnějším historikem, filozofem a intelektuálem barokní éry (18.
století) byl Bohuslav Balbín.

Výraznou roli v národním obrození (1. polovina 19. století) sehrála jazykověda
(Josef Dobrovský, Josef Jungmann, Pavel Jozef Šafařík, Ján Kollár, František
Ladislav Čelakovský), historiografie (Gelasius Dobner, František Palacký) a
folkloristika (Karel Jaromír Erben). Ve druhé polovině století sílu české
vzdělanosti manifestoval Ottův slovník naučný (vydáván od roku 1888). K vůdčím
osobnostem českého intelektuálního života té doby patřil filozof Tomáš Garrigue
Masaryk a jeho okruh kolem časopisu Čas (Jan Herben, Jan Gebauer). Právě tento
okruh odstartoval tzv. rukopisné spory roku 1886 a spor o smysl českých dějin
roku 1912, právě v těchto diskusích český národ tehdy nejvíce ohmatával svou
identitu. Významným intelektuálem byl i Konstantin Jireček, který rozvinul obor
byzantologie (viz např. Jirečkova linie) a sehrál významnou roli v bulharském
národním obrození, nebo vynikající orientalista a archeolog Alois Musil
(bratranec slavného rakouského spisovatele Roberta Musila). Velkou společenskou
roli sehrával národopisec Vojta Náprstek či etnograf Emil Holub.

Navzdory rozvoji, mnozí nadaní rodáci, zejména německy mluvící, v té době české
země opouštěli a uplatňovali se ve Vídni a jinde. Příkladem mohou být filosof
Edmund Husserl, psychoanalytik Sigmund Freud, ekonom Joseph Schumpeter,
marxistický teoretik Karl Kautsky, právní teoretik Hans Kelsen, ekonom Eugen
Böhm von Bawerk, psycholog Max Wertheimer, hudební teoretici Eduard Hanslick a
Guido Adler, jazykovědec Julius Pokorny či filozof Herbert Feigl. Odcházeli ale
i někteří česky mluvící, jako historik umění Max Dvořák či antropolog Aleš
Hrdlička. Naopak v Praze po celý život zůstal filozof Bernard Bolzano.

Za první republiky vědeckých úspěchů dosáhl orientalista Bedřich Hrozný, který
rozluštil jazyk Chetitů, archeolog Karel Absolon objevil proslulou Věstonickou
venuši, významným archeologem byl i Lubor Niederle. Mimořádný rozkvět zažívala
jazykověda, v Praze se ustavil tzv. Pražský lingvistický kroužek (Vilém
Mathesius, Roman Jakobson, Jan Mukařovský, Bohuslav Havránek, René Wellek),
který prosazoval strukturalistický přístup k jazyku a světu.

Nacistická okupace ze země vyhnala i významné budoucí myslitele, sociologa
Ernesta Gellnera a filozofa Viléma Flussera.

V 60. letech 20. století zájem světa budil neortodoxní marxismus, který byl
hlavním ideovým zázemím Pražského jara 1968, a který reprezentovali zejména
Karel Kosík (spis Dialektika konkrétního) či Eduard Goldstücker. V 70. letech to
byly spíše myšlenky filozofa Jana Patočky, které se staly ideovou základnou
Charty 77, či filozofa undergroundu Egona Bondyho. Vysokou úroveň měla po celou
dobu socialistického režimu egyptologie, která se prezentovala mj. vykopávkami v
Abusíru (zejm. Miroslav Verner). Zvláštní kapitolou dějin vědy v socialistickém
Československu byl státní psychologický výzkum účinků LSD, podílel se na něm i
Stanislav Grof, který později v USA vytvořil metodu holotropního dýchání.
Světový zájem vzbudily i archeologické experimenty Pavla Pavla.

Zásadním impulsem k rozvoji vědeckého myšlení (byť to nebylo v počátcích
samozřejmě odděleno plně od myšlení filozofického a teologického) bylo založení
Karlovy univerzity králem Karlem IV. roku 1348. Šlo o první univerzitu ve
střední Evropě.

Érou vědeckého rozkvětu byla i epocha Rudolfa II. Na jeho pražském dvoře
působili astronomové Tycho de Brahe a Johannes Kepler. V Praze v té době navíc
působil i významný židovský matematik David Gans. Lékař Ján Jesenský v Praze
provedl první veřejnou pitvu.

Roku 1460 se v Chebu narodil významný matematik Johannes Widmann, který zavedl
znaménka plus a minus, působil ale po většinu života v Lipsku. K vrcholným
vzdělancům domácí barokní vědy patřil Jan Marek Marci z Kronlandu či botanik
Georg Joseph Kamel. Kněz Prokop Diviš v té době vynalezl hromosvod. V Praze se v
té době, byť tak trochu náhodou, také narodil Alois Senefelder, který roku 1796
vynalezl litografii.

Rozvoji věd výrazně napomohlo založení Královské české společnosti nauk roku
1784 (právě na její tradici dnes navazuje Akademie věd ČR) a Vlasteneckého muzea
v Čechách roku 1818. Výraznou roli v tom sehráli největší české vědecké
osobnosti té doby Ignác Born a Kašpar Šternberk. Obě instituce vznikly v rámci
procesu českého národního obrození. Přírodní a technické vědy rozvíjeli v éře
obrození Jan Evangelista Purkyně, Jan Svatopluk Presl, Karel Bořivoj Presl či
vynálezce lodního šroubu Josef Ressel. František Josef Gerstner sestrojil první
parní stroj v českých zemích (1805–1807), Josef Božek předvedl první parovůz
(1815) a paroloď (1817). Bratranci Veverkové vynalezli ruchadlo. Německou vědu v
Čechách reprezentoval například Christian Doppler. V Čechách v té době působil i
francouzský paleontolog Joachim Barrande.

I v oblasti přírodních věd svou vlast opustilo mnoho talentovaných rodáků.
Matematik Kurt Gödel, biologové Gerty Coriová a Carl Cori (nositelé Nobelovy
ceny za fyziologii a lékařství), astronom Johann Palisa, fyzik Georg Placzek,
chemik Johann Josef Loschmidt, průkopník půdní mechaniky Karl von Terzaghi,
botanik Heinrich Wilhelm Schott, astronomové Theodor von Oppolzer a Joseph
Johann von Littrow, zakladatel dermatologie Ferdinand von Hebra, chemik Hans
Tropsch. Do Vídně odešel i český lékař Karel Rokytanský. Z německy mluvících
vědců v českých zemích naopak zůstali pracovat světově významný biolog Gregor
Mendel, zakladatel genetiky, či fyzik Ernst Mach. V Praze na německé univerzitě
krátký čas působil i fyzik Albert Einstein.

Ani česká věda však nestála v 2. polovině 19. století stranou. Rozvíjela se v
těsném sepětí s průmyslem, který rychle mohutněl. Jejími klíčovými představiteli
byli vynálezce obloukové lampy František Křižík či objevitel čtyř krevních
skupin Jan Janský. Do dějin fotografické a polygrafické techniky v té době
výrazně zasáhly Jakub Husník a Karel Klíč. Průkopníkem aviatiky byl Jan Kašpar.
Jan Kříženecký roku 1898 představil první kinematograf v českých zemích.

Prostor pro vědu vytvořila i nová Československá republika založená roku 1918. V
Brně byla tehdy (1919) založena Masarykova univerzita. V oblasti topologie se
výrazně prosadil matematik Eduard Čech. Botanik Alberto Vojtěch Frič objevil
řadu nových kaktusů. Dalším významným botanikem byl Karel Domin. Technik Viktor
Kaplan vynalezl nový druh turbíny. Hans Ledwinka zkonstruoval roku 1934 první
sériově vyráběný automobil s aerodynamickou karosérií Tatra 77.

Další automobilový konstruktér Ferdinand Porsche se také narodil v Čechách,
ovšem prosadil se zejména v Německu a jako spolupracovník s nacisty by se do
republiky po válce ani vrátit nemohl. Mezi Němci odsunutými po druhé světové
válce byl i nositel Nobelovy ceny za fyziku za rok 2007 Peter Grünberg.

Po druhé světové válce bylo největším úspěchem české vědy udělení Nobelovy ceny
za chemii Jaroslavu Heyrovskému roku 1959, za objev polarografie a analytickou
chemii. Vynálezem kontaktních čoček a silonu proslul Otto Wichterle. Oldřich
Homuta vynalezl roku 1957 praktickou pomůcku do domácnosti: remosku. Významným
astronomem byl Antonín Mrkos působící na Hvězdárně Kleť. Armin Delong dosáhl
mimořádných výsledků v oblasti mikroskopie. Stanislav Brebera vynalezl trhavinu
Semtex. Výkladní skříní režimu pak byla účast na sovětském vesmírném programu
Interkosmos (čs. družice Magion, první československý kosmonaut Vladimír Remek -
první člověk ve vesmíru, který nebyl občanem USA či SSSR).

Symbolem porevoluční vědy se stal chemik Antonín Holý, tvůrce poměrně účinných
léků proti AIDS. Ve spolupráci s Evropskou unií bylo otevřeno několik nových
vědeckých center zaměřených mj. na nanotechnologie a laserovou techniku (CEITEC,
ELI Beamlines, HiLASE aj.). V Antarktidě byla založena česká Mendelova polární
stanice.

Školství v České republice je organizováno v rámci základních, středních,
vyšších odborných a vysokých škol.

Vysoké školy jsou veřejné, státní a soukromé, nejstarší a nejvýznamnější je
Univerzita Karlova v Praze, která je zároveň nejstarším vysokým učením ve
střední Evropě (založena 1348). Druhou nejstarší univerzitou v ČR je Univerzita
Palackého v Olomouci, jež vznikla roku 1573. Nejstarší vysokou školou uměleckého
typu je Akademie výtvarných umění v Praze, která svou historii píše od roku
1799. Dalšími významnými vysokými školami jsou České vysoké učení technické v
Praze (založeno 1707), Vysoké učení technické v Brně (založeno 1899) či
Masarykova univerzita (založena 1919). V roce 1945 byla založena Akademie
múzických umění. Na její součásti FAMU vystudovala nejen řada osobností českého
a slovenského filmu, ale i známí zahraniční filmaři Agnieszka Holland, Emir
Kusturica, Lordan Zafranović či Goran Paskaljević. Největšími co do počtu
studentů jsou Univerzita Karlova (49 094 studentů v roce 2009) a Masarykova
univerzita (38 216 studentů v roce 2009).

Podle žebříčku QS World University Rankings z roku 2014 je Univerzita Karlova
244. nejlepší vysokou školou světa. České vysoké učení technické se umístilo na
411.–420. místě. Masarykova univerzita v Brně se umístila na 551.–600. místě,
Vysoké učení technické v Brně na 651.–700. místě a Vysoká škola ekonomická v
Praze byla zařazena do skupiny 701+ (pod 700. místem, bez dalšího rozlišování).
Jiné české vysoké školy žebříček QS do měření nezahrnuje.

Nejznámějším systémem měření a srovnávání kvality vysokých škol je tzv.
šanghajský žebříček (ARWU), každoročně určující 500 nejlepších vysokých škol
světa. Jedinou českou, která se v něm dosud objevila, je Univerzita Karlova. V
roce 2014 se umístila na 201.-300. místě. Podle ARWU tak Univerzita Karlova
patří mezi 2 procenta nejlepších vysokých škol na světě.

Existují také méně formalizovaná srovnání spíše publicistického typu, která čas
od času za nejkvalitnější univerzitu v ČR označí třeba brněnskou Masarykovu.

Podle sčítání z roku 2011 činí podíl vysokoškolsky vzdělaného obyvatelstva
celkem 10,7 %; co se týče měst, nejvyšší podíl vykazuje Praha (20,7 %), Brno
(20,6 %) a Olomouc (17,9 %).

K nejslavnějším středním školám patří Pražská konzervatoř, druhá škola svého
druhu na světě (založena 1808). Školu vedli i Antonín Dvořák, Josef Suk,
Vítězslav Novák či Josef Bohuslav Foerster.

Podle studie společnosti Pearson z roku 2012 má ČR 22. nejkvalitnější školství
mezi vyspělými zeměmi.

Podle informací OECD z roku 2007 Česká republika směřuje do vzdělávání 10
procent veřejných výdajů, čímž se v srovnávacím žebříčku řadí na předposlední
místo spolu s Japonskem. Vyjádřeno podílem HDP se jedná o asi 4,6 %, což je
podstatně méně než průměr zemí OECD, který činí 6,1 %. Současně čeští pedagogové
dostávají čtvrté nejnižší platy z více než třiceti zemí sledovaných OECD.

Podle statistiky České unie sportu jsou nejpopulárnějšími sporty v ČR dle
velikosti členské základny: fotbal, tenis, hokej, volejbal, florbal, golf,
hokejbal, atletika, basketbal a lyžování. Nejsledovanější sporty jsou: hokej,
biatlon, fotbal, lyžování, tenis, florbal, basketbal a volejbal.

Čeští sportovci dosáhli významných mezinárodních úspěchů. Gymnastka Věra
Čáslavská má sedm zlatých olympijských medailí (3× 1964, 4× 1968), legendární
běžec Emil Zátopek má čtyři (1× 1948, 3× 1952), tři zlaté mají oštěpař Jan
Železný (1992, 1996, 2000) a rychlobruslařka Martina Sáblíková (2× 2010, 1×
2014). Dvě pak rychlostní kanoisté Josef Holeček (1948, 1952) a Martin Doktor
(1996), kanoistka Štěpánka Hilgertová (1996, 2000) a oštěpařka Barbora Špotáková
(2008, 2012). Běžkyně Jarmila Kratochvílová již od roku 1983 drží světový rekord
v běhu na 800 metrů, jde o nejdéle platný světový rekord v historii ženské
atletiky.

Mimořádně úspěšná je česká tenisová škola. Martina Navrátilová vyhrála devětkrát
nejprestižnější tenisový turnaj Wimbledon (1978, 1979, 1982, 1983, 1984, 1985,
1986, 1987, 1990). Dvakrát vyhrála Wimbledon Petra Kvitová (2011, 2014) a jednou
Jana Novotná (1998). Jediným českým mužským vítězem v tzv. open éře je Jan Kodeš
(1973), v minulosti triumfoval i Jaroslav Drobný (1954). Ivan Lendl byl 270
týdnů světovou jedničkou (v žebříčku ATP), jako dosud jediný český hráč.
Ženskému žebříčku WTA kralovala jako jediná Češka Martina Navrátilová (332
týdnů). Krom jmenovaných hráčů vyhráli některý z tzv. grandslamových turnajů
Petr Korda (Austrálie 1998) a Hana Mandlíková (Austrálie 1980, 1987, Paříž 1981,
US Open 1985). Krom toho mužská i ženská reprezentace Československa a ČR
vyhrály třikrát Davis Cup (1980, 2012, 2013) a desetkrát Fed Cup (1975, 1983,
1984, 1985, 1988, 2011, 2012, 2014, 2015, 2016).

Josef Masopust (1962) a Pavel Nedvěd (2003) vyhráli anketu Zlatý míč, která
každoročně hledá nejlepšího fotbalistu Evropy. Brankář Ivo Viktor skončil v této
anketě roku 1976 třetí. Nejprestižnější evropskou pohárovou soutěž, Ligu mistrů,
vyhráli Vladimír Šmicer, Milan Baroš (oba roku 2005 s Liverpoolem), Marek
Jankulovski (2007 s AC Milan) a brankář Petr Čech (2012 s Chelsea). Nedvěd
získal roku 1999 s Laziem Řím Pohár vítězů pohárů. Pohár UEFA (potažmo
nástupnickou Evropskou ligu) vyhráli Jiří Němec, Radoslav Látal (oba 1997 se
Schalke 04), Vladimír Šmicer, Patrik Berger (oba 2001 s Liverpoolem), Radek Šírl
(2008 se Zenitem Petrohrad), Tomáš Hübschman (2009 se Šachťarem Doněck), Tomáš
Ujfaluši (2010 s Atléticem Madrid) a Petr Čech (2013 s Chelsea). Oldřich Nejedlý
byl nejlepším střelcem mistrovství světa 1934, Milan Baroš mistrovství Evropy
2004. Legendárním střelcem, jehož velkou část kariéry však pohltila druhá
světová válka, byl Josef Bican. Nejvíce startů za reprezentaci Československa si
připsal Zdeněk Nehoda, za reprezentaci ČR Karel Poborský, nejlepším
československým reprezentačním střelcem byl Antonín Puč, v dresu ČR Jan Koller.
K dalším úspěšným fotbalistům patří František Plánička, Svatopluk Pluskal,
Ladislav Novák, Antonín Panenka, Ladislav Vízek, Tomáš Skuhravý a Tomáš Rosický.
Fotbalová reprezentace Československa a posléze České republiky získala dvě
stříbrné medaile na mistrovství světa, roku 1934 a roku 1962. Roku 1976
Československo vyhrálo Mistrovství Evropy. Stříbro na tomto turnaji národní tým
vybojoval roku 1996, bronz pak v letech 1980 a 2004. Roku 1980 získal olympijský
výběr zlaté medaile na letních olympijských hrách v Moskvě. Před druhou světovou
válkou patřily AC Sparta Praha a SK Slavia Praha k nejlepším klubům Evropy.
Sparta dvakrát vyhrála Středoevropský pohár (1927, 1935), nejprestižnější
klubovou soutěž té doby, Slavia jednou (1938). Po založení evropských pohárů,
organizovaných od 50. let asociací UEFA, se v nich nejdál dostali Dukla Praha
(semifinále PMEZ 1966/67, semifinále PVP 1985/86), Sparta (semifinále PMEZ
1991/92, semifinále PVP 1972/73), Baník Ostrava (semifinále PVP 1978/79),
Bohemians Praha (semifinále UEFA 1982/83) a Slavia (semifinále UEFA 1995/96).
Čtvrtfinále hrály SK Hradec Králové, Zbrojovka Brno, TJ Vítkovice, Sigma Olomouc
a Slovan Liberec.

V ledním hokeji patří k největším reprezentačním úspěchům zlatá medaile na
olympijských hrách v Naganu roku 1998, jejíž cena tkví v tom, že se turnaje
zúčastnili poprvé všichni nejlepší hráči planety, včetně profesionálů ze
severoamerické NHL. Ke hvězdám týmu patřili zejména Jaromír Jágr a brankář
Dominik Hašek. Jágr je co do počtu bodů nejlepším aktivním střelcem v NHL a
třetím nejlepším v celé historii této ligy. Dvakrát vyhrál Stanleyův pohár
(1990/91 a 1991/92 s Pittsburghem Penguins). Dva Stanley Cupy má i Hašek, s
Detroitem Red Wings (2001/2002, 2007/2008). Třikrát tuto prestižní trofej vyhrál
Jaroslav Pouzar a Jiří Hrdina, dvakrát Petr Sýkora, Patrik Eliáš, Bobby Holík,
Michal Rozsíval a Jiří Fischer. Nejvíce bodů v kanadském bodování získali v
základní části NHL spolu s Jágrem, Eliášem, Holíkem a Sýkorou Milan Hejduk, Petr
Nedvěd, Martin Straka a Václav Prospal, ve Stanley Cupu David Krejčí a Michal
Pivoňka. Před rokem 1989 však čeští hokejisté NHL mohli hrát jen výjimečně,
přesto měli světovou úroveň, především slavná generace čtyřicátých (Vladimír
Bouzek, Stanislav Konopásek, Bohumil Modrý, Václav Roziňák, Vladimír Zábrodský,
Augustin Bubník, Jaroslav Drobný) a sedmdesátých let (Jiří Bubla, Ivan Hlinka,
Jiří Holeček, Jiří Holík, Oldřich Machač, Vladimír Martinec, František Pospíšil,
Miroslav Dvořák, Václav Nedomanský, Milan Nový, Jaroslav Holík, Milan Chalupa).
Vladimír Růžička je jediným hráčem, který zažil největší úspěch 80. let (zlato z
MS 1985) i let devadesátých (zlato z Nagana). Jiří Šlégr je spolu s Jágrem
jediným českým členem prestižního Triple Gold Clubu, do něhož symbolicky
vstupují hráči, kteří vyhráli mistrovství světa, olympijské hry i Stanleyův
pohár. Mužstvo Československa vyhrálo mistrovství světa roku 1947, 1949, 1972,
1976, 1977 a 1985. Mužstvo České republiky pak v letech 1996, 1999, 2000, 2001,
2005 a 2010. Pět zlatých z MS má František Kaberle a David Výborný, čtyři Pavel
Patera a Martin Procházka.

Kluby, které vyhrály českou hokejovou ligu, jsou HC Olomouc, HC Vsetín, HC
Sparta Praha, HC Slavia Praha, Zlín, Dynamo Pardubice, HC Karlovy Vary, HC
Oceláři Třinec, HC Škoda Plzeň, HC Litvínov a Bílí Tygři Liberec.
Československou ligu navíc také LTC Praha, ATK Praha, Motor České Budějovice, HC
Vítkovice, Kometa Brno, Kladno a Dukla Jihlava. V KHL působil jen krátkou dobu
český klub HC Lev Praha, nicméně probojoval se až do jejího finále.

České basketbalistky mají tři stříbra (1964, 1971, 2010) a tři bronzy (1957,
1959, 1975) z mistrovství světa, v roce 2005 vyhráli mistrovství Evropy. Čeští
basketbalisté vyhráli mistrovství Evropy v roce 1946, šestkrát přivezli stříbro
(1947, 1951, 1955, 1959, 1967, 1985). Nejprestižnější evropskou pohárovou soutěž
v basketbale žen (dnes Euroliga, dříve Pohár mistrů evropských zemí) vyhrála
Sparta Praha (1975/76), Gambrinus Brno (2005/06) a USK Praha (2014/15). V
analogické mužské soutěži se probojovaly do finále kluby Spartak Brno (1963/64,
1967/68) a Slavia VŠ Praha (1965/66). Nejlepším českým basketbalistou 20.
století byl vyhlášen Jiří Zídek. Jeho syn Jiří Zídek mladší byl prvním českým
hráčem v americké NBA.

Ženská házenkářská reprezentace vyhrála mistrovství světa (1957), jednou
přivezla stříbro (1986) a jednou bronz (1962). Muži vyhráli mistrovství světa
roku 1967, krom toho mají dvě stříbra (1958, 1961) a dva bronzy (1954, 1964).
Získali též stříbro na olympijských hrách v Mnichově roku 1972. Tým mužů Dukly
Praha třikrát vyhrál Pohár mistrů evropských zemí (1957, 1963, 1984), ženský tým
Sparty Praha jednou (1962). Filip Jícha byl roku 2010 vyhlášen nejlepším
házenkářem světa.

Ve volejbale má mužská reprezentace dva tituly mistra světa (1956, 1966), tři
tituly mistra Evropy (1948, 1955, 1958), stříbro a bronz z olympijských her
(1964, 1968). Ženy vyhrály roku 1955 mistrovství Evropy.

Ke slavným šachistům patřili Wilhelm Steinitz, Richard Réti (viz Rétiho hra) či
Věra Menčíková. Českým přínosem světovému šachu je rovněž Traxlerův protiútok.
Tomáš Enge je jediným českým účastníkem závodů Formule 1.

K největším pravidelným mezinárodním sportovním akcím v ČR patří motocyklová
Velká cena Brno, atletická Zlatá tretra v Ostravě, běžecký Pražský mezinárodní
maraton, jezdecká Velká pardubická, tenisový turnaj Prague Open (navazující na
Czech Open), lyžařská Jizerská padesátka, automobilová Barum rallye ve Zlíně či
plochodrážní Zlatá přilba v Pardubicích. V minulosti byli významnými akcemi i
České hokejové hry či Závod míru. Ve vodním slalomu či v biatlonu se v ČR
pravidelně konají závody světového poháru.

Z domácích soutěží patří k nejsledovanějším pravidelným soutěžím 1. česká
fotbalová liga (dříve Fotbalová liga Československa), Česká hokejová extraliga
(dříve Československá hokejová liga) a Česká basketbalová liga (dříve
Československá basketbalová liga).

V ČR se konala i řada jednorázových mezinárodních sportovních akcí, kupříkladu
na pražském stadionu v Edenu se roku 2013 hrálo finále evropského Superpoháru, v
roce 2015 se v Praze (Eden a Letná), v Olomouci (Andrův stadion) a v Uherském
Hradišti (Stadion Miroslava Valenty) konalo Mistrovství Evropy ve fotbale hráčů
do 21 let, desetkrát se v ČR konalo mistrovství světa v ledním hokeji (1933,
1938, 1947, 1959, 1972, 1978, 1985, 1992, 2004, 2015), několikrát též
mistrovství světa a Evropy v basketbale mužů (1947, 1981) i žen (1956, 1967,
1995, 2000), mistrovství světa v házené mužů (1964, 1990) i žen (1978),
mistrovství světa a Evropy ve volejbale mužů (1949, 1958, 1966, 2001, 2011) i
žen (1949, 1958, 1986, 1993), mistrovství Evropy v atletice 1978 a dvě halová
atletická mistrovství Evropy (1967, 2015), mistrovství světa v klasickém
lyžování 2009 v Liberci, mistrovství světa v biatlonu 2013 v Novém Městě na
Moravě, dvě zimní univerziády (1964, 1978), devět mistrovství světa či Evropy v
krasobruslení (1908, 1928, 1934, 1937, 1948, 1962, 1988, 1993, 1999),
mistrovství světa ve florbale 1998 a roku 1981 se na brněnském velodromu konalo
kupříkladu i mistrovství světa v dráhové cyklistice.

K nejmodernějším sportovištím patří fotbalové stánky Eden a Letná v Praze a
stadion ve Štruncových sadech v Plzni, víceúčelové haly O2 Arena v Praze,
Ostravar Aréna v Ostravě, KV Arena v Karlových Varech a Home Credit Arena v
Liberci, atletický Městský stadion v Ostravě-Vítkovicích, Masarykův okruh v Brně
či můstky na Ještědu. Historicky významnými jsou též Velký strahovský stadion,
který býval uváděn jako největší sportovní stadion na světě, pražská Sportovní
hala v Holešovicích, lední stadion na Štvanici, tenisový stadion na Štvanici,
Stadion Evžena Rošického na Strahově či můstky Čerťák v Harrachově.

Organizačně stojí na špici českého sportu Česká unie sportu a Český olympijský
výbor. K největším sportovním svazům patří Fotbalová asociace ČR a Český svaz
ledního hokeje. Nejpopulárnější všesportovní anketou je Sportovec roku,
významnými oborovými anketami jsou Fotbalista roku, Zlatá hokejka, Atlet roku či
Zlatý kanár.

Počátky organizované české tělovýchovy sahají do roku 1862, kdy Miroslav Tyrš,
Jindřich Fügner a další založili podle vzoru podobných německých spolků Sokol
(od něho se odštěpila časem levicová Dělnická tělocvičná jednota a katolický
Orel). Tyto organizace pořádaly pravidelná masová cvičení. Největší byla ta
pořádaná Sokolem, tzv. všesokolské slety. Na ně v éře socialismu navázaly tzv.
spartakiády, pořádané státním ČSTV.

Velkou tradici má česká turistika. Klub českých turistů, založený Vojtou
Náprstkem, pečuje o unikátní síť turistických značek, jednu z nejhustších na
světě. Její kořeny sahají k roku 1889. Velkou společenskou roli ve 20. století
sehrál též český tramping.

Průkopníky moderního sportu a olympismu v českých zemích byli Jiří
Guth-Jarkovský a Josef Rössler-Ořovský. Přímo v Česku vznikl nohejbal a národní
házená. Unikátní pozici má též požární sport.

Česká kuchyně je ovlivněna polohou Česka v průsečíku západních a východních
vlivů. Půldruhého století ovlivňovala a byla ovlivňována kuchyní kulturně i
jazykově blízkého Slovenska, ale mnohem déle trvala interakce s německou
(zejména pak bavorskou) a rakouskou kuchyní, od kterých různé pokrmy přijímala
(vídeňský řízek, vepřo-knedlo-zelo, bramboračka, štrůdl), ale také tyto kuchyně
naopak inspirovala (povidla, koláče, svíčková).

Obecně česká jídla zapadají do středoevropských chutí, s některými místními
originalitami – krom už uvedených např. smažený sýr, knedlíky, utopenci,
olomoucké syrečky, vánoční kapr (Český kapr je obchodní značkou), hořické
trubičky, škubánky, pivní sýr atd. Východní vlivy (slovenské, maďarské, polské
či ruské) v české kuchyni zastupují např. boršč, trdelník, živáňská pečeně,
guláš anebo tlačenka. Ryby jsou v českém jídelníčku málo časté (tzv. mořské
plody se rozmohly až v souvislosti s moderním stravováním a zásobováním
potravinami z dovozu), naopak, v evropském kontextu mimořádné je použití jedlých
hub a mletého máku. Tvary některých druhů pečiva – např. rohlíků – jsou také v
Evropě (s výjimkou Slovenska) neobvyklé, i když samotné těsto, z něhož jsou
vyráběny, je běžné.

Na podobu novověké české kuchyně měla zásadní vliv Magdalena Dobromila
Rettigová.

Z českých nápojů vyniká pivo, jehož vaření tu má staletou tradici a patří mezi
nejznámější a nejkvalitnější na světě. (V rámci EU je název České pivo chráněným
zeměpisným označením.) První známý pivovar tu existoval už v roce 1118 a Česká
republika má nejvyšší spotřebu piva na hlavu na světě. Vysoce alkoholická
slivovice, pálená hlavně na východní Moravě, je běžně známa i v jiných státech
východní a jihovýchodní Evropy, zato bylinné likéry Fernet Stock a Becherovka
jsou českými specialitami. Víno se vyrábí především na jižní Moravě, která má k
pěstování révy podstatně lepší podmínky než jiné části republiky (byly tu i
vyšlechtěny domácí odrůdy, např. Cabernet Moravia, Pálava nebo Muškát moravský).
Kofeinová limonáda Kofola je další českou specialitou.



https://cs.wikipedia.org/wiki/Zavin%C3%A1%C4%8D

@ nebo taky v mluvené řeči zavináč je znak používaný v současné době především v
e-mailové komunikaci, v e-mailové adrese odděluje jméno uživatele a jméno
domény. Jeho původ je však mnohem starší a použití je mnohem rozmanitější.

Znak @ má v ASCII tabulce i kódování Unicode kód 64 (U+0040). Na české
počítačové klávesnici jej lze obvykle vyprodukovat kombinací AltGr+V nebo
AltGr+ě. V operačním systému Microsoft Windows lze znak zapsat také podržením
levého Altu a postupným mačkáním číslic 6 a 4 nebo kombinací kláves Ctrl+Alt+V.
Na linuxových a unixových operačních systémech lze zadat mj. pomocí následující
po sobě jdoucí trojkombinace: Ctrl+Shift+U, 40, mezerník (podle hexadecimálního
kódu Unicode; počátečních nul netřeba). Na Mac OS X lze zavináč napsat
stisknutím alt+2 (na klávese je zavináč). Na anglické klávesnici se nachází na
stejném místě jako číslo 2 (a na české ě) nad abecední částí klávesnice, lze
tedy zapsat kombinací Shift+2

Znak @ je symbolická zkratka pro anglickou předložku at s významem u, při, na.
Symbol vznikl snad jako písařská ligatura z latinského ad obdobného významu jako
anglické at (není to však potvrzeno a existují i alternativní hypotézy). Je znám
rovněž pod názvem salamander (s výslovností salamandr).

Formální označení znaku commercial at pochází z použití pro udání jednotkové
ceny, odpovídající českému po, např. „7 widgets @ £2 ea. = £14“ nebo „tomatoes @
50c / pound“ (7 položek po 2 librách každá = 14 liber; rajčata po 50 centech za
libru). Doslovný překlad komerční at se používá v češtině jen zřídka, obvykle
současně s anglickým termínem jako jeho vysvětlení, a příliš se neujal. V českém
prostředí se pro vyjádření téhož významu ujalo francouzské písmeno à (téhož
významu), zvláštní zkratka nebo značka tudíž nebyla nutná.

Většina názvů znaku v románských jazycích je odvozena od názvu staré španělské
měrné jednotky arroba, pro niž se symbol v historii také používal.

Ve španělsky a portugalsky hovořících zemích se tento znak využívá gramaticky -
k vyjádření skutečnosti, že jsou zastoupena obě pohlaví. Konkrétně jde o
většinou adjektivní (někdy též participiální nebo substantivní) koncovku
množného čísla -os resp. -as. Pro úsporu místa se místo malditas y malditos
profesores napíše pouze maldit@s profes. Toto použití je však nespisovné a není
příliš doporučováno.

Velkého rozšíření došel v e-mailové adrese, kde je užíván ve svém hlavním
významu jako oddělovač jména uživatele (část před zavináčem) od označení
internetové domény, původně počítače (obvykle ve formě DNS jména), např.
pepa@example.org (čtené jako „pepa zavináč example tečka org“, v angličtině
„pepa at example dot org“) s významem „uživatel pepa na počítači (nebo v doméně)
example.org“. Použití tohoto symbolu pro e-mailové adresy zavedl internetový
průkopník Ray Tomlinson, přezdívaný Raper

Stejného zápisu se stejným významem se také používá u Jabberu, kde je tato
adresa označována jako JID (Jabber ID).

Podle zavináče dokážou internetoví (spamovací) roboti, zkráceně spamboti,
rozpoznat mailovou adresu, kterou potom přidávají do databáze pro rozesílání
spamu. Doporučuje se proto vyhnout se uvádění pro roboty rozpoznatelné e-mailové
adresy (resp. zavináče) přímo na webové stránce a raději znak pro zavináč opsat
nějakým pro člověka srozumitelným způsobem – např. jmeno (divné áčko) domena.cz.

U některých operačních systémů na unixové/linuxové bázi rovněž v příkazové nebo
stavové řádce odděluje jméno uživatele od jména počítače. V programovacím jazyku
Perl je @ prefixem pro proměnné obsahující pole.

V českém prostředí znak nemá před internetovým použitím tradici a v populárním
povědomí se společně se svým českým názvem zavináč stal všeobecným symbolem pro
„internetovost“ nebo počítačové technologie vůbec, je mísen s „www“.

Zavináč je jménem nebo součástí jména bývalého pořadu ČT o internetu, dvou
různých internetových cen a řady websitů.

Znak @ je mnohdy používán namísto „a“ v podobném významu, v jakém se používá
symbol & - et, ampersand); v češtině je toto použití motivováno jednak
podobností se slučovací spojkou a, za druhé použití zavináče mnohdy má
naznačovat souvislost s počítači a internetem.

Viditelnými příklady byly tituly románů Čapajev @ prázdnota, Ženy @ cizinci na
konci tisíciletí a dokonce i příručky Internet @ §§§ (tj. „Internet a
paragrafy“) od údajného předního odborníka na problematiku.

V diskusích online bývá znak @ občas využíván jako vokativní prefix před jménem
(přezdívkou) oslovovaného uváděným na začátku příspěvku namísto dvojtečky v
postpozici, symbolu > nebo případně 2 (z anglické homofonie two - to, předložka
„k“ respektive nepřímého předmětu odpovídajícího českému dativu).

Občas je symbol @ používán jako jedna ze značek v jízdních řádech nebo jinde,
kde se k označení poznámek používají nepísmenné znaky. Symbol není uveden mezi
standardními značkami používanými v české silniční linkové dopravě podle § 3
odst. 2 a § 4 odst. 2 a přílohy vyhlášky č. 388/2000 Sb., o jízdních řádech. V
Pražské integrované dopravě se používá v zastávkových jízdních řádech například
jako jedna ze značek k označení zastávek v mezilehlém nebo koncovém úseku, do
kterého zajíždějí pouze shodně označené spoje.

Významná je i podobnost znaku zavináč s bývalým logem televize Nova, které bylo
tvořeno jakýmsi zavináčem bez písmene a uvnitř.

V češtině se slovo zavináč původně používalo (a stále používá) pro zavinutý řez
z rybího masa a zeleniny, naložený v kyselém nálevu. Podle jeho tvaru se název
vžil i pro znak, o němž pojednává zbytek hesla. Podobně zajímavé názvy má znak i
v mnoha jiných jazycích.



https://cs.wikipedia.org/wiki/Bitva_na_Somm%C4%9B

Bitva na Sommě, která proběhla na řece Sommě východně od Amiens od 1. července
do 18. listopadu roku 1916, byla jednou z nejkrvavějších operací 1. světové
války. Byla to velká útočná operace britských a francouzských vojsk s cílem
prolomit linii německé obrany a vniknout do týlu německé skupiny armád v
Noyonském výběžku.

Probíhala zákopová válka a neexistoval recept, jak protivníka ze zákopů dostat.
Rusové byli neustále odráženi při svých útocích a už roku 1915 měli ztráty
1 milion mužů. V té době se začaly rozvíjet jiné taktiky a jiné způsoby boje.
Německý generál Erich von Falkenhayn doufal, že se mu podaří Francouze porazit u
Verdunu tím, že zde Francouzi nasadí velké množství svých jednotek a Němci je
všechny rozdrtí. Nestalo se tak. Francouzi sice měli ohromné ztráty, ale Němci
také a tato taktika byla zavržena. Britové mezitím vynalezli tank, který jim měl
pomoci v boji. Bohužel pro spojence tank ještě nebyl dostatečně vyvinutý na to,
aby dokázal sám prolomit frontu. Mezitím v Rusku začala Brusilovova ofenzíva,
která byla velice úspěšná, ale nakonec se zastavila a německé a rakousko-uherské
armády i přes obrovské ztráty a podlomenou morálku dokázaly Rusy zatlačit zpět.

Cílem bitvy bylo uvolnit tlak, který svíral Francouze, jejichž oběti v prvních
dvou válečných letech poskytly spojencům možnost nabrat nezbytné síly k zadržení
německého postupu. Velký útok u Verdunu, který začal v únoru 1916, zatlačil
Francouze až na samotnou mez jejich možností a podstatně vyčerpal jejich živou
sílu. Britský postup na sever měl napomoci odvrátit německá vojska od Verdunu.
Generál Douglas Haig, velitel Britů, se spoléhal na vydatnou spolupráci s
Francouzi, ale vzhledem k situaci u Verdunu nakonec došlo k tomu, že se tato
bitva stala převážně britskou záležitostí.

24. června začala dělostřelecká příprava útoku, která trvala 7 dní a v jejím
průběhu bylo na německé pozice vypáleno přes 1,5 milionu střel. Za tu dobu
německé vedení shromáždilo rezervy a upevnilo obranu. Hodinu před ofenzívou bylo
zasypáno 224 221 dělostřeleckými granáty návrší s německými pozicemi východně od
britského postavení, které představovalo cíl spojeneckého útoku. Přehradná
dělostřelecká palba měla neutralizovat veškerý německý odpor, ale toto očekávání
vážně selhalo. Z 1,5 milionu střel byl totiž celý milion šrapnelů, které byly
sice smrtící proti pěchotě, ale ta byla v době dělostřelecké přípravy bezpečně
schovaná v betonových krytech. Podle plánu měly šrapnely zničit především
překážky z ostnatého drátu, avšak i tento úkol se nepodařilo splnit. A nakonec
byla spojenecká palba velice nepřesná a nedokázala poškodit německé kryty.

1. července v 7:30 ráno přešla pěchota spojenců za podpory ohnivého valu a
letectva do útoku a obsadila první pozice německé obrany. Ještě deset minut před
tím ženisté odpálili miny, které měly zničit betonové kryty Němců, ale toto
úsilí nebylo úplně úspěšné a Němci, kteří tento výbuch viděli, věděli, že útok
začíná. Absence momentu překvapení, špatně organizovaná součinnost, stereotypy v
organizaci útoku a neutuchající odpor obránců vedly k tomu, že další posun
spojeneckých vojsk byl pomalý a přerušovaný častými přestávkami na přísun nových
posil. Když britští vojáci překonávali území nikoho, přesvědčeni svými veliteli,
že v zákopech najdou pouze děly roztrhaná těla, vynořili se Němci ze zákopů a
kosili je svými kulomety. Britské ztráty byly obrovské a jen během první hodiny
útoku dosáhly 30 000 mužů. Ačkoliv se Britům nepodařilo umlčet německé zbraně a
měli těžké ztráty, nebyl první den jejich ofenzívy zcela bez úspěchu. Na jižním
úseku středního sektoru bylo dobyto několik německých postavení včetně takových
míst jako Montauban, Mametz a Grandcourt. Na jiných místech však byly britské
útoky zastaveny. Otřes ze ztrát během prvního dne neodradil generála Haiga od
pokračování v akci, která vstoupila do dějin jako pětiměsíční bitva. Je však
potřeba zdůraznit, že z některých bojových střetů si Britové odnesli rychle
ponaučení. 14. července generál Rawlinson použil účinnější taktiku. Nařídil
mužům, aby zaútočili pod rouškou tmy. Útoku předcházel krátký pětiminutový
dělostřelecký přepad, který měl mnohem větší účinek, než jakákoliv předcházející
dělostřelecká příprava. Výsledek byl okamžitý. Britové prolomili frontovou linii
mezi Bazentin-le-Petit a Longueval. Podařilo se ovládnout druhé pozice obránců.
V té době už si však německá vojska zařídila v hloubce nové obranné linie a celá
a operace získala zdlouhavý charakter. Bohužel pro Brity se nemohlo nasadit
jezdectvo a útok se zadrhl. Na jiných místech proběhly rovněž těžké boje a
spojencům se podařilo dobýt další německá postavení, ale opět za cenu velkých
ztrát. Němci měli nařízeno, aby na každém místě, kde ztratili pozice, provedli
protiútok, a tak i Němci zaplatili vysokou daň. Zkázu dokončilo počasí - začalo
hustě pršet a celé bojiště pokrylo bahno.

Na začátku září přešla do útoku vlevo od průlomu umístěná 10. francouzská armáda
generála J. A. Michelera, ale ani to nepřineslo úspěch. Tehdy nastala chvíle,
kdy se Haig obrátil o pomoc k nové technice. Do Francie byly z Velké Británie
pod krycím názvem water tanks dopravovány nové zbraně, jejichž název tank byl
odvozován právě z tohoto zakódovaného anglického výrazu. Toto nové obrněné
vozidlo na pásech a s kanónem zapůsobilo na Haiga okamžitě silným dojmem. Ihned
požadoval jejich přísun v množství, jaké převyšovalo výrobní možnosti britských
zbrojovek, takže v září 1916 dostali Britové jen 32 těchto nových zbraní. Byly
ihned nasazeny do boje. Ačkoliv se kvůli mechanickým poruchám brzy staly
nepoužitelnými, samotná skutečnost, že se 15. září u vesnice Flers na frontě
objevily, přispěla k panice v řadách Němců, kteří o vývoji tanků neměli tušení.
Angličané jich hned první den použili 18 ze 49, které měli k dispozici. Tanky
nebyly schopny prorazit frontu, ale představovaly novou taktiku ve vedení války.
S jejich pomocí se pěchota posunula o 2 km, ale pak se postup zastavil. S
příchodem podzimu začaly deště a nížinná krajina podél Sommy se stala těžko
průchodnou. Spojenecké vedení ukončilo útok aniž by dosáhlo svých původních
cílů.

Ani jedna z bojujících stran nemohla ignorovat hrůzu této bitvy, a tak obě
armády rozvinuly taktiku, která se soustřeďovala na specifičtěji určené cíle s
použitím širšího spektra zbraní a vozidel na podporu pěchoty. Mělo to za
následek změnu způsobu útoku úderných jednotek, stejně jako zavedení pohyblivé
přehradní palby, při níž dělostřelectvo přenášelo svou palebnou clonu těsně před
postup vlastních jednotek. Bitva na Sommě dokázala, že německá armáda není
nezranitelná a řada britských vojáků poznala, že to bude ještě stát hodně úsilí
a krve, ale Němci budou nakonec poraženi. V německých řadách naopak sebedůvěra
poklesla. Nastal obrat ve válce.

Celkové ztráty na obou stranách činily přes milion vojáků. Bitva se stala
symbolem krveprolití na západní frontě a vyvolala taktické změny v řadách
britských velitelů, když jen v prvním dni bitvy ztratili Britové téměř 60 000
mužů, z toho bylo 19 000 padlých, což je vůbec nejvíc za jeden den v celých
dějinách britské armády. Dělostřelectvo a kulomety byly zbraněmi natolik
dominantními, že znemožnily pěchotě každý pokus o úspěch. Přesto byla nakonec
tato bitva spolu s útokem ruských vojsk jihozápadního frontu důležitá pro
trojdohodu, která tak převzala iniciativu a německé vedení bylo donuceno přejít
ke strategické obraně. Nicméně stejně jako bitva u Verdunu pro Francouze, tak i
bitva na Sommě znamenala pro Brity národní tragédii. Až dosud nebyla válka
nikterak zpochybňována - důvody k jejímu vedení se setkávaly s porozuměním a
byly podporovány většinou obyvatelstva - avšak po válce se ztráty na Sommě staly
ztělesněním tragédie, jaká by se již neměla opakovat.



https://cs.wikipedia.org/wiki/Spojen%C3%A9_kr%C3%A1lovstv%C3%AD

Spojené království Velké Británie a Severního Irska (stručně Spojené království
nebo nepřesně Velká Británie, v angličtině United Kingdom of Great Britain and
Northern Ireland) je ostrovní stát přiléhající k západu kontinentální Evropy.
Geograficky zahrnuje ostrov Velká Británie a severovýchodní část ostrova Irsko,
na kterém hraničí s Irskou republikou. Je ohraničeno jednak hranicí s Irskem a
jednak Atlantským oceánem, resp. jeho lokálními částmi, tedy Severním mořem,
Lamanšským průlivem, Keltským mořem, Průlivem svatého Jiří a Irským mořem.
S kontinentální Evropou je spojeno Eurotunelem.

Je parlamentní monarchií složenou ze čtyř zemí: Anglie, Skotsko, Wales a Severní
Irsko, které je někdy považováno za provincii nebo region, nikoliv za zemi. Pod
suverenitu Spojeného království spadá též jeho 14 zámořských území, jež jsou
zbytky bývalé Britské říše. Jako Britská korunní závislá území jsou vedeny
ostrov Man a Normanské ostrovy, které jsou přímým vlastnictvím Britské koruny.
Nejsou tedy součástí Spojeného království, ale jsou s ním spojeny federací
známou jako Britské ostrovy.

Je významným členem Společenství národů (Commonwealth of Nations, v letech 1931
až 1947 Britské společenství národů), což je volné sdružení Spojeného království
a jeho bývalých dominií a kolonií. Mezi jeho 53 členskými státy jsou mimo jiné
Kanada, Austrálie, Nový Zéland, Indie, Pákistán, Bangladéš, Malajsie, Singapur
a Jamajka. 15 členských států Commonwealthu, mimo jiné Kanada, Austrálie a Nový
Zéland, má se Spojeným královstvím společnou hlavu státu, tedy britskou královnu
Alžbětu II.

Ačkoliv bylo Spojené království v 18. a 19. století nejsilnější světovou
velmocí, vývoj v 20. století - obě světové války a především pak rozpad
koloniální říše - jeho vliv značně oslabil. Přesto je stálým členem Rady
bezpečnosti OSN, jadernou velmocí i členem skupiny G8. Spojené království je
sedmá největší ekonomika světa s druhými nejvyššími výdaji na obranu. Tím je
nadále důležitou politickou, ekonomickou i vojenskou silou ve světovém měřítku.
Spojené království je jedním ze zakládajících členů NATO, členem Evropské unie
(EU) a Rady Evropy. V referendu 23. června 2016 se těsná většina voličů
vyslovila pro ukončení členství Spojeného království v Evropské unii a vláda o
tom začala vyjednávat.

Hlavou státu je od 6. února 1952 královna Alžběta II. Současnou premiérkou
(Prime Minister, PM) vlády Jejího Veličenstva (což je tradiční název vlády) je
vůdkyně Konzervativní strany Theresa Mayová.

V polovině roku 2012 mělo Spojené království podle oficiálního odhadu
63,7 milionu obyvatel. V roce 2013 žilo v zemi 64,1 milionu lidí.

Zhruba od roku 70 n. l. spadala větší část ostrova Velká Británie pod vládu
starověkého Říma, později Západořímské říše až do doby krátce před jejím pádem
kolem roku 410.

Dva významné středověké státy, Anglické království a Skotské království,
existovaly jako oddělené nezávislé státy se svými vlastními panovníky
a politickým uspořádáním již od 9. století. Knížectví velšské se dostalo pod
nadvládu anglických králů roku 1284. Anglie (včetně Walesu) a Skotsko byly od
roku 1603 spojeny personální unií poté, co se nástupcem bezdětné anglické
královny Alžběty I. stal její vzdálený pokrevný příbuzný, skotský král Jakub
VI., jenž byl proklamován anglickým králem pod jménem Jakub I. Podle Zákonů o
unii z roku 1707 se obě království toho roku sjednotila do politické unie ve
formě jednotného Království Velké Británie.

Irské království bylo postupně ovládnuto Anglií mezi lety 1541 a 1691. Po
dlouhých bojích mezi irskými katolíky a novým anglickým králem, protestantem
Vilémem III. Oranžským, byl v roce 1691 uzavřen tzv. Limerický mír, který de
facto znamenal úplný konec irské samostatnosti. Zákony o unii z roku 1800
spojily do té doby státoprávně, tedy de iure, oddělená Království Velké Británie
a Irské království do jednotného státního celku s názvem Spojené království
Velké Británie a Irska. Nezávislost Irské republiky se datuje teprve od roku
1922 po irským povstáním vynuceném přijetí zákona o rozdělení Irska na dvě
administrativní části z roku 1920, podle něhož většina, a to šest z devíti,
hrabství tzv. Ulsterské provincie vytvořila tzv. Severní Irsko. Z jižních částí
ostrova Irsko pak vznikla Irská republika. V roce 1927 byl změněn název
Spojeného království na jeho současný název, tedy na Spojené království Velké
Británie a Severního Irska.

Pojem Velká Británie tak odkazuje na tři ze čtyř zemí unie (Anglii, Skotsko a
Wales) ležící na ostrově Velká Británie, zatímco pojem Spojené království
zahrnuje i čtvrtou součást státu, Severní Irsko.

Velká Británie byla po staletí důležitým centrem osvícenství s velkým
filozofickým a vědeckým potenciálem a významnou literární a divadelní tradicí.

Bohatství Britské říše bylo stejně jako bohatství dalších velmocí té doby dáno
využíváním kolonií, jež zahrnovalo obchod s otroky, a industrializací, která
nastala po roce 1750. Výrazně tomu napomohlo největší obchodní loďstvo světa. Na
počátku 19. století byl nicméně schválen zákon o zrušení otroctví a Spojené
království se tak stalo prvním státem světa, který tento obchod trvale zakázal.

Po průmyslové revoluci a porážce Napoleona v napoleonských válkách se Britská
říše stala nejvýznamnější velmocí tehdejšího světa. V dobách svého největšího
rozkvětu se rozprostírala na téměř jedné čtvrtině zemského povrchu a zahrnovala
třetinu světové populace. Byla tak patrně největším „státním“ územním celkem
v historii lidstva. Srovnatelný rozsah měla jen Mongolská říše v 13. až
14. století.

Během 19. století mělo Spojené království významnou roli při rozvoji
parlamentarismu ve světě, mimo jiné díky svému fungujícímu systému více
politických stran a postupnému udělování volebního práva širším vrstvám
obyvatelstva.

Na konci viktoriánské éry začalo Spojené království, zvláště však jeho v oblasti
průmyslu nejvyvinutější část, tedy Anglie, svou pozici hospodářsky nejsilnější
velmoci světa ztrácet. Stalo se tak částečně ve prospěch Německé říše
a Spojených států amerických. Tyto dva státy překonaly Spojené království
v oblasti obchodu a průmyslové výroby již v devadesátých letech 19. století.
Spojené království však stále zůstávalo přední světovou průmyslovou velmocí.
Územně dosáhlo své největší velikosti v roce 1921 získáním mandátu nad bývalými
německými koloniemi a územími, které ztratila Osmanská říše po první světové
válce.

Ve stejnou dobu vznikla i British Broadcasting Corporation (BBC), první
mezinárodní rozhlasová vysílací síť. Společně s dalšími zeměmi Commonwealthu se
Spojené království v druhé světové válce postavilo na stranu Spojenců a bylo
jednou z vítězů nad nacistickým Německem. Britští ministerští předsedové Winston
Churchill a jeho nástupce Clement Attlee se výrazným způsobem podíleli na tvorbě
poválečného uspořádání světa. Přesto válka Velkou Británii finančně i fyzicky
poškodila. Proces obnovy mohl být nastartován až díky kanadským a americkým
půjčkám a především díky Marshallovu plánu.

Po roce 1945 vznikl ve Velké Británii jeden z prvních komplexních sociálních a
zdravotních systémů světa. Zároveň začali do země v souvislosti s obnovou
ekonomiky a rozpadem britské koloniální říše přicházet lidé z celého
Commonwealthu. Omezené možnosti vlivu Spojeného království ve světové politice
se ukázaly již v průběhu Suezské krize v roce 1956. Přesto má Velká Británie
díky rozšíření angličtiny jako světového jazyka nadále značný vliv na kulturní
vývoj daleko mimo své hranice. Po období ekonomické stagnace a dokonce propadu
sedmdesátých let 20. století nastoupila do premiérského křesla konzervativní
politička Margaret Thatcherová, jejíž rozsáhlé reformy byly jejími příznivci
slaveny jako příčina obnovy britské ekonomiky, její odpůrci však kritizovali
zostření sociálních problémů.[zdroj?] Od poloviny devadesátých let 20. století
stáli v čele vlády labourističtí politici Tony Blair a Gordon Brown, kteří již
v politice tzv. thatcherismu nepokračovali.[zdroj?] Ani premiér David Cameron,
který vystřídal Browna po vítězství Konzervativní strany v parlamentních
volbách, se k thatcherismu v zásadě nevrátil.

Spojené království zaujímá většinu rozlohy Britských ostrovů, to jest skupiny
ostrovů ležících severozápadně od pobřeží kontinentální Evropy. Kromě dvou
hlavních ostrovů, Velké Británie a Irska, je tu řada ostrovů menších.
Proměnlivé, ale mírné podnebí Britských ostrovů je ovlivňováno severní větví
Golfského proudu, nazývanou Severoatlantický proud, který v západní Evropě
zmírňuje zimy. Pro západní pobřeží Velké Británie jsou charakteristické vysoké
úhrny srážek, které vznikají díky větrům vanoucím od Atlantského oceánu.
Východní, zejména však jihovýchodní pobřeží je naopak výrazně sušší.

Skotská vysočina se vyznačuje divokou a velkolepou přírodou. Jsou zde nejvyšší
hory Spojeného království (Ben Nevis 1344 m) a protáhlá jezera zvaná loch. Na
západ od pobřeží Skotska leží v Atlantském oceánu dva řetězce ostrovů zvaných
Vnitřní a Vnější Hebridy. Směrem na jih se země svažuje do údolí mohutné řeky
Clyde. Tato oblast, známá jako Středoskotská nížina, je tvořena nízkými
zvlněnými pahorkatinami s kvalitní zemědělskou půdou. Vyšší vrchoviny a mokřiny
tvoří hranice s Anglií. Provincie Severní Irsko, kterou dělí od Skotska Irské
moře, má zemědělskou půdu, hluboké zátoky a Lough Neagh – největší jezero
Britských ostrovů.

Severní Anglie je rozdělena vápencovými a žulovými hřbety horského pásma Pennin.
Na severozápadě jsou hory a třpytivá jezera. Wales je země zelených údolí,
klikatících se řek, travnatých planin, zemědělských usedlostí v kopcovitém
terénu a holých hor. Většinu země pokrývá Kambrické pohoří, poseté malými jezery
a vodopády.

Velkou část střední Anglie tvoří zvlněná rovina, zatímco hranici se Severním
mořem na východě představuje plochá nížina. Na hustě zalidněném jihovýchodě se
nad úrodnými oblastmi zemědělské půdy tyčí nízké pahorkatiny z křídy zvané
Downs. Na jihozápadě země se rozprostírají rozlehlé plochy mokřin pokryté
vřesovišti. Vlny Atlantského oceánu bičují skaliska rozeklaného jihozápadního
poloostrova Cornwallu.

Velkou Británii (resp. celé království) lemují různé typy pobřeží. Nejčastěji se
jedná o oblázkové pláže či vysoké svislé útesy (např. vápencové útesy u přístavu
Dover nebo Seven Sisters na jihovýchodním pobřeží ostrova).

Spojené království tvoří čtyři země (anglicky constituent country) – Anglie,
Severní Irsko, Skotsko a Wales. S výjimkou Anglie, která je spravována přímo
centrálními institucemi Spojeného království, se ostatní tři země těší různé
míře autonomie, rozšířené ve 20. století v procesu tzv. devoluce. Mimo Anglii,
která má velice komplikovaný čtyřstupňový systém správního členění, mají ostatní
tři země podstatně jednodušší dvoustupňový systém.

Britská koruna má dále suverenitu nad tzv. korunními dependencemi, jakými jsou
Ostrov Man, Jersey a Guernsey. Tyto země patří britskému panovníkovi, nejsou
však považovány za součást Spojeného království ani Evropské unie. Britský
parlament má ovšem právo vydávat zákony pro dependence a britská vláda spravuje
jejich zahraniční vztahy a obranu.

Spojené království má dále čtrnáct zámořských teritorií po celém světě, což jsou
poslední zbytky někdejšího Britského impéria. Ani zámořská území se nepovažují
za součást Spojeného království, ale ve většině případů mají jejich obyvatelé
britské občanství a právo bydlet ve Spojeném království (platí od roku 2002).
Britskými zámořskými teritorii jsou v současnosti Anguilla, Bermudy, Britské
antarktické území, Britské indickooceánské území, Britské Panenské ostrovy,
Falklandy, Gibraltar, Jižní Georgie a Jižní Sandwichovy ostrovy, Kajmanské
ostrovy, kyperské vojenské základny Akrotiri a Dhekelia, Montserrat, Pitcairnovy
ostrovy, Svatá Helena, Ascension a Tristan da Cunha, Turks a Caicos.

Spojené království je parlamentní monarchií. Vláda vykonává moc jménem
panovníka, nyní královny Alžběty II. (případně jménem krále), který podle
tradice drží veškerou výkonnou moc. Podle Zákona o nástupnictví z roku 1701
mohou na britský trůn nastoupit pouze potomci Žofie Falcké (Hanoverské), kteří
jsou anglikánského nebo protestantského vyznání a nejsou ve svazku s osobou
římskokatolického vyznání.

Naprosto převážnou část výkonné moci vykonává ve jménu panovníka vláda, zvaná
tradičně „Vláda jeho/jejího Veličenstva“ (His/Her Majesty's Government). V jejím
čele stojí premiér (Prime Minister). Radě nejdůležitějších ministrů se říká
kabinet (Cabinet). Vláda je odpovědná parlamentu a sestavuje ji ten, kdo je
vůdcem politické strany, jež má po volbách do Dolní sněmovny většinu v této
komoře parlamentu nebo může tuto většinu v rámci koalice více stran získat.
Všichni členové vlády musí být zároveň členy parlamentu (Member of Parliament,
MP). Tento britský systém byl víceméně převzat do ústavního zřízení mnoha států,
především členů Commonwealthu. Mnoho z nich také převzalo britský právní systém,
známý jako Angloamerické právo. Na rozdíl od USA není však právo ve Spojeném
království založeno na psané ústavě. Tak tomu je pouze ve dvou dalších zemích
světa s demokratickým státním zřízením, což jsou Nový Zéland a Izrael.

Panovník Spojeného království má rozsáhlé formální pravomoci, ale jeho role je
především (ačkoliv ne výhradně) ceremoniální. Je integrálním elementem
parlamentu a právě on mu dává ve slavnostním aktu pravomoc scházet se a vytvářet
zákony. Žádný parlamentní zákon nevejde v platnost, dokud není panovníkem
podepsán. Všeobecně se má zato, že od roku 1708, kdy byla na trůnu královna Anna
Stuartovna, se nestalo, že by byl nějaký zákon přijatý parlamentem panovníkem
odmítnut. Podle zprávy listu The Guardian z důvěrných materiálů britského
premiéra z roku 2013 však ve skutečnosti má panovník, tedy současná královna
Alžběta II., a jeho/její nejstarší syn, nyní princ Charles, právo veta vůči
zákonům projednávaným v parlamentě. Návrhy zákonů jsou jim předkládány před
jejich definitivním přijetím a list The Guardian přinesl údajný seznam
38 zákonů, ve kterých královna Alžběta II. nebo princ Charles prosadili změny.
Návrh zákona, který obsahoval přenesení pravomoci panovnice povolit nebo
zamítnout britské vojenské operace v Iráku v roce 1999 (Military Actions Against
Iraq Bill) na parlament, královna vetovala.. Ačkoliv bylo zrušení monarchie
několikrát navrhováno, její popularita je stále vysoká a podpora pro vytvoření
republiky se v populaci pohybuje pouze mezi 15 a 25 %. Královna Alžběta II.
nastoupila na trůn v roce 1952, korunována byla v roce 1953.

Zákonodárnou mocí Spojeného království je Parlament Spojeného království. Podle
doktríny parlamentní suverenity je parlament nejvyšší zákonodárnou autoritou
země. Je dvoukomorový, sestává z volené Dolní sněmovny (House of Commons) a
nevolené Sněmovny lordů (House of Lords). Dolní komora má 646 přímo volených
členů. Sněmovna lordů pak přibližně 700 členů, ačkoliv jejich počet není přesně
stanoven. Horní komora se sestává z dědičných i nedědičných peerů (tedy
šlechticů nebo šlechtičen nejméně s hodností barona nebo baronky) a biskupů
anglikánské církve. Bývalou dědičnost křesel zrušil Zákon o sněmovně lordů z
roku 1999, který povolil dědičnost místa jen 92 peerům. Samotná existence
šlechty a její privilegia poukazují ovšem na skutečnost, že vedoucí role ve
veřejném životě Spojeného království jsou stále vyhrazeny společenské elitě.
Transparency International také poukázala na to, že i Brexit nebyl příliš
demokratický.

Spojené království je stálým členem rady bezpečnosti OSN, člen NATO, dále
Commonwealthu, skupiny ministrů financí zemí G7 (dříve G8), G20, OECD, WTO, rady
Evropy, OSCE a je členský stát Evropské unie. Dne 23. června 2016 však Britové v
referendu odhlasovali vystoupení z EU, tzv. brexit, které by podle platných
pravidel mělo být dojednáno a uskutečněno do dvou let od oficiální žádosti o
vystoupení z EU.

Spojené království udržuje zvláštní vztahy ("Special Relationship") s USA a úzce
spolupracuje s Francií—"srdečná dohoda"—a mezi oběma zeměmi se podílí na
technologiích jaderných zbraní. Spojené království je také úzce spjato s Irskem;
obě země sdílejí společný prostor cestování (Common Travel Area) a spolupracují
prostřednictvím Britsko-irské mezivládní konference (BIIGC) a britsko-irské rady
(BIC). Celosvětová přítomnost a britský vliv je dále zesílen prostřednictvím
obchodních vztahů, zahraničních investic, rozvojové spolupráce a vojenských
závazků.

Britské ozbrojené síly, oficiálně Ozbrojené síly Jejího Veličenstva, se skládají
ze tří profesionálních odnoží: Royal Navy a Royal Marines (tvořící námořní
službu), britské armády a královského letectva. Síly jsou organizovány
ministerstvem obrany a řízeny radou obrany Spojeného království, které předsedá
státní tajemník pro obranu. Vrchním velitelem je britský monarcha, královna
Alžběta II., jíž příslušníci sil skládají přísahu věrnosti.

Spojené království je členem skupiny G8 a patří k nejrozvinutějším zemím světa.
Hrubý domácí produkt na obyvatele dosahuje okolo 35 100 USD (2010). V Londýně je
nejvyšší životní úroveň, přibližně 335 % průměru EU. Ačkoliv jsou Britové členy
této organizace, stále si ponechávají britskou libru jako svoji měnu, k EU se
staví většina obyvatelstva velice skepticky.

Spojené království bylo první zemí na světě, ve které došlo v hospodářství k
přechodu od zemědělství k průmyslu. Tento proces začal koncem 60. let 18.
století a nazývá se průmyslovou revolucí. V průběhu 19. století se rozvinula
taková průmyslová odvětví jako textilní průmysl, výroba železa a oceli, stavba
lodí a těžké strojírenství. Palivem pro tato průmyslová odvětví se stalo uhlí,
které bylo v tu dobu největším nerostným zdrojem Spojeného království. Až do 80.
let 20. století tvořila tato průmyslová odvětví páteř celého hospodářství.
Spojené království je stále ještě významným průmyslovým státem, ale výrobky,
které produkuje, se změnily. Důležitosti nabyla novější průmyslová odvětví,
např. elektrotechnický, potravinářský a chemický průmysl. Většina obyvatelstva
dnes pracuje ve službách, např. ve státní správě, finančnictví, školství,
zdravotnictví a cestovnímu ruchu. Dnes jsou nejdůležitějším nerostným bohatstvím
Spojeného království velká naleziště ropy a zemního plynu ležící pod dnem
Severního moře.

Pouze asi 2 % populace pracují v zemědělství. Přesto je většina země intenzivně
obhospodařována, aby zajišťovala potraviny jak pro domácí potřebu, tak i na
vývoz. Rozlehlé oblasti úrodné půdy v jižní a východní Anglii produkují obilí,
ovoce a zeleninu. Na zelených pastvinách západní Anglie se pase mléčný skot a na
skotské a velšské vrchovině ovce. Většina starých lesů a lesních porostů byla v
minulosti zničena, ale rozsáhlé rozlohy osázené jehličnany v současné době
produkují dřevo pro stavebnictví a papírenství. Ze všech přístavů po celém
pobřeží vyplouvají rybářské lodě a rybářská flotila Spojeného království je pátá
největší v Evropské unii.

Ve Spojeném království žije asi 60 milionů lidí, je tu vysoká hustota zalidnění
– 250 osob na km², tedy dvakrát vyšší než v ČR. Britové žijí většinou ve městech
(asi 92 % obyvatel). Spojené království není velkým státem, ale v průběhu
novějších dějin se stalo domovem pestré směsice národů, kultur a náboženství.

Více než čtyři pětiny obyvatel Spojeného království žijí v Anglii. Většina z
nich žije a pracuje ve městech a velkoměstech. O víkendech a v době prázdnin a
dovolených jsou hlavní silnice ucpány lidmi, kteří jedou na návštěvu na venkov
či výlet na pobřeží. Mezi další oblíbené činnosti volného času provozované v
přírodě patří zahradničení a sledování sportů či aktivní sportování.

Spojené království má bohaté literární a umělecké dědictví. Po celá staletí jeho
země plodily řadu velkých básníků, dramatiků, romanopisců, malířů, architektů a
hudebníků. Anglický jazyk se rozšířil do celého světa od Severní Ameriky až po
Austrálii.

S indexem soukromí 1,5 (5. nejhorší hodnota z 36 vyhodnocovaných zemí) patří
obyvatelé Spojeného království mezi ty s největšími zásahy do soukromí na světě.
Ve Velké Británii bylo v posledních několika letech instalováno přes 4 miliony
kamer (1 na 14 obyvatel), z toho nejvíce v Londýně (který se po 7. červenci 2005
stal městem s největším kamerovým dohledem na světě).

Zdaleka největší skupinou tvoří Angličané. K dalším patří Velšané, Skotové,
Irové a Židé. Spojené království je terčem masivní imigrace neevropského
obyvatelstva, řada imigrantů či jejich potomků pochází z různých částí bývalého
Britského impéria – Indie, Pákistánu, Bangladéše, Hongkongu, Afriky a karibské
oblasti.

Spojené království nemá uzákoněný oficiální jazyk, ale de facto jím je
angličtina. Anglicky se mluví na celých Britských ostrovech včetně Severního
Irska a Irské republiky, byť s mnoha různými regionálními dialekty. K dalším
mluveným jazykům patří velština, skotská gaelština, irská gaelština a kornština,
které patří do skupiny keltských jazyků.

Odhadem je cca 95% britské populace anglických mluvčích. Asi 5,5% populace mluví
jazyky, které se do Británie zavlekly v důsledku relativně nedávné imigrace.
Takovou největší skupinou jsou jazyky z Jižní Asie jako paňdžábština, urdština,
hindština, bengálština, tamilština a gudžarátština, které jsou zastoupeny 2,7%
britské populace. Podle sčítání v roce 2011 se polština stala v Anglii druhým
nejpoužívanějším jazykem se 546 000 mluvčími.

Převažujícím náboženstvím ve Velké Británii je křesťanství. Dominují: Církev
Anglie, Církev Walesu, Skotská episkopální církev a Církev Irska tj. Anglikánské
církve (asi 45% obyvatelstva), dále protestantské církve - nejvíce skotští
presbyteriáni (Církev Skotska, asi 5,5-7%), metodisté (asi 4-5%) a další církve.
Dále hlavně katolíci (asi 13%) včetně východních katolíků. Působí zde i
personální Ordinariát Our Lady (Naší Paní, tj. Panny Marie) z Walsinghamu.
Vznikl 15. ledna 2011, v roce 2012 měl 1 500 věřících a 57 kněží ve 31
farnostech, počet narůstá, v roce 2013 asi 12 500 věřících, 81 kněží ve 40
farnostech, roku 2014 asi 13 500 věřících a 86 kněží ve 40 farnostech. Ordinář:
Keith Newton (* 10. dubna 1952), oficiálně konvertoval 1. ledna 2012, ordinářem
je od 15. ledna 2011.

Jsou zde i pravoslavní, včetně syrských jakobitů: Patriarchální vikariát (má 1
farnost) a Malankarský patriarchální vikariát-24 farností ve Velké Británii a 4
farnosti v Irsku.

V Británii působí i koptové původem z Egypta. Jsou zde 4 koptské jurisdikce:
diecéze Midlands (sídlo v Solihullu, hrabství Warwickshire), diecéze Skotska,
Irska a severovýchodní Anglie (založena roku 1995), koptové v dalších oblastech
Anglie spadají do diecéze pod jurisdikcí koptského papeže/patriarchy a v čele
stojí generální biskup se sídlem ve Stevenage v Hearts. Mají celkem 32 farností
ve Spojeném království a v Irsku. Od roku 1994 je zde i samostatná diecéze pro
britské konvertity: Britská pravoslavná církev v čele s metropolitou (sídlí v
Londýně). Ta má 13 farností a misií, kde slouží 5 kněží a 7 jáhnů (únor 2015).

Dále je zde neustále početně narůstající menšina muslimů - v roce 2011 asi 2,8
milionu, tj. asi 4,4% obyvatelstva a též početné minority hinduistů a sikhů (z
Indie), asi 2,5-3% obyvatelstva a také menšina několika desítek tisíc židů.

Britská ekonomika pokrývala svou potřebu dalších pracovních sil především
prostřednictvím dlouhodobých migračních tradic směřujících z Irské republiky. V
letech 1945-1959 se přistěhovalo asi 350 000 Irů a v roce 1971 žil ve Velké
Británii téměř milion osob, které se narodily v Irsku. Druhým zdrojem příchozích
pracovních sil - převážně afrokaribského a asijského původu - byl Commonwealth.
V roce 1971 pocházelo z karibské oblasti asi 265 000 imigrantů, z Pákistánu asi
128 000 a z Indie a z východní Afriky asi 241 000. Zvláštní skupinu v rámci
postkoloniální migrace tvořili přustěhovalci z bývalé kolonie Kypru - počty
imigrantů (Řeků a Turků) se v letech 1951-1971 zvýšily z asi 10 000 na 73 000
osob. Druhou největší skupinu imigrantů z evropských zemí tvořily v roce 1971
osoby italského původu (asi 104 000).

V britské imigrační politice nešlo primárně o podporu nebo omezení pracovní
migrace, ale o otázky imigrace z bývalých koloniálních oblastí, případně z
Commonwealthu. Odpovídajícím mechanismem tu bylo zavedení národního občanství
místo členství v Commonwealthu. Svobodné přistěhovalectví ze států ES tím nebylo
ovlivněno. Tak se do roku 1991 dostali Němci (asi 216 000 osob) na pozici druhé
nejsilnější skupiny hned za Iry. Všude se vytvořila určitá struktura
přistěhovalectví, která se postupně stabilizovala také cestou slučování rodin.
Na jedné straně tu byla imigrační omezení pro zahraniční pracovní síly, na druhé
straně se tu na pozadí neustálého příchodu dalších rodinných příslušníků
odvíjelo úsilí o podporu integrace již trvale usazených přistěhovaleckých
populací. Snahy o omezení imigrace a integrační podpora na národní úrovni byly v
evropském měřítku spojeny s úsilím o nadnárodní regulační systémy k zajištění
sociálních jistot u mezinárodní migrace v rámci Evropy. V roce 2014 do Velké
Británie imigrovalo 624 000 lidí, zatímco ze země se ten samý rok odstěhovalo
327 000 lidí. Většina nových imigrantů pochází z bývalých kolonií v Asii a
Africe, ale významná je také migrace z členských států EU. Islám je nejrychleji
rostoucím náboženstvím ve Spojeném království, počet muslimů stoupl z méně než
22 000 v roce 1951 na 1,6 milionů v roce 2001 a na 2,8 milionů v roce 2011. V
důsledku imigrace a vyšší porodnosti menšin se etnická skladba Spojeného
království rychle mění a v roce 2011 patřilo už 24,3% dětí na základních školách
v Anglii k etnickým menšinám.

Britové jsou stále vysoce třídní společnost. I v dnešní době používají škatulky
a to nejen na bílé a modré límečky. Stále se dívají přezíravě na lidi ze
Skotska, Walesu a Irska.[zdroj?] Dokonce dokáží odhadnout třídu podle chování,
oblečení, akcentu, přízvuku a vyjadřování.

V každé zemi existuje množství svátků a oslav. Ve Spojeném království se často
nazývají bank holidays, protože v tyto dny jsou všechny banky v zemi zavřené.
Nejdůležitějšími ze svátků jsou Vánoce a Nový rok, Velký pátek a Velikonoční
pondělí.

Vánoce ve Spojeném království zdobí množstvím světel a typických vánočních ozdob
osvětlujících ulice a tradičními koledami a děti netrpělivě očekávají příchod
Otce Vánoc (Father Christmas), jenž přistane se svým sobím spřežením na střeše
za komínem. Vyvěšují svou vánoční punčochu k nohám postele a čekají na dárky. Ty
rozbalují pouze 25. prosince v čase snídaně. V poledne pak mají tradiční vánoční
oběd – pečeného krocana a vánoční pudding. 26. prosinec se nazývá Boxing Day.
Tohoto dne chodí rodiče se svými dětmi na představení pantomimy.

Večer před Novým rokem (Silvestr) je noc plná veselí po celé zemi, zvláště pak
ve Skotsku. Tam se konají rodinné oslavy a před půlnocí se lidé shromažďují na
náměstích, spojujíce své paže o půlnoci zpívají píseň „Auld lang syne“. Ve
Skotsku se poslední den v roce nazývá Hogmanay a podle tradice se věří, že první
návštěvník v Novém roce přináší do domu štěstí. Lidé si navzájem dávají kousek
uhlí s přáním, aby jejich komín kouřil co nejdéle.

Velikonoce se slaví jako jinde v Evropě. Je to prastarý symbol jara a nového
života, kdy si křesťané připomínají Kristovu smrt a jeho zmrtvýchvstání.

V Británii jsou ještě další bank holidays: první a poslední pondělí v květnu a
poslední pondělí v srpnu. V Severním Irsku jsou dva významné dny – Den svatého
Patrika (St. Patrick's Day) a protestantský 12. červenec čili The Twelfth nebo
Orangemen's Day.

Pojem "britská literatura" se vztahuje na literaturu spojenou se Spojeným
královstvím, ostrovem Man a Normanskými ostrovy. Většina britské literatury je v
angličtině. V roce 2005 vyšlo v Británii 206 000 knih a v roce 2006 se země
stala nevětším vydavatelem knih na světě.

Anglický dramatik a básník William Shakespeare je všeobecně považován za
největšího dramatika všech dob. Jeho současníci Christopher Marlowe a Ben Jonson
se také těší velké úctě. Mezi dramatiky z posledních let patří Alan Ayckbourn,
Harold Pinter, Michael Frayn, Tom Stoppard a David Edgar, kteří kombinují prvky
surrealismu, realismu a radikalismu.

Nejstarší zachovanou památkou britské poezie je Y Gododdin, složená v Hen Ogledd
(The Old North, „Starý sever“), s největší pravděpodobností v pozdním 6.
století. Napsána byla v cumbrijštině nebo staré velštině a obsahuje raný odkaz
na krále Artuše. Od cca sedmého století byl přerušen kontakt mezi Walesem a
Starým severem a pozornost velšské jazykové kultury se přesunula do Walesu, kde
byla legenda o Artušovi dále rozvinuta Geoffreyem z Monmouthu. Mezi středověké a
raně novověké anglické spisovatelé patří Geoffrey Chaucer (14. století), Thomas
Malory (15. století), Sir Thomas More (16. století), John Bunyan, John Dryden,
Joseph Addison, John Donne a John Milton (17. století). V 18. století byli
Daniel Defoe (autor Robinsona Crusoe), Henry Fielding a Samuel Richardson
průkopníci moderního románu. Samuel Johnson kodifikoval moderní angličtinu. Z
básníků vynikl Alexander Pope. V 19. století prózu rozvíjeli Jane Austen, Mary
Shelley, spisovatel pro děti Lewis Carroll, sestry Brontëovy, Charles Dickens,
William Makepeace Thackeray, naturalista Thomas Hardy, realistka George
Eliotová. V poezii zaujal vizionářský básník William Blake. Zvláště vlna
romantismu na počátku 19. století postavila do popředí básnictví a proslavila
autory jako George Gordon Byron, John Keats, Percy Bysshe Shelley, Samuel Taylor
Coleridge či William Wordsworth. Na ně navazovala Elizabeth
Barrettová-Browningová. Ve století dvacátém třeba Wystan Hugh Auden. V próze
vynikli představitelé realismu D. H. Lawrence a Edward Morgan Forster,
modernistická Virginia Woolfová, satirik Evelyn Waugh, romanopisec a prorok
George Orwell, populární W. Somerset Maugham a Graham Greene. Nobelovu cenu za
literaturu získali, krom některých výše uvedených, též Doris Lessingová, William
Golding, John Galsworthy, Thomas Stearns Eliot a Patrick White. Významnými
básníky jsou Philip Larkin a Ted Hughes.

Zvláště ve 20. století se velmi rozvíjela i žánrová literatura. Mezi klasiky
sci-fi patří H. G. Wells, Arthur C. Clarke, Aldous Huxley či Anthony Burgess
(Mechanický pomeranč). Klasiky literatury pro děti se stali Rudyard Kipling, A.
A. Milne (tvůrce medvídka Pú), Velšan Roald Dahl, Enid Blyton, Beatrix Potterová
či Skot Kenneth Grahame. Autorka detektivek Agatha Christie je nejprodávanější
romanopisec všech dob K zakladatelům žánru detektivky patří Gilbert Keith
Chesterton, k jeho dalším významným představitelům Raymond Chandler. Ian Fleming
stvořil postavu Jamese Bonda, špionážní romány proslavily ovšem i Johna le
Carré. Alistair MacLean proslul jako autor thrillerů. Z Británie pocházejí také
nejslavnější autoři fantasy: J. R. R. Tolkien, C. S. Lewis, Terry Pratchett,
Philip Pullman a J. K. Rowlingová. Mytologií se inspiroval i Robert Graves.
Klasikem humoristické literatury je Douglas Adams, autor proslulého Stopařova
průvodce galaxií. V humoristické literatuře nelze přehlédnout ani Jerome Klapku
Jeromeho, Pelhama Grenville Wodehouse či Kingsleyho Amise. Ne tak dávno přibyla
do této sestavy Helen Fieldingová se svou Brigitt Jonesovou. Známí tvůrci komixů
jsou Alan Moore a Neil Gaiman.

Mezi skotské autory patří spisovatel detektivek Arthur Conan Doyle (tvůrce
Sherlocka Holmese), romantická literatura Sira Waltera Scotta, dětský spisovatel
J. M. Barrie, dobrodružná literatura Roberta Louise Stevensona a básník Robert
Burns. Mezi poměrně nedávné patří Thomas Carlyle, Archibald Joseph Cronin či
Irvine Welsh, dále modernističtí a nacionalističtí Hugh MacDiarmid a Neil M.
Gunn. Dále krimi příběhy Iana Rankina nebo příběhy psychologické horor-komedie
Iaina Bankse. Skotské hlavní město Edinburgh bylo v rámci UNESCO první světové
město literatury.

Z velšské literatury lze zmínit básníka Dzlana Thomase či metafyzického básníka
George Herberta. V oblasti populární literatury je dobře znám autor thrillerů
Ken Follett. Sarah Watersová zaujala romány s lesbickou tematikou.

Mezi autory jiných národností, zejména ze zemí Commonwealthu, Irska a Spojených
států, kteří žili a pracovali ve Velké Británii patří Jonathan Swift, Oscar
Wilde, Bram Stoker, George Bernard Shaw, Joseph Conrad, T.S. Eliot a Ezra Pound.
Mezi nedávné britstké autory narozené v zahraničí patří Kazuo Ishiguro a Sir
Salman Rushdie.

Ve Spojeném království jsou populární různé styly hudby, od domorodé lidové
hudby Anglie, Walesu, Skotska a Severního Irska až po heavy metal. Mezi známé
skladatele klasické hudby ze Spojeného království a zemí, ze kterých sem
přicházeli, patří William Byrd, Henry Purcell, Sir Edward Elgar, Gustav Holst,
Sir Arthur Sullivan (nejznámější je spolupráce s libretistou Sirem W. S.
Gilbertem), Ralph Vaughan Williams a Benjamin Britten, průkopník moderní britské
opery. Georg Friedrich Händel se stal naturalizovaným britským občanem, napsal
britskou korunovační hymnu a některá z jeho nejlepších děl, například Mesiáš,
jsou psána v angličtině.

Spojené království je také domovem pro světově proslulé symfonické orchestry a
pěvecké sbory jako je například BBC Symphony Orchestra a Symphony Chorus London.
Mezi významné dirigenty patří Sir Simon Rattle, John Barbirolli a Sir Malcolm
Sargent. Mezi významné skladatele filmové hudby patří John Barry, Clint Mansell,
Mike Oldfield, John Powell, Craig Armstrong, David Arnold, John Murphy, Monty
Norman a Harry Gregson-Williams. Andrew Lloyd Webber je produktivní muzikálový
skladatel. Jeho díla od konce 20. století dominují londýnským divadlům ve West
Endu a slavila i úspěch po celém světě.

Beatles mají na mezinárodním poli prodáno přes miliardu nahrávek a jsou
nejprodávanější a nejvlivnější kapelou v historii populární hudby. Mezi další
významné a vlivné britské umělce v průběhu posledních 50 let patří The Rolling
Stones, Led Zeppelin, Pink Floyd, Queen, Bee Gees (ač spíše Australané),
Genesis, Dire Straits, Def Leppard, Elton John a Depeche Mode. Všichni mají po
celém světě rekordně prodáno 200 milionů a více nahrávek. Brit Awards jsou
výroční hudební ceny v rámci BPI. Mezi některé z oceněných z Británie za
mimořádný přínos hudbě patří The Who, David Bowie, Eric Clapton, Rod Stewart,
Joe Cocker, Sting a The Police, Cliff Richard, George Michael a Mike Oldfield.
Průkopníky žánru heavy metal byli Black Sabbath a Iron Maiden. Mezi další z
poslední doby patří Coldplay, Radiohead, Oasis, Spice Girls, Robbie Williams,
Amy Winehouse a Adele. Ze Skotů se nejvíce prosadila Annie Lennoxová, z Velšanů
John Cale (svého času lídr The Velvet Underground), Tom Jones, Bonnie Tyler a
Manic Street Preachers.

K nejznámějším anglickým malířům patří romantický krajinář William Turner.
William Hogarth založil žánr karikatury. Nejvlivnější výtvarnou skupinou v
anglických dějinách byli tzv. prerafaelité. K členům tohoto bratrstva patřili
Dante Gabriel Rossetti nebo John Everett Millais. S bratrstvem byl úzce spjat
dyzajnér William Morris. Neslavnějším anglickým sochařem je patrně Henry Moore.

Nejproslulejším anglickým architektem je Christopher Wren, mj. stavitel
katedrály sv. Pavla v Londýně, z moderních architektů pak Norman Foster. Skotský
architekt a dyzajnér Charles Rennie Mackintosh byl významným představitelem
secese, Robert Adam neoklasicismu. Proslulým stavitelem kanálů byl Skot Thomas
Telford.

Nejslavnějším anglickým filmovým režisérem je Alfred Hitchcock. Dva Oscary má
režisér Richard Attenborough, jednoho si odnesl Anthony Minghella, John
Schlesinger, Ken Russell a Tony Richardson. Představitelem britské nové vlny byl
Lindsay Anderson. Mnoho populárních snímků natočil Ridley Scott. Terry Gilliam
vždy nalezl zcela osobitou poetiku. Richard Curtis je králem romantických
komedií. Ken Loach točil především sociální dramata. K nejúspěšnějším režisérům
současnosti patří Christopher Nolan či Danny Boyle. Guy Ritchie proslul novým,
dosti hollywoodským pojetím Sherlocka Holmese.

Nejslavnějším hercem němé éry se stal Charlie Chaplin. K dalším ikonám světového
filmového umění patří Elizabeth Taylorová, Michael Caine, Laurence Olivier, Cary
Grant, Peter Ustinov. Tři Oscary má Daniel Day-Lewis. Role inspektora Clouseaua
proslavila Petera Sellerse. Role v Pánu prstenů udělala globální celebritu z
Christophera Lee, Orlando Blooma či Iana McKellena, série o Harry Potterovi
proslavila Emmu Watsonovou, Daniela Radcliffa, Gary Oldmana, Richarda Griffithse
a Alana Rickmana, série Matrix Hugo Weavinga, velkofilm Titanic Kate
Winsletovou, komediální cyklus o Mr. Beanovi Rowana Atkinsona, série o Jamesi
Bondovi především Daniela Craiga, Judi Denchovou a Rogera Moorea, seriál Doktor
House Hugh Laurieho, sága Stmívání Roberta Pattinsona. K legendám patří i Bob
Hoskins, Donald Pleasence, Malcolm McDowell, Christian Bale, Ben Kingsley,
Jeremy Irons, Alec Guinness, Colin Firth, Emma Thompsonová, Helen Mirrenová,
Hugh Grant či David Niven. Jacqueline Bissetová zůstane pro většinu
Středoevropanů už asi navždy především kráskou z belmondovské klasiky Muž z
Acapulca. K proslulé komické skupině Monty Python patřili herci John Cleese,
Michael Palin, Graham Chapman či Eric Idle. Megahvězdou současnosti je Keira
Knightleyová. Jako Spiderman se v posledních letech proslavil Andrew Garfield, v
sérii Mission: Impossible a Star Trek Simon Pegg. Brutální komika je typická pro
Sachu Barona Cohena.

Skotem byl první představitel Jamese Bonda a herecká legenda Sean Connery. Série
o Harry Potterovi proslavila Robbie Coltranea, série Pán prstenů Billy Boyda,
seriál Doctor Who Karen Gillanovou a Petera Capaldiho.

Z Velšanů proslul scenárista, režisér a spisovatel Terry Jones, člen komediální
skupiny Monty Python. Nejslavnějšími velšskými herci jsou Catherine
Zeta-Jonesová, Richard Burton a Anthony Hopkins. Ray Milland získal Oscara.
Velkofilm Titanic učinil všeobecně známým Ioana Gruffudda, sága Twilight
Michaela Sheena, romantická klasika Notting Hill Rhyse Ifanse, série o Jamesi
Bondovi Desmonda Llewelyna (ztvárnil výstrojního důstojník Q v sedmnácti
bondovkách), série Piráti z Karibiku Jonathana Pryce, seriály Misfits a Hra
o trůny Iwana Rheona.

V modelingu proslula Naomi Campbellová či Kate Mossová. Legendou dokumentárních
pořadů BBC je zoolog David Attenborough. Další televizní hvězdou, která
překročila hranice Británie, je kuchař Jamie Oliver, moderátor motoristického
pořadu Jeremy Clarkson či porotce Simon Cowell z formátů typu Pop Idol.

Základy moderní fyziky vystavěl Isaac Newton, biologie Charles Darwin. Studiemi
elektromagnetismu otevřel před moderní vědou široké obzory Michael Faraday.
Rozhodující pokroky v oblasti informatiky učinil Alan Turing. Tim Berners-Lee
vynalezl systém World Wide Web. James Prescott Joule zkoumal vztah tepla, práce
a energie. Asi nejslavnějším vědcem současnosti je Stephen Hawking. Otcem
imunologie a objevitelem první vakcíny historie, vakcíny proti pravým
neštovicím, byl Edward Jenner. John Dalton rozvinul moderní atomovou teorii.
Charles Babbage a Ada Lovelaceová jsou jedněmi z vylézců počítače. Autorem
vlivné teorie "sobeckého genu" je Richard Dawkins. Joseph John Thomson objevil
elektron. Astronom Edmond Halley dal jméno nejznámější kometě. Robert Hooke
formuloval zákon o přímé úměrnosti velikosti deformace a napětí v deformovaném
tělese. William Harvey objevil krevní oběh, Henry Cavendish vodík, zakladatelem
elektrochemie byl Humphry Davy. Zakladatelem rentgenové spektroskopie byl
William Lawrence Bragg (narozený v Austrálii). Joseph Priestley objevil oxid
uhličitý a kyslík. Předchůdcem informatiky byl matematik George Boole. K objevu
struktury DNA výrazně přispěla Rosalind Franklinová. George Stephenson vynalezl
parní lokomotivu. Za prosazení evoluční teorie se rval Thomas Henry Huxley.
Vznik fotografie by nebyl možný bez díla chemika a fyzika Johna Herschela.
Matematik G. H. Hardy předložil zásadní příspěvky o teorii čísel. Jane
Goodallová proslula svým výzkumem šimpanzů. Jev interference světla vysvětlil
Thomas Young. Antisepsi do lékařství zavedl Joseph Lister. Matematik John Couch
Adams předpověděl čistě na základě výpočtů objev planety Neptun. Matematik
Andrew Wiles podal důkaz Velké Fermatovy věty. William Oughtred zkonstruoval
logaritmické pravítko. Arthur Eddington svými měřeními během zatmění Slunce
prokázal platnost Einsteinovy obecné teorie relativity - tu dnes rozvíjí
například Roger Penrose. Zakladatelem sporné eugeniky byl Francis Galton. Fred
Hoyle plamenně odmítl teorii Velkého třesku, nicméně dal jí jméno. Průkopníkem
ve výzkumu světla jako zdroje energie je William Crookes. Výzkum magnetismu a
elektřiny zahajoval William Gilbert. Možnosti vektorové analýzy objevil Oliver
Heaviside. Pojem "dinosaurus" zavedl Richard Owen. Chronofotografickou techniku
vyvinul Eadweard Muybridge. Matematik John Venn stvořil tzv. Vennovy diagramy,
široce použitelné napříč obory. Thomas Newcomen sestrojil stroj pro čerpání vody
z dolů. První funkční parní lokomotivu sestrojil Richard Trevithick.
Matematickou statistiku zakládal Ronald Fisher. William Lassell objevil Saturnův
měsíc Triton. Neurolog Oliver Sacks proslul literárním zpracováním svých případů
a popularizací výzkumu mozku. Nobelovu cenu za fyziku získali Paul Dirac, James
Chadwick, John William Strutt, William Henry Bragg, Peter Higgs, Charles Glover
Barkla, Owen Willans Richardson, Edward Victor Appleton, George Paget Thomson,
Patrick Blackett, Cecil Powell, Martin Ryle, Nevill Francis Mott, Anthony James
Leggett a Antony Hewish. Za chemii Francis William Aston, Dorothy Hodgkinová,
Frederick Soddy, Norman Haworth, Robert Robinson, Harry Kroto a John Kendrew. Za
fyziologii Francis Crick, Maurice Wilkins, Andrew Fielding Huxley, Alan Lloyd
Hodgkin, Charles Scott Sherrington, Henry Hallett Dale, Peter Mansfield, John
Sulston, Paul Nurse, Tim Hunt, Richard John Roberts, John Vane, Rodney Robert
Porter a Edgar Douglas Adrian.

K rozvoji britské vědy ovšem významně přispěli i Skotové. Svou úpravou parního
mechanismu rozpoutal průmyslovou revoluci James Watt. Dějiny fyziky, obzvlášť
výzkumu elektromagnetismu, jsou nepředstavitelné bez Jamese Clerka Maxwella. I
vynálezce telefonu Alexander Graham Bell se narodil ve Skotsku. Alexander
Fleming objevil penicilin. Za Skota lze považovat i fyzika Williama Thomsona
(Kelvina). John Logie Baird je jedním z vynálezců televize. John Napier objevil
logaritmy a zavedl desetinnou čárku. Charles Lyell byl jedním ze zakladatelů
moderní geologie. James Dewar vynalezl termosku. Robert Brown definoval tzv.
Brownův pohyb. Zakladatelem termodynamiky byli Joseph Black či William John
Macquorn Rankine. Významným matematikem byl Colin Maclaurin. John Boyd Dunlop
vynalezl pneumatiku. David Brewster byl průkopníkem optiky. James Gregory patří
ke spolutvůrcům dalekohledu. Daniel Rutherford dokázal jako první izolovat
dusík. Vynálezcem procesu dialýzy byl Thomas Graham. Na vynálezu radaru se
podílel Robert Watson-Watt. William Ramsay a Charles Thomson Rees Wilson získali
Nobelovu cenu za fyziku, za chemii Alexander Robertus Todd, za fyziologii John
James Rickard Macleod a James W. Black.

Z Velšanů se nejvíce prosadil Alfred Russel Wallace, jeden z otců evoluční
teorie. Brian Josephson získal Nobelovu cenu za fyziku, Martin Evans Nobelovu
cenu za fyziologii a lékařství. Matematik Robert Recorde zavedl symbol =.
Vynálezce David Edward Hughes mj. zdokonalil mikrofon.

Z Anglie pocházel zakladatel středověkých škol, biskup a filozof Alcuin, který
pak působil na kontinentě, Anglickou scholastiku tvořili zakladatel dialektiky
Anselm z Canterbury, zakladatel politologie Jan ze Salisbury, Roger Bacon,
Robert Grosseteste, Jan Duns Scotus nebo William Ockham. Mezi filozofy raného
novověku vynikli zejména Francis Bacon, empiristé Thomas Hobbes a John Locke, na
něž navázali idealistický filosof George Berkeley, osvícenec Thomas Paine nebo
skeptik David Hume. Zvláštní odnoží britského empirismu je "skotská filozofie",
někdy popisovaná jako Scottish School of Common Sense, k níž patřil například
Adam Smith či Thomas Reid.

V 19. století zde působili utilitaristé Jeremy Bentham a John Stuart Mill (již
jeho otec James Mill byl významným ekonomem), nebo filozof a sociolog Herbert
Spencer. Pro filozofii 20. století jsou zvláště významní logik a filozof
Bertrand Russell, originální platonik Alfred North Whitehead, logici George
Boole nebo Alan Turing, filozofický antropolog Gregory Bateson, politický
filozof Isaiah Berlin nebo morální filozofové Bernard Williams a Alasdair
MacIntyre.

Britskou filozofii 20. století významně spolutvořili také emigranti. Z Rakouska
do Spojeného království přišel Ludwig Wittgenstein a političtí exulanti Arthur
Koestler a Karl Raimund Popper, z Československa Ernest Gellner, z Maďarska
filozof matematiky Imre Lakatos a z Polska Leszek Kołakowski.

Jedním z největších ekonomů a mužem, jenž měl rozhodující vliv na euro-americkou
hospodářskou politiku třiceti zázračných let po druhé světové válce byl John
Maynard Keynes. Zakladatelkou feministické filozofie byla Mary
Wollstonecraftová. Klasikem demografie je Thomas Robert Malthus, ekonomie David
Ricardo, mj. autor teorie komparativní výhody tvrdící, že vzájemný mezinárodní
obchod je vždy výhodný pro všechny strany, či Alfred Marshall. Archeolog Howard
Carter objevil Tutanchamonovu hrobku, jeho kolega Arthur Evans vykopal palác v
Knóssu na Krétě. Beda Ctihodný založil anglickou historiografii, klasickou práci
o dějinách starého Říma předložil Edward Gibbon. Významným historikem umění byl
John Ruskin. Nobelovu cenu za ekonomii získal Ronald Coase. Edward Bradford
Titchener patřil k zakladatelům psychologie.

Ze Skotů se prosadil James Frazer, který sepsal proslavenou knihu Zlatá
ratolest, základní práci moderní antropologie, religionistiky a etnografie.
Ronald David Laing byl představitelem tzv. antipsychiatrie, filozof Alasdair
MacIntyre komunitarismu, John Muir byl průkopníkem environmentalismu. Hnutí free
school v 60. letech inspiroval filozof Alexander Sutherland Neill. Angus Deaton
a James Mirrlees získali Nobelovu cenu za ekonomii.

Velšan Geoffrey z Monmouthu byl jedním z prvních britských historiků a do značné
míry stojí za popularitou legendy o králi Artušovi. Zakladatelem kulturálních
studií byl Raymond Williams. Průkopníkem psychoanalýzy v Británii a prvním
Freudovým životopiscem byl jiný Velšan, Ernest Jones.

Velká Británie je kolébkou fotbalu, liga se hraje od srpna do května.
Nejslavnějšími kluby Chelsea FC, Manchester United, Liverpool, Arsenal FC,
Glasgow Rangers, Celtic FC a národní mužstvo patří ke světové špičce. Druhým
nejoblíbenějším sportem je ragby. Nejdůležitější zápasy ragbyové ligy se hrají
na stadionech Twickenham v Londýně, Millennium v Cardiffu a Murrayfield v
Edinburghu od března do října. Ze Skotska pochází golf, v r. 1650 se hrál už na
12 místech. Oficiální pravidla ustavil v r. 1897 Královský golfový klub sv.
Andrewa a poté golf pronikl do celého světa. Ve Skotsku se hraje Scottish Open
Golf a po celé zemi mnoho větších i lokálních turnajů profesionálů i amatérů.
Kriket hrají od konce 18. stol. všichni a všude, po víkendech před každým domem.
Největší kriketovou arénou je Lord’s v Londýně.

Jezdectví označil za sport král Karel II. Stuart Od té doby se konají pravidelně
např. Grand National v Aintree v Liverpoolu, Scottish Grand National v Ayru a
Derby a Oaks v Epsomu. Největším tenisovým turnajem je Wimbledon. Ve Velké
Británii je také mnoho lehkoatletických mítinků, turnajů v baseballu i v dalších
sportech.

Britská města se příkladně starají o sportování občanů,[zdroj?] v každém je
aspoň jeden bazén a sportovní středisko. Populární je aerobik, jóga, bojové
umění. V parcích jsou cyklotrasy i chodníky pro jogging. Romantický venkov
Východní Anglie je jednou z oblíbených oblastí pro cykloturistiku. Populární je
jachting, túry na koních, horské túry, alpinismus, rafting, létání na rogalech
či v balonu. Na venkov se chodí i rybařit, platí však různě přísná místní
omezení. Dále tu jsou volně přístupná golfová hřiště a velmi oblíbený je běh po
centru Londýna.

Lewis Hamilton je trojnásobný mistr světa ve Formuli 1, jeden titul má James
Hunt, Nigel Mansell, Jenson Button a Damon Hill. Fotbalovými legendami jsou
Bobby Charlton a Bobby Moore.

Skotskou trenérskou fotbalovou legendou je Alex Ferguson. Jeho slavným
předchůdcem v Manchesteru United byl Matt Busby. Držitelem Zlatého míče je Denis
Law. Nejúspěšnějším skotským tenistou je vítěz Wimbledonu Andy Murray.
Trojnásobným mistrem světa ve Formuli 1 se stal Jackie Stewart, dvojnásobným Jim
Clark. V závodech rally se proslavil Colin McRae. Šest zlatých olympijských
medailí má rychlostní cyklista Chris Hoy. Velšskými fotbalovými legendami jsou
John Charles, Ryan Giggs, Mark Hughes či Ian Rush, ragbyovou legendou je Gareth
Edwards.



https://cs.wikipedia.org/wiki/Prusko

Prusko, zastarale Prusy (německy Preußen, lat. Borussia, Prutenia, prusky Prūsa,
slezsky Prajsko) byl historický státní útvar ve střední Evropě. Tento stát měl
po několik staletí zásadní vliv na německé a evropské dějiny. Posledním hlavním
městem Pruska byl Berlín.

Název Prusko pochází od Prusů, baltských kmenů příbuzných Litevcům a Lotyšům. Ve
třináctém století byly Prusy dobyty řádem německých rytířů. Prusko dosáhlo
nejvyššího významu a vlivu v 18. a 19. století.

V 18. století se Pruské království stalo významnou mocností. V 19. století
pruský premiér Otto von Bismarck dosáhl sjednocení Německa v Německé císařství.
Po první světové válce a pádu monarchie se Prusko stalo Svobodným státem v rámci
nové Výmarské republiky. V roce 1947 bylo oficiálně rozhodnutím spojenecké
kontrolní komise Prusko zrušeno.

Původní Prusy představovaly území ve východním Pobaltí mezi dolní Vislou a
dolním Němenem (dnešní jihozápadní Litva, Kaliningradská oblast Ruské federace,
Varmie a Mazury v Polsku). V průběhu historie se pruský stát rozšířil na
rozsáhlé oblasti severního Německa (Braniborsko, Pomořansko, Dolní Sasko),
západního Německa (Porýní, Vestfálsko), severozápadního a jihozápadního Polska
(polské Pomořansko a Slezsko), českého Hlučínska, dnešního jižního Dánska a
belgická území Eupen a Malmédy.

Již v době před naším letopočtem sídlily ve východním Pobaltí kmeny Prusů. Proto
neslo toto území ve středověku název „Prusy“. Prusové zůstali pohany a
nevytvořili si státní organizaci. Pokusy pokřesťanštit Prusy zůstaly
bezvýsledné. Kromě toho sami začali pořádat loupeživé vpády na polské
území.[zdroj?] Mazovský kníže Konrád proto pozval na obranu svého území do země
Řád německých rytířů a daroval jim chelmiňskou zemi roku 1226.

Roku 1237 se Řád německých rytířů spojil s Řádem mečových bratří, který operoval
v Livonsku. Pruské území se tak dostalo do kleští a bylo během následujících
50 let dobyto. Křížových výprav proti Prusům se účastnili i čeští panovníci
Přemysl Otakar II. a Jan Lucemburský. Původní pruské obyvatelstvo bylo poněmčeno
nebo vyhubeno, Prusy byly kolonizovány zejména německými kolonisty. Roku 1309 se
řádové území rozšířilo o Gdaňské Pomoří.

Němečtí rytíři expandovali proti dosud pohanské Litvě i křesťanskému Polsku,
které se na obranu proti řádu spojily Krevskou unií do jednoho státního celku
roku 1385, kterému vládli Jagellonci. Roku 1410 dosáhlo Polské království
významného vítězství nad řádem německých rytířů v bitvě u Grunwaldu. Další
porážka čekala slábnoucí řád v třináctileté válce s pruskými městy a Polskem.

V roce 1466 byl uzavřen druhý toruňský mír, podle jehož ustanovení Polsku
připadly Prusy královské, s Marienburgem, který byl dosud sídelním městem
velmistra řádu, Gdaňskem, Toruní a Elblagem. Hlavním městem zbývajícího řádového
území, Prus křižáckých, se stal Königsberg, založený českým králem Přemyslem
Otakarem II. Postavení řádového velmistra v Prusích se stále zhoršovalo, neboť
polští králové vůči němu stupňovali své nároky.

V roce 1510 byl velmistrem řádu zvolen Albrecht Braniborský z dynastie
Hohenzollernů. O dva roky později byl slavnostně uveden do Königsbergu. Důvodem
jeho volby byly příbuzenské vazby na polského krále Zikmunda I. Starého, který
byl jeho strýcem. Mezi křižáky a krakovským dvorem tehdy panovaly od uzavření
druhého toruňského míru v roce 1466 velmi napjaté vztahy a představitelé řádu se
domnívali, že by tak mohli přispět k jejich vylepšení. To se však ukázalo být
velkým omylem, neboť ani vztahy mezi Hohenzollerny a jejich polskými příbuznými
nebyly dobré.

Velmistr Albrecht se jako velmistr bezúspěšně snažil o mírové narovnání mezi
řádem a polským králem. Ani válka, která probíhala v letech 1519 - 1521,
nedopadla dobře. Proto Albrecht vyřešil kritickou situaci svérázným způsobem a
to tak, že přijal roku 1525 luteránskou reformaci a prohlásil se za světského
vládce dosud řádového území. Prusy knížecí se poté staly lénem polského krále.

Po smrti vévody Albrechta se pruským vévodou v roce 1568 stal jeho syn Albrecht
Fridrich. Ten však v roce 1577 onemocněl a tak se stal regentem Jiří Fridrich
Braniborský z Braniborska-Ansbachu (a Braniborska-Kulmachu), který byl posledním
mužským členem nejstarších větví dynastie. Jelikož neměl vévoda Albrecht
Fridrich žádné syny, stal se následníkem muž jeho dcery braniborský kurfiřt Jan
Zikmund, který si již před jeho smrtí vzal za ženu jeho dceru Annu Pruskou. Ten
se také po jeho smrti stal nakrátko v roce pruským vévodou.

Roku 1618 byly Prusy knížecí spojeny s Braniborským markrabstvím, kde vládli
rovněž Hohenzollernové v jeden stát (Braniborsko-Prusko) se silně německým
charakterem. Hlavním městem se stal Berlín. „Velký kurfiřt“ Fridrich Vilém
(1640-1688) dosáhl zrušení vazalských závazků a 19. září 1657 velavskou smlouvou
i zrušení lenního poměru k Polsku, což bylo uznáno 3. května 1660 olivským mírem
i ostatními mocnostmi. Na rozdíl od západní části nového státu, se východní část
nestala součástí Svaté říše římské národa německého.

Dne 18. ledna 1701 se pak syn Fridricha Viléma, kurfiřt Fridrich III. prohlásil
v Königsbergu, se svolením polského krále a římskoněmeckého císaře,„Králem v
Prusku“ jako Fridrich I., čímž založil později velice mocné Pruské království.

Prusko pak ve slezských válkách v letech 1740-1745 získalo od Habsburské
monarchie většinu Slezska a Kladsko, území původně Koruny české. Tento zisk pak
dokázalo ubránit během sedmileté války. To byl počátek mocenského vzestupu
Pruska, které se stalo jedním z nejdůležitějších evropských států. V této době
mělo Prusko nejen skvěle vycvičenou armádu, ale také efektivní úřednický aparát.

V letech 1772-1795 se Prusko zúčastnilo trojího dělení Polska a získalo tak
rozsáhlá území na východě (Varmii, Západní Prusko, Chelmiňsko, Notečsko -
Netzedistrikt, Velkopolsko, Kujavsko, Siradzko, Leczycko část Podlesí, a západní
a severní Mazovsko včetně Varšavy), kde pak postupně vzniklo Západní Prusko,
Nové Východní Prusko a Jižní Prusko.

V období napoleonských válek ztratilo Prusko v bojích proti Napoleonovi a jeho
spojencům rozsáhlá území na západě i východě, což si však po porážce Francie
vykompenzovalo na Vídeňském kongrese, kde získalo západní část varšavského
velkoknížectví, na níž vytvořilo Poznaňsko, severní polovinu Saska včetně Dolní
Lužice a severovýchodní poloviny Horní Lužice, a celé Porýní a Vestfálsko. Od
Švédska pak smlouvou ze 4. června 1815 získalo severní část Předních Pomořan
včetně Rujány. 8. června 1815 pak Prusko spolu s Rakouskem a ostatními německými
státy vytvořilo Německý spolek, k němuž však nepatřily jeho 3 nejvýchodnější
provincie Poznaňsko, Západní Prusko a Východní Prusko.

Prusko bylo v letech roku 1851 poraženo Dánskem v prusko-dánské válce
(1848-1851), v níž chtělo Prusko ovládnout Dánskem kontrolované Šlesvicko s
početnou německou menšinou. Roku 1863 pak bylo Šlesvicko začleněno přímo do
Dánska, což bylo zjevným porušením Londýnského protokolu z roku 1851, v němž se
Dánsko mimo jiné zavázalo ponechat Šlesvicku jeho práva. Důsledkem byla
následující dánsko-německá válka. Roku 1864 Prusko s Rakouskem a ostatními
německými státy bojovalo proti Dánsku, které chtělo oddělit jím ovládané
Holštýnsko a Lauenbursko od Německého spolku (Dánský král byl v rámci personální
unie také vévodou Šlesvicka-Holštýnska, ale Holštýnsko bylo spolu s Lauenburskem
na rozdíl od severnějšího Šlesvicka členem Německého spolku) a začlenit je do
Dánska. V této válce bylo Dánsko poraženo, Šlesvicko se stalo prusko-rakouským
kondominiem, Holštýnsko získalo Rakousko a Lauenbursko s titulem vévodství
Prusko.

Spor s Rakouskem o vedoucí úlohu v Německém spolku a o Šlesvicko-Holštýnsko pak
vedl roku 1866 k prusko-rakouské válce, v níž bylo Rakousko a jeho spojenci
poraženi. Prusko pak kromě anexe celého Šlesvicka-Holštýnska anektovalo rozsáhlá
území rakouských spojenců Království Hannoverského, Kurfiřtství Hesenského a
Vévodství Nasavského.

V anexi dalšího rakouského spojence království Saského mu zabránilo negativní
stanovisko Rakouska a Francie, a Sasko bylo postiženo „pouze“ vysokými
reparacemi. Další rakouští spojenci království Bavorské a Velkovévodství
Hesenské museli postoupit Prusku menší okrajová území. Velkovévodství Hesenské
ztratilo okres Biedenkopf, západní část okresu Giessen a nedávno získané
Hesensko-Hombursko. Bavorsko bylo nuceno odstoupit Prusku okrajová území ve
Frankách (okres Gersfeld a část území východně od hesenského města Gelnhausen).

Pruské zisky v této oblasti jsou dobře vidět srovnáním map 1 a 2. Na získaných
územích poté Prusko vytvořilo provincie Hannoversko, Hesensko-Nassavsko a
Šlesvicko-Holštýnsko.

Prusko se pak stalo zakládajícím spolkovým státem Severoněmeckého spolku, který
byl pod jeho hegemonií a v němž mu patřila většina území a až do konce první
světové války pak už mělo stejný rozsah.

V letech 1870-1871 pak Prusko po boku dalších německých států bojovalo proti
Francii v prusko-francouzské válce. Dne 18. ledna 1871 se pak stalo největší
spolkovou zemí nově založeného Německého císařství s oficiálním názvem Německá
říše.

19. července 1870 Francie vyhlásila válku Prusku. Díky spojeneckým smlouvám se
přidaly k Prusku armády všech německých států. Francie byla na válku špatně
připravena a po bitvě u Sedanu kapitulovala 2. září 1870. Lid ve válce
pokračoval, jeho odpor byl zlomen až obležením a ostřelováním Paříže.

Příměří bylo podepsáno v lednu, mírová smlouva pak 10. května 1871. Francie
přišla o některá území.

Po pádu monarchie roku 1918 tu pak v rámci Výmarské republiky vznikl Svobodný
stát Prusko (Freistaat Preussen). V důsledku Versailleského míru ztratilo Prusko
rozsáhlá území na východě, severu a západě. Obnovená Litva získala severní část
Východního Pruska; obnovené Polsko většinu Západního Pruska a Poznaňska,
nepatrnou část Východního Pruska a část Slezska; Československo pak získalo
Hlučínsko.

Na západě pak Belgie získala Eupén a Malmédy, na severu získalo Dánsko část
Šlesvicka (dnešní dánský okres Jižní Jutsko). Gdaňsk s okolím se stal
samostatným státem (Svobodné město Gdaňsk) pod patronací Společnosti národů.
Část Porýní se stala součástí Sárska. V letech 1921 a 1929 byl pak do Pruska ve
dvou fázích začleněn Svobodný stát Waldeck-Pyrmont.

Po nástupu Hitlera k moci a následné centralizaci Německa, byl pak Svobodný stát
Prusko přeměněn v rámci nacistického Německa v pouhou zemi (Land Preussen),
zbavenou veškeré autonomie. I nadále zde však až do konce druhé světové války
fungovala formální zemská vláda. Na základě zákona „o Velkém Hamburku a dalších
územních úpravách“ byl 1. dubna 1937 k Prusku připojen Lübeck, dosud oldenburské
exklávy Lübeck a Birkenfeld, dosud hamburská exkláva Cuxhaven jakožto i několik
exkláv Meklenburska.

Z toho Lübeck, Utinské knížectví a několik meklenburských exkláv byly začleněny
do Šlesvicka-Holštýnska; Birkenfeld do Porýní; Cuxhaven do Hannoverska; dvě
meklenburské exklávy do Braniborska. Naopak Wilhelmshaven byl předán
Oldenbursku; řada obcí v okolí Hamburku byla připojena k Hamburku; exkláva
pruské provincie Pomořan, Zetemin byla spolu s několika malými exklávami
Braniborska předána Meklenbursku. V souvislosti s výboji Třetí říše pak byly
během druhé světové války k Prusku dočasně připojeny velké části Polska (Západní
Prusko, Poznaňsko, Gdaňsk, Klajpeda, polská část Slezska, severní část Mazovska,
Hlučínsko a jiná území).

Po skončení druhé světové války bylo Prusko Postupimskou dohodou rozděleno (bez
území východně od linie Odra-Nisa, která získala Polsko a SSSR) mezi 4
spojenecké okupační zóny a v jejich rámci pak bylo Prusko spojenci v rámci
následné decentralizace poválečného Německa, rozděleno mezi nově vytvořené země.
Formálně pak Pruský stát existoval až do 25. února 1947 kdy byl rozhodnutím
spojenecké kontrolní komise zrušen.

Hranice Pruského státu se během historie permanentně měnily. Začátkem 18.
století se Pruské království skládalo ze 17 zemských částí: Braniborska,
Pomořan, Pruska, Geldernska, Klevska, Moersu, Krefeldu, Tecklenburgu, Lingenu,
Mindenu, Marky, Ravensbergu, Lippstadtu, Magdeburku, Halberstadtu, Neuchâtelu a
Valanginu. Roku 1713 byly některé zemské části spojeny do provincií, jiné naopak
rozděleny mezi několik provincií. Prusko se nyní členilo na provincie Střední
marku, Ukerskou marku, Starou Marku, Nová marka-Pomořany-Kašubsko, Prusko,
Geldernsko-Klevsko, Minden-Marka-Ravensberg, Magdeburk-Halberstadt, Neuchâtel a
Valangin. Po roce 1740 došlo ještě k několika dalším reformám.

Po Vídeňském kongresu bylo Prusko „Nařízením o zlepšení provinciálního zřízení“
od 30. dubna 1815 rozděleno na 10 provincií (v závorkách hlavní města), které s
výjimkou Poznaňska, Východního a Západního Pruska přistoupily k Německému
spolku:

Dne 27. června 1822 byly provincie Julišsko-Klevsko-Berg a Velkovévodství Dolní
Porýní sloučeny do provincie Porýní, jejíž metropolí se stal Koblenz. V období
od 3. prosince 1829 do 1. dubna 1878 byly provincie Západní a Východní Prusko
sloučeny jako Provincie Prusko s hlavním městem Královcem. Tím se počet
provincií snížil na 8. Od 5. června 1823 byly provincie zároveň územně
samosprávnými celky s řadou kompetencí, v jejichž čele stály provinciální sněmy
(Provinziallandtage), z počátku označované jako provinciální stavy
(Provinzialstände). Provinciální sněmy existovaly v Prusku do roku 1933, kdy
byly zrušeny nacistickým režimem Adolfa Hitlera.

Dne 7. prosince 1849 odstoupili v obou hohenzollernských knížectvích oba
vládcové z místní větve hohenzollernské dynastie, a tak připadlo Hohenzollernsko
Prusku, v jehož rámci bylo 12. března 1850 začleněno jako vládní obvod
Sigmaringen do Porýní. Později se Hohenzollernsko často označovalo jako
Hohenzollernské země a přestože náleželo formálně k Porýní, mělo vlastní sněm.

Dne 20. července 1853 koupilo Prusko od Oldenburska kus země o rozloze 313 ha u
řeky Jade, kde roku 1856 započalo se stavbou přístavu, který roku 1869 získal
oficiální název Wilhelmshaven. Tento přístav byl již roku 1867 začleněn do nově
získané provincie Hannoverska.

Po Prusko-rakouské válce bylo Prusko rozšířeno anexí celých území německých
států Frankfurtu nad Mohanem, Hannoverska, Hesenska-Kasselska a Nasavska, a
menších okrajových částí Bavorska a Hesenska-Darmstadtska. Na těchto nově
získaných územích byly vytvořeny nové provincie Hannoversko a Hesensko-Nasavsko.
Na rozdíl od ostatních provincií však Hesensko-Nasavsko nemělo až do roku 1920
vlastní provinciální sněm, ale bylo spravováno komunálními sněmy obou nově
zřízených vládních obvodů: Kurhesenským a Nasavským komunálními sněmem, přičemž
do správní reformy z let 1885 - 1886 měl vlastní komunální sněm také Frankfurt
nad Mohanem. Teprve roku 1920 byly oba komunální sněmy podřízeny nově zřízenému
provinciálnímu sněmu Hesenska-Nasavska.

Po První světové válce Prusko utrpělo citelné územní ztráty, následované úpravou
správního členění. V jejich důsledku přestaly existovat provincie Poznaňsko a
Západní Prusko. Zbytek území Západního Pruska byl rozdělen mezi provincii
Východní Prusko a správní obvod Západní Prusko-Poznaňsko, jehož součástí se stal
také zbytek Poznaňska. 1. července 1922 byl výše uvedený správní obvod přeměněn
v novou provincii Hraniční marka Poznaňsko-Západní Prusko.



https://cs.wikipedia.org/wiki/Juno_(sonda)

Juno je americká kosmická sonda, která v rámci programu New Frontiers doletěla
5.července 2016 k planetě Jupiter. Původně měla odstartovat v roce 2009, ale
kvůli škrtům v rozpočtu NASA start proběhl až 5. srpna 2011. Z rampy LC-41 na
mysu Canaveral ji do vesmíru vynesla raketa Atlas V typ 551. Po pětileté cestě
byla sonda navedena na polární oběžnou dráhu kolem Jupiteru.

Sonda odstartovala pomocí rakety Atlas V, typ 551 v pátek 5. srpna 2011 z
kosmodromu na mysu Canaveral na Floridě. Využila manévru „gravitačního praku“, a
to tak že zamířila k Marsu, v říjnu 2013 pak proletěla kolem Země ve vzdálenosti
564 km a získala rychlost a energii k letu k Jupiteru. Krátce po průletu kolem
Země NASA oznámila, že sonda je v nouzovém režimu. Zůstává v kontaktu se Zemí,
ale vysílá jen malé množství dat. Jednalo se však o planý poplach a sonda dále
pokračovala úspěšně v letu k Jupiteru.

Po navedení na oběžnou dráhu Jupiteru v červenci 2016 má zkoumat jeho atmosféru
a měsíce.

V tomto článku byl použit překlad textu z článku Juno (spacecraft) na anglické
Wikipedii.



https://cs.wikipedia.org/wiki/Jean_Reno

Jean Reno (vlastním jménem Juan Moreno y Herrera Jiménez, někdy též Juan Moreno
y Jederique Jiménez, narozen 30. července 1948) je francouzský herec španělského
původu. Hrál v mnoha úspěšných filmech nejen z produkce Hollywoodu, ale rovněž i
evropské provenience (např. Tygr a sníh (The Tiger and The Snow) z roku 2005).

Reno se narodil ve městě Casablanca (Maroko) andaluzským rodičům, kteří do
severní Afriky utekli před diktaturou Francisca Franca. Když bylo Jeanovi 12
let, přestěhovala se jeho rodina do Francie.

Renova kariéra začala ve francouzských snímcích - objevoval se především ve
filmech Luca Bessona, z nichž tři Magická hlubina (The Deep Blue, 1988),
Brutální Nikita (Nikita, 1990) a Léon (1994) přinesly Renovi velkou slávu.
Zazářil ve velkolepých amerických snímcích jako Francouzský polibek (French
Kiss, 1995), Mission: Impossible (1996), Ronin (1998), Godzilla (1998), přičemž
však nezanedbával ani tvorbu francouzskou: Návštěvníci (The Visitors, 1993) a
Purpurové řeky (The Crimson Rivers, 2000). V roce 2006 obsadil jednu z hlavních
rolí v remaku filmu Růžový panter (Pink Panther), kde si zahrál kolegu
inspektora Clouseaua (Steve Martin). V témže roce ztvárnil i kapitána Bezu Fache
ve snímku Šifra mistra Leonarda (The Da Vinci Code).

Reno se rovněž podílel na tvorbě druhé řady populární série pro PlayStation 2 –
Onimusha (Onimusha 3: Demon Siege), kde s oblibou ztvárnil protagonistu Jacquese
Blanca a jeho francouzským dialogům propůjčil svůj hlas.

29. července 2006 se na radnici v jihofrancouzském Les Baux-de-Provence oženil s
pětatřicetiletou modelkou a herečkou Zofií Boruckou. V roce 2009 se jim narodil
syn Cielo a v roce 2011 syn Dean. V minulosti byl ženatý již dvakrát, z každého
manželství má dvě děti. Se svoji první ženou Geneviève má dceru Sandru (1978) a
syna Mickaela (1980). S druhou manželkou, modelkou Nathalií Dyszkiewiczovou má
syna Toma (1996) a dceru Serenu (1998). Reno má sídla v Paříži, Malajsii a Los
Angeles.



https://cs.wikipedia.org/wiki/Dan_Bilzerian

Dan Brandon Bilzerian (Arménsky: Դեն Բիլզերյան, narozen 7. prosince 1980) je
americký herec a osobnost známá na sociálních médiích.

Dan Bilzerian se narodil v Tampě na Floridě, jeho rodiči byli Paul Bilzerian a
Terri Steffen, má bratra Adama, který je jako on pokerovým hráčem. Bilzerian
tvrdí, že polovina rodiny Bilzerianů byla zabita během arménské genocidy. Paul
Bilzerian je tzv. corporate raiderem na Wall Street a pro své syny připravil
svěřenecké fondy. Dan Bilzerian v roce 2000 vstoupil do tréninkového programu
námořnictva spojených států a ani po několika pokusech tento program nedokončil.
Reportérovi, který s Bilzerianem provedl rozhovor, bylo potvrzeno, že se
účastnil programu námořnictva a posléze byl vyloučen pro "porušení bezpečnosti
na střelnici".

Bilzerian hrál v roce 2009 Světovou pokrovou sérii, skončil na 180. místě. V
roce 2010 byl zvolen jedním z nejvtipnějších pokerových hráčů na Twitteru v
článku Bluff Magazine. V listopadu 2011 byl Bilzerian, spolu s deseti dalšími,
včetně herců Tobeyho Maguira, Nicka Cassavetese, a Gabea Kaplana, požádán o to,
aby vrátil zpět výhru, které vyhrál v pokeru proti Bradleymu Rudermanovi, který
používal Ponziho schéma a byl za to posléze odsouzen. Vrácené výhry měly pomoci
splatit dluhy některých z obětí Rudermanovi kariéry.  Dne 9. března 2011 se
Bilzerian účastnil závodu s Tomem Goldsteinem, na okruhu v Las Vegas se vsadili
o 385 tisíc dolarů, kdy Dan Bilzerian řídil závodní speciiál AC Cobra z roku
1965 a Tom Goldstein řídil Ferrari 458 Italia.

Bilzerian se objevil jako kaskadér ve filmu Pád Bílého domu a jako Starší
Náčelník Healy ve filmu z roku 2013 Lone Survivor. V roce 2014 se objevil ve
filmech Jedna za všechny, Equalizer a Cat Run 2. V roce 2016 se objevil ve filmu
Bruce Willise Extrakce.

Velmi výrazná součást Dana Bilzeriana a toho, jak je vnímán, je jeho prezence na
sociálních sítích a z toho nejvíce na Instagramu. Tam jeho profil představuje
archetyp mladého extrovertního milionáře, který ochutnává život plnými doušky a
oddává se všemu, co mu peníze mohou nabídnout. Nezdráhá se sdílet fotky
z opulentních večírků v klubech i u něj doma, cestování, soukromí a jeho záliby.
Mezi opakující se témata patří: parties, poker, zbraně a střílení, terénní auta
a motokáry, zážitky z cest a občas setkání s nějakou celebritou. Na jeho
instagramových fotkách honosně ukazuje stohy bankovek nebo žetonů v řádu stovek
tisíc dolarů, stovky zbraní, které vlastní; a je konstantně obletován spoře
oděnými slečnami, pohybující se v jeho vile, soukromém tryskáči, jachtě apod. Dá
se říct, že na internetu ztělesňuje, v povrchní zjednodušené formě, dokonalý
život. V červenci 2016 měl na Instagramu 18,1 milionů sledujících a reakce na
jeho příspěvky se tradičně dělí na positivní a přející versus negativní a
pomlouvačné.

Jeho popularita na sociálních sítí dosahuje takových rozměrů, že se začaly
objevovat klamavé reklamy a vymyšlené soutěže, kde hlavní cenou byla pozvánka na
nějakou akci v Bilzerianově vile apod. A to v takové míře, že takováto tvrzení
Bilzerian dementoval.

Z důvodů opulentního životního stylu a užívání drog údajně utrpěl do 32 let tři
infarkty.

V roce 2014 Bilzerian zažaloval producenty filmu Na život a na smrt. V žalobě je
uvedeno, že půjčil produkci filmu 1 milion dolarů výměnou za minimálně osm minut
času na obrazovce a 80 slov dialogu, i přes to však jeho obsazení bylo sníženo
na méně než jednu minutu na obrazovce a ve filmových dialozích má jen jeden
řádek textu. V rámci žaloby požadoval 1,2 miliónu dolarů (původní výši úvěru s
20% penále).

V prosinci 2014 se Bilzerian účastnil právního sporu s pornoherečkou Janice
Griffith, kterou hodil ze střechy domu do bazénu v rámci fotografování po
magazín Hustler z dubna 2014. Griffithová spadla na okraj bazénu a zlomila si
nohu, 18letá herečka požadovala po Bilzerianovi 85 tisíc dolarů v rámci náhrady
škod po zranění, tato škoda byla zamítnuta. Griffithová později podala žalobu
proti magazínu Hustler a Bilzerianovi, kdy právník Bilzeriana reagoval tím, že
Griffithová měla smlouvu s magazínem Hustler a Bilzerian tak nenese vinu neboť
byl také pouze najmut na akci magazínu Hustler. V lednu 2015 právník magazínu
Hustler uvedl, že to, co se stalo bylo Božím skutkem a že není chyba vydavatele
magazínu Hustler, že se Griffithová zranila.

V srpnu 2014 byl Bilzerian vykázán z klubu v Miami, kdy při rvačce kopl modelku
Vanessu Castano do obličeje. Bilzerian uvedl, že Castano a další žena napadli
Bilzerianův ženský doprovod. Castano napsala, "byly tam dvě holky stojící vedle
mě u stolu a ty se hádaly. Lidé se začali strkat a já se je snažila odtáhnout od
sebe. Pak mě Dan strčil na zem a jak jsem spadla tak mě kopl do obličeje."
Castano později podala žalobu na Bilzeriana. Také oznámila, že Castano v rámci
náhrady škody požaduje po Bilzerianovi 1 milion dolarů v mimosoudním vyrovnání.

Dne 9. prosince 2014 byl Bilzerian zatčen na mezinárodním letišti Los Angeles za
nespeciikované ohrožení při výrobě bomby. Podle policejního oddělení Los
Angeles byl Bilzerian zatčen na útěku z Nevady a kolem desáté hodiny večer byl
přiveden na velitelství Pacifické divize LAPD. Bylo uvedeno, že: "Bilzerian byl
obviněn z porušení zákona, tím že měl úmysl vyrobit výbušné nebo zápalné
zařízení." Posléze ten samý den byl propuštěn z policejní vazby a obvinění bylo
staženo, v lednu 2015 měl být obžalován v Clark County, Nevada. V únoru 2015
dostal pokutu za přestupek nedbale uhašeného požáru v otevřené krajině a byl
pokutován ve výši $17,231.50.

V roce 2014 Bilzerian finančně pomohl pěstounům z Las Vegas, Brianovi a Nicole
Hammondovým. Hammondovi jsou pěstouni pro šest dětí se speciálními potřebami.
Bilzerian se o jejich situaci dozvěděl prostřednictvím videa na YouTube.

Ačkoliv nedosáhl věku, kdy se mohl účastnit prezidentských voleb v USA,
Bilzerian v červnu 2015 oznámil kandidaturu na prezidenta Spojených států
v prezidentských volbách v roce 2016.

V tomto článku byl použit překlad textu z článku Dan Bilzerian na anglické
Wikipedii.



https://cs.wikipedia.org/wiki/Evropsk%C3%A1_unie

Evropská unie (EU) je politická a ekonomická unie, kterou od posledního
rozšíření 1. července 2013 tvoří 28 evropských států s 507,7 miliony obyvatel
(přibližně 7,3 % světové populace). EU vznikla v roce 1993 na základě Smlouvy
o Evropské unii, známější jako Maastrichtská smlouva, nahrazuje tak Evropské
společenství a je jeho nástupkyní. Evropská integrace probíhá již od konce druhé
světové války, až v roce 2016 bylo rozhodnuto o odchodu Spojeného království z
Evropské unie.

Evropská unie je založena na Smlouvě o Evropské unii a na Smlouvě o fungování
Evropské unie, které uzavřely členské státy a kterými na Unii přenesly některé
své pravomoci za účelem dosažení společných cílů. Podle čl. 3 Smlouvy o EU je
cílem Unie podporovat mír, své hodnoty a blahobyt obyvatel. Unie zejména
poskytuje svým občanům prostor svobody, bezpečnosti a práva bez vnitřních
hranic, ve kterém je zaručen volný pohyb osob. Vytváří vnitřní trh a usiluje o
udržitelný rozvoj Evropy, založený na vyváženém hospodářském růstu a vysoce
konkurenceschopném sociálně tržním hospodářství a ochraně životního prostředí.
Podporuje vědecký a technický pokrok a bojuje proti sociálnímu vyloučení. Mezi
cíle dále patří podpora hospodářské, sociální a územní soudržnosti a solidarity
mezi členskými státy. Unie vytváří hospodářskou a měnovou unii, jejíž měnou je
euro. Ve svých vztazích s okolním světem Unie zastává a podporuje své hodnoty a
zájmy a přispívá k ochraně vlastních občanů. Dle smlouvy přispívá k míru,
bezpečnosti, udržitelnému rozvoji planety, volnému a spravedlivému obchodování,
vymýcení chudoby, ochraně lidských práv a k dodržování a rozvoji mezinárodního
práva.

Za úspěšný boj o demokracii a lidská práva, za usmíření v Evropě a sjednocení
kontinentu byla v roce 2012 Evropské unii udělena Nobelova cena za mír.

Snaha o prevenci hrůz druhé světové války, ale také jako prostředek dohledu nad
dalším případným německým zbrojením, uzavřelo šest západoevropských států
v dubnu 1951 Pařížskou smlouvu, která založila Evropské společenství uhlí a
oceli (Montánní unie, ESUO). Tato dohoda vstoupila v platnost v roce 1952. Právě
uhlí a ocel byly považovány za hlavní strategické suroviny té doby. Základem
této smlouvy byl tzv. Schumanův plán, který 9. května 1950 předložil francouzský
ministr zahraničních věcí Robert Schuman.

V březnu 1957 pak tyto státy uzavřely další – tzv. Římské smlouvy, kterými s
platností od 1. ledna 1958 vzniklo Evropské hospodářské společenství (EHS) a
Evropské společenství pro atomovou energii (Euratom). Jelikož se koncepce
nadstátního řízení osvědčila v rámci činnosti ESUO, byl stejný model zvolen
i pro práci v nově vzniklých organizacích.

Po 1. červenci 1967 se po sloučení tří společenství (ESUO, EHS a Euratom) začalo
hovořit o  Evropských společenstvích (ES). Počátkem sedmdesátých let, v době
ropné krize, se ES poprvé rozšiřují. K Spolkové republice Německo (SRN),
Francii, Itálii, Belgii, Lucembursku a Nizozemsku se k 1. lednu 1973 přidalo
Spojené království, Irsko a Dánsko. Desátým členem je od 1. ledna 1981 Řecko a
k 1. lednu 1986 přistoupilo Španělsko a Portugalsko. V roce 1985 ovšem Evropskou
unii opustilo Grónsko, které si odchod odhlasovalo v referendu v roce 1982.

Jednotný evropský akt (JEA), jehož východiskem byla Bílá kniha Komise
specifikující přibližně tři sta opatření směřujících k zajištění jednotného
vnitřního trhu, znamenal změnu strategie a přístupu k harmonizaci práva. Ve
stejné době, ačkoliv odlišnou formou, a to prostřednictvím mezinárodní smlouvy,
se Francie, SRN, Belgie, Nizozemsko a Lucembursko rozhodli řešit otázku
fyzického uvolnění pohybu zboží a služeb. V roce 1985 tak byla přijata
Schengenská dohoda o postupném odstraňování kontrol na společných hranicích.
V roce 1990 byla podepsána i druhá Schengenská dohoda (Schengenská prováděcí
úmluva), jež vstoupila v platnost v roce 1995. Tyto dvě dohody a jejich další
prováděcí předpisy jsou souhrnně označovány za Schengenské acquis. Byl tak
vytvořen Schengenský prostor, v němž se zboží a osoby mohou pohybovat v zásadě
bez omezení.

Maastrichtská smlouva oficiálně zavedla pojem Evropská unie pro zastřešení tří
Společenství bez založení její právní subjektivity a zavedla tři pilíře EU –
první pilíř zahrnoval otázky komunitární mající v zásadě vztah ke třem
Společenstvím, druhý pilíř představoval společnou zahraniční a bezpečnostní
politiku a třetí policejní a justiční spolupráci. Druhý a třetí pilíř byly
nekomunitární, což znamenalo, že komunitární orgány v těchto oblastech nemohly
přijímat sekundární právo. Pilířová struktura EU zanikla účinností Lisabonské
smlouvy. Maastrichtská smlouva nastavila novou proceduru přijímání předpisů,
spolurozhodování, zavedla nové politiky a institut občanství EU. Přinesla také
změnu do fungování EHS, když došlo k vypuštění slova hospodářské.

Proces postupoval dál, a tak byla v červenci 1997 uzavřena Amsterodamská
smlouva, která tzv. Schengenské acquis začlenila do práva EU, posílila pravomoci
Evropského parlamentu, zavedla princip flexibility a ze třetího pilíře do
prvního přesunula oblast justiční spolupráce v civilních věcech. Vznikl tak
Evropský justiční prostor v civilních otázkách jako základ pozdějšího prostoru
svobody, bezpečnosti a spravedlnosti.

S ohledem na blížící se přistoupení dalších států byla přijata Smlouva z Nice
(2001), která měla přizpůsobit instituce EU novému počtu členů. Předpokládalo se
snížení počtu komisařů, posílení pozic větších států, rozšíření oblastí
rozhodovaných kvalifikovanou většinou.

Všechny předchozí smlouvy měla nahradit Smlouva o Ústavě pro Evropu. Ta počítala
s nahrazením Evropského společenství Evropskou unií, jež by měla právní
subjektivitu. Smlouva o Ústavě pro Evropu měla státoprávní charakter: počítala
se zavedením termínů blízkých vnitrostátnímu právu (zákony, rámcové zákony) a
vytvořením funkcí typických pro stát (prezident). Smlouva byla však odmítnuta
referendy ve Francii a Nizozemsku.

Následně byla připravena nová smlouva – Lisabonská, jejímž základem byla právě
odmítnutá Smlouva o Ústavě pro Evropu. Lisabonská smlouva je další novelizační
smlouvou, stejně jako i Jednotný evropský akt, Maastrichtská smlouva,
Amsterodamská smlouva a Smlouva z Nice. Lisabonská smlouva změnila obsah Smlouvy
o Evropské unii a Smlouvy o založení Evropského společenství, jež byla
přejmenována na Smlouvu o fungování Evropské unie. Evropské společenství
přestalo existovat - právním nástupcem je EU. Z bývalých tří společenství zůstal
již jen Euroatom, neboť ESUO zaniklo v roce 2002, kdy uplynulo padesátileté
období, pro které bylo Pařížskou smlouvou ustanoveno.

V roce 2016 si v referendu 51,89 % britských hlasujících zvolilo odchod
Spojeného království z Evropské unie.

Evropská unie zasahuje na území o rozloze 4,3 mil. km², jež ohraničuje na
severovýchodě Finsko, na jihovýchodě Kypr, na jihozápadě Portugalsko a na
severozápadě Irsko. Součástí Evropské unie jsou formálně i četná zámořská území
a závislá území (španělské Kanárské ostrovy, Ceuta a Melilla; za Portugalsko
Azory a Madeira; britský Gibraltar a francouzská území Réunion, Francouzská
Guyana, Martinik, Guadeloupe, Mayotte, Saint-Martin), zatímco jindy nejsou území
přidružená k členským států součástí EU (například Grónsko, většina zámořských
území přidružených ke Spojenému království, Aruba, Curaçao, Sint Maarten,
Karibské Nizozemsko, Svatý Bartoloměj, Francouzská Polynésie, Wallis a Futuna či
Nová Kaledonie) a mají statut přidruženého území.

Kromě toho je k Evropské unii řada území asociovaných, existují také území pod
správou členských států Evropské unie, které do EU nepatří a podobně, viz
Oblasti EU se zvláštním statusem (především v oblasti Karibiku a Pacifiku).

Nejvyšší hora na území Unie je Mont Blanc (4808 m) na hranici Francie a Itálie
(kdyby do EU vstoupilo Turecko, stal by se nejvyšší horou Ararat s 5166 m).
Největší jezero je Vänern na jihu Švédska s plochou 5650 km² a hloubkou 106 m.
Nejdelší řeka EU je Dunaj (2850 km, pramení v německém pohoří Schwarzwald a ústí
do Černého moře u rumunsko-ukrajinských hranic).

EU leží převážně v mírném klimatickém pásmu, severní oblasti Finska spadají do
subarktického pásma a Středomoří do pásma subtropického. Jednotlivé země EU mají
rozmanité klimatické podmínky. Například v Helsinkách je průměrná teplota v
lednu −5,6 °C a v červenci 17,8 °C, naproti tomu na Maltě je průměrná teplota v
lednu 12,8 °C a v červenci 25,6 °C.

Při prvních rozšířeních evropských společenství nebyla stanovena žádná kritéria,
která by noví členové museli splnit (kromě obecných podmínek stanovených v
zakládacích smlouvách). Situace zemí střední a východní Evropy se značně
odlišovala od předchozích přistupujících zemí, Evropská rada proto v červnu 1993
v Kodani určila obecné závazné podmínky, tzv. Kodaňská kritéria:

Evropská unie má od roku 2013 28 členských států a přibližně 500 miliónů
obyvatel (2009; lidnatější jsou jen Čína, 1 306 mil., a Indie, 1 080 mil.).

Rozšířila se celkem sedmkrát: Poprvé v roce 1973 o Dánsko, Irsko a Spojené
království. Řecko se připojilo v roce 1981, následováno Španělskem a
Portugalskem v roce 1986. (V roce 1985 vystoupilo Grónsko, když v referendu 52 %
obyvatel hlasovalo proti setrvání v ES.) Roku 1995 se členy staly dosud
neutrální Finsko, Rakousko a Švédsko. V květnu 2004 bylo přijato 10 zemí: Česko,
Estonsko, Kypr, Litva, Lotyšsko, Maďarsko, Malta, Polsko, Slovensko a Slovinsko.
Od ledna 2007 jsou členy Rumunsko a Bulharsko. 1. července 2013 se stalo členem
Chorvatsko.

Spojené království je členem EU od prvního rozšíření v roce 1973. Má vyjednané
trvalé výjimky z členství v Evropské měnové unii (eurozóna) a v dalších
smlouvách.

V červnu 2016 proběhlo referendum o členství Spojeného království v Evropské
unii, ve kterém voliči zvolili vystoupení Spojeného království z unie.
Referendum mělo doporučující charakter ve věci zahájení procesu vystoupení,
který upravuje nikdy předtím nepoužitý článek 50 Smlouvy o Evropské unii.
Tehdejší britský premiér David Cameron hodlal aktivaci tohoto článku přenechat
svému nástupci ve funkci. Tím se stala Theresa Mayová, která zahájila přípravy k
aktivaci článku.

V současné době je pět kandidátských zemí (stav k červenci 2015): Albánie
(přihláška 2009), Makedonie (přihláška 2004), Černá Hora (přihláška 2008),
Srbsko (přihláška 2009) a Turecko (přihláška 1987). O členství zažádaly v
minulosti i Norsko, Švýcarsko a Island, ale své přihlášky následně stáhly či
zamrazily. Kosovo je potenciálním kandidátským státem, Bosna a Hercegovina
podala přihlášku ke členství v únoru 2016.

O možném vstupu Turecka do EU se vedou debaty již od padesátých let 20. století.
První asociační dohoda mezi Tureckem a tehdejším Evropským hospodářským
společenstvím byla uzavřena v roce 1963. Přihlášku ke členství v EU podalo
Turecko roku 1987, ale kandidátský status dostalo až po summitu v Helsinkách v
roce 1999 a rozhovory o vstupu s ním byly zahájeny 3. října 2005. Z celkem 35
přístupových kapitol jich bylo zatím otevřeno 13 a uzavřena 1.

Zastánci přijetí Turecka poukazují na to, že by to znamenalo stabilizaci jeho
institucí a právního řádu a posílilo by to význam ekonomiky EU ve světě. Zároveň
by přinesl také výrazné navýšení pracovní síly a populace Evropské unie. Pokud
by Turecko splnilo všechny podmínky pro přijetí, není podle nich možné jeho
vstup dále oddalovat. Vstup do Evropské unie by byl také jakousi odměnou za jeho
dlouholeté členství v NATO a dosavadní pokrok v oblasti ochrany lidských práv.

Odpůrci Turecka v Evropské unii naopak poukazují na to, že většinou území leží v
Asii, sousedí s nestabilními zeměmi a má špatné vztahy se sousedním Kyprem
(členem EU; fakticky okupuje velkou část území Kypru) a Arménií (dosud živá
genocida etnických Arménů v roce 1915). Mnozí také pochybují o pokroku v oblasti
dodržování lidských práv a upozorňují zejména na etnické spory s tureckými Kurdy
a potlačování jejich práv. Kritici přijetí Turecka se dále obávají změny
mocenské rovnováhy v Evropě – muslimské a národnostně málo tolerantní Turecko by
v době vstupu mělo srovnatelný počet obyvatel jako nejlidnatější země EU,
Německo.

Prvním v přístupovém procesu Makedonie k Evropské unii bylo podepsání
Stabilizační a asociační dohody s EU v roce 2001. Dohoda vstoupila v platnost v
roce 2004, kdy také Makedonie podala oficiální přihlášku. Po kladném doporučení
Evropské komise byl Makedonii v roce 2005 udělen status kandidátské země, ale
oficiální přístupová jednání zatím nezačala. Vyjednávání doposud probíhala spíše
pomalu a především se soustředila na uvolňování vzájemného obchodu a od roku
2008 na odstranění vízové povinnosti pro občany Makedonie. Vliv na pomalý průběh
přístupových jednání měl zejména bilaterální spor Makedonie, která se oficiálně
jmenuje Bývalá Jugoslávská Republika Makedonie, a Řecka o jméno země, jež
koliduje s názvem části řeckého území u hranice právě s Makedonií.

Černá Hora podala přihlášku do EU 15. prosince 2008. Dohoda stabilizaci a
přidružení vstoupila v platnost 1. května 2010. Status kandidátské země byl
Černé Hoře oficiálně udělen 17. prosince 2010

Norsko se dvakrát neúspěšně pokoušelo vstoupit do tehdejšího EHS, v letech 1963
a 1967 bylo jeho přistoupení vetováno Francií (stejně jako přistoupení dalších 4
zemí, které byly součástí daného vyjednávání), dále v letech 1972 (do EHS) a
1994 (do EU) se potom norští občané vyjádřili proti vstupu v referendech. Norové
se obávají ztráty suverenity, hlavně při rozhodování o svém rybářském průmyslu.
Norsko je bohatý stát s velkými ložisky ropy a zemního plynu a existují určité
obavy, že by muselo neúměrně přispívat do finančních struktur EU, na druhou
stranu se dobrovolně angažuje v mnoha projektech a agenturách (včetně těch,
které jsou součástí Unie), v nichž vystupuje jako donor pro chudší části světa.

Norsko je i bez přímého členství v EU zapojeno do vícerých evropských
integračních struktur. Dokonce bylo jedním ze zakládajících členů Evropského
sdružení volného obchodu, díky němuž se stalo v roce 1994 součástí Evropského
hospodářského prostoru. V roce 1996 společně s Islandem přistoupilo k
Schengenské dohodě a od roku 2001 je plně participujícím členem Schengenského
prostoru.

Švýcarsko proslulo tradiční neutralitou, zároveň je ale kontinentální zemí,
která je v současnosti obklopená Evropskou unií. Díky těmto skutečnostem bylo a
je nuceno balancovat mezi neutralitou a tlaky okolního vývoje.

V roce 1960 Švýcarsko spoluzaložilo Evropské sdružení volného obchodu a v roce
1972 dokonce uzavřelo s EHS bilaterální dohodu o volném obchodu. Na začátku 90.
let se Švýcarsko účastnilo jako člen ESVO vyjednávání o vytvoření Evropského
hospodářského společenství, které motivovalo Švýcarskou spolkovou vládu, aby v
roce 1992 podala přihlášku ke členství v EU, následně ale v témže roce občané
země zamítli vyjednávaní o EHP, což vedlo i k ukončení snah o přistoupení k
Unii.

Další období charakterizovalo uzavírání mnoha dvojstranných smluv mezi Evropskou
unií a Švýcarskem (jejich počet se vyšplhal až do řádu stovek), z nichž
nevýznamnější byly série prostě nazvané Bilaterální dohody I a II uzavřené v
letech 1999, respektive 2004. Od roku 2009 člen Schengenského prostoru.

Island podal 16. července 2009 oficiální přihlášku do EU. Evropská komise v
rekordním čase žádost zpracovala a 24. února 2010 vydala zprávu o připravenosti
Islandu ke vstupu do EU, na jejímž základě doporučila Evropské radě udělit
Islandu status kandidátské země a zahájit tak oficiální vyjednávání o členství.
Status kandidátského státu byl Islandu udělen 17. června 2010. Island je od roku
1994 členem Evropského hospodářského prostoru a od roku 2000 také Schengenského
prostoru, do svojí legislativy tedy již implementoval podstatnou část
legislativy Evropské unie.

Vstup Islandu provázejí obavy ze sporů o legislativu upravující rybolov a dále
bilaterální spory o zaplacení dluhů insolventní islandské internetové banky
Icesave Nizozemsku a Spojenému Království (obě země jsou členy EU a uhradily
škody svým občanům, kteří měli svoje finanční prostředky uložené v Icesave).
Zásadní motivací ke vstupu byl vliv mezinárodní ekonomické krize a snaha o
vyrovnání se s jejími následky vstupem do EU a zejména rychlým přijetím eura. V
červnu 2013 (po islandských volbách z dubna 2013, které vyhrály politické strany
stavějící se negativně ke vstupu Islandu do EU) prohlásil islandský ministr
zahraničních věcí, že Island jednostranně pozastavuje přístupové rozhovory.
Další postup bude záležet na výsledku plánovaného referenda. V roce 2015 Island
svou přihlášku k členství v EU stáhl. I tak ale podle mluvčí evropské diplomacie
Maji Kocijančičové zůstaly Islandu dveře do EU otevřené.

Grónsko bylo společně s Dánskem do Evropského společenství začleněno v roce
1973. Grónská veřejnost v referendu dne 23. února 1982 těsnou většinou (53 %)
hlasovala pro opuštění EHS. Tento proces byl završen v roce 1985.

Evropská komise má sídlo v Bruselu (budova Berlaymont), ačkoliv některá oddělení
jsou umístěna v Lucembursku. V Bruselu sídlí rovněž Rada Evropské unie (budova
Justus Lipsius), s výjimkou dubna, června a října, kdy se schůze rady koná v
Lucemburku, dále zde sídlí Evropský hospodářský a sociální výbor a Výbor
regionů. Evropský parlament má sídlo ve Štrasburku (budova Louise Weiss) a
hostuje dvanáct měsíčních plenárních zasedání (včetně rozpočtového zasedání).
Evropský soudní dvůr, hlavní soud, účetní dvůr a Evropská investiční banka mají
sídlo v Lucemburku. Lucemburk také hostí Sekretariát Evropského parlamentu.
Evropská centrální banka má sídlo ve Frankfurtu.

Základní rámec činnosti Evropského parlamentu (EP) je vymezen v ustanovení čl.
14 Smlouvy o Evropské unii. Evropský parlament je zde vymezen jako subjekt, jenž
vykonává – společně s Radou – legislativní a rozpočtovou funkci. Skládá se ze
zástupců občanů Unie. Po posledním rozšíření EU o Chorvatsko čítá Evropský
parlament 751 členů, ve volbách v roce 2014 bylo zvoleno 751 poslanců. Členové
EP jsou voleni na pětileté volební období ve všeobecných, přímých, tajných a
svobodných volbách. Institucionální vymezení EP se pak nachází v článcích 223 až
234 Smlouvy o fungování Evropské unie (SFEU). Sídlem EP je Štrasburk, ale
parlament zasedá také v Bruselu a Lucemburku.

Rada Evropské unie (dříve Rada ministrů) zastupuje zájmy členských států na
evropské úrovni. Její hlavní pravomocí je společně s Evropským parlamentem
přijímání legislativy.

Rada jedná v různých složeních. Nejvyšší úrovní je Rada složená z ministrů
jednotlivých států, kteří se schází podle potřeby. Další úrovní je Výbor stálých
zástupců, kde se schází zástupci členských států, příp. jejich zástupci. Dalšími
úrovněmi pak jsou výbory a pracovní skupiny.

Evropská rada se skládá z hlav států a předsedů vlád členských států, předsedy
Evropské rady a předsedy Evropské komise. Rozhoduje o nejzávažnějších
politických a ekonomických otázkách a vymezuje směry, kterými se má Unie ubírat.
Evropská rada rozhoduje na základě jednomyslnosti. Lisabonská smlouva zřídila
stálého předsedu Evropské rady, který je volen na 2,5 roku. Prvním předsedou byl
Herman Van Rompuy, kterého 1. prosince 2014 nahradil Donald Tusk.

Evropská komise sleduje zájmy Evropské unie jako celku. Komisaři nesmějí
přihlížet k zájmům jednotlivých zemí. Komise má výlučné právo iniciovat návrhy
legislativy a dohlíží na dodržování zakládacích smluv EU. Vypracovává návrh
rozpočtu EU a provádí kontrolu jeho plnění. Dále Komise zastupuje EU při
mezinárodních jednáních a má právo sjednávat s třetími státy dohody.

Na základě Smlouvy z Nice má každá země jednoho komisaře, v současnosti je jich
dvacet osm. Předsedou komise je od listopadu 2014 Lucemburčan Jean-Claude
Juncker.

Soudní dvůr Evropské unie dbá nad jednotným výkladem evropského práva. Má sídlo
v Lucemburku.

Evropská centrální banka se sídlem ve Frankfurtu nad Mohanem, která spolu s
národními centrálními bankami tvoří Evropský systém centrálních bank, je měnovou
bankou pro Eurozónu.

Hospodářský a sociální výbor a Výbor regionů jsou poradní a konzultativní orgány
Evropské unie. Jsou nápomocny Evropskému parlamentu, Radě a Komisi. V některých
předepsaných oblastech a případech je jejich konzultace povinná.

Od Maastrichtské smlouvy se oblasti činnosti EU, tzv. politiky EU, dělily do
tzv. tří pilířů. Lisabonská smlouva toto dělení formálně zrušila, ale fakticky
částečně přetrvává v přechodných obdobích a specifických procedurách.

Evropská unie je největší světovou ekonomikou s HDP 11,8 biliónu euro (v paritě
kupní síly, 2009). EU má dlouhodobě aktivní saldo běžného účtu platební bilance
a nízkou inflaci (zvláště v zemích bývalé „patnáctky“); finanční krize roku 2008
ji však vážně postihla. Mezi starými a novými zeměmi existují významné rozdíly v
ekonomické vyspělosti i ostatních ekonomických ukazatelích. Většina
hospodářských aktivit je buď koordinována (např. sociální politika) nebo je
zcela v pravomoci institucí Evropské unie (např. obchodní politika). Všechny
státy Evropské unie jsou zapojeny do jednotného vnitřního trhu:

Devatenáct zemí EU (Belgie, Estonsko, Finsko, Francie, Irsko, Itálie, Kypr,
Litva, Lotyšsko, Lucembursko, Malta, Německo, Nizozemsko, Portugalsko, Rakousko,
Řecko, Slovensko, Slovinsko a Španělsko) je navíc členy eurozóny, což znamená,
že na jejich území platí společná měna euro; další země ho plánují zavést.
Podmínkou pro přijetí eura jsou tzv. konvergenční nebo Maastrichtská kritéria:

Rozpočet Evropské unie je určen k financování politik EU, administrativních
výdajů evropských institucí a další účely. Na rozdíl od národních rozpočtů musí
být vždy vyrovnaný, nepřipouští se tedy rozpočtové deficity. Podle rozpočtového
rámce na období 2007–2013 bude činit 1,05 % HDP Unie (podíl výdajů národních
rozpočtů na HDP členských států se přitom pohybuje okolo 40 %).

Návrh rozpočtu vypracovává Evropská komise a předkládá jej ke schválení Radě EU.
Evropský parlament je oprávněn návrh pozměnit.

Integrace do západoevropských struktur byla jedním z hlavních cílů
Československa po sametové revoluci v roce 1989. První významnou změnou bylo
otevření hranic a odstranění řady dovozních omezení. Před Československem ale
stál obtížný úkol transformace centrálně plánované ekonomiky na tržní.

Již v roce 1989 byl založen fond PHARE, jehož úkolem bylo pomáhat Polsku a
Maďarsku při přechodu na tržní ekonomiku prostřednictvím finančních grantů a
poradenství. Postupně se jeho působnost rozšířila i na další státy bývalého
východního bloku, Československo k němu přistoupilo v roce 1990.

Dle informací Ministerstva financí ČR zaplatila celkově Česká republika od svého
vstupu do EU (tedy od 1. května 2004) do 31. prosince 2012 301,2 mld. Kč, oproti
tomu získala 551,2 mld. Kč. Celkově se tak Česká republika řadí mezi čisté
příjemce s kladným saldem okolo 250 mld. Kč.

Podle agentury STEM klesá od roku 2010 podíl lidí v Česku, kteří pozitivně
hodnotí fungování Evropské unie, za efektivně fungující organizaci ji pokládá
pouze 27 % občanů. Během deseti let od vstupu Česka do EU se více než
zdvojnásobil počet zahraničních zaměstnanců v Česku.

V průběhu první poloviny 90. let byly s postkomunistickými státy uzavírány
asociační dohody (též dohody o přidružení nebo Eurodohody), které sice nedávaly
záruku přijetí do EU, ale umožňovaly lepší politický dialog, institucionální
spolupráci a odstraňování obchodních bariér (Evropská unie se zavázala snižovat
svoje cla a kvóty rychleji než východní státy, aby zmírnila dopady na jejich
ekonomiky). Po rozpadu Československa musela Česká republika podepsat novou
asociační dohodu; vstoupila v platnost 1. února 1995 a na jejím základě se český
premiér například mohl účastnit zasedání Evropské rady a resortní ministři se
mohli 2× ročně účastnit zasedání Rady ministrů.

V první polovině 90. let se představitelé EU zdráhali dát závazný termín
přistoupení postkomunistických zemí. Na summitu v červnu 1993 byla ale schválena
tzv. Kodaňská kritéria, určující podmínky vstupu.

Česká republika podala žádost o členství v EU 17. ledna 1996; vstup do EU byl
jednou z priorit české zahraniční politiky, s významnými dopady také na domácí
politickou a ekonomickou situaci (např. nutnost postupné implementace acquis
communautaire do českého právního řádu). V červenci 1997 vydala Evropská komise
Agendu 2000, která se stala základním metodologickým dokumentem pro přijímání
nových členských zemí a obsahovala posudky nově přistupujících zemí ohledně
plnění nutných podmínek členství v EU. Na jejím základě EK doporučila zahájit
přístupová jednání s Českou republikou, Estonskem, Kyprem, Maďarskem, Polskem a
Slovinskem; ta začala v březnu 1998. I v následujících letech vydávala EK
každoroční posudky hodnotící pokroky kandidátských zemí v ekonomické, právní,
politické i dalších oblastech. Na helsinském summitu v roce 1999 byly zahájeny
přístupové rozhovory s dalšími kandidátskými zeměmi: Bulharskem, Litvou,
Lotyšskem, Maltou, Rumunskem a Slovenskem (tzv. Helsinská skupina, skupina, v
niž byla i Česká republika, se nazývala Lucemburská).

Kvůli zprůhlednění a zjednodušení vyjednávání se celé acquis communautaire
rozdělilo do 31 kapitol (tzv. screening – tabulka vpravo udává data uzavření
kapitol Českou republikou). Vyjednávání probíhalo formou mezivládních konferencí
členských států EU (jednání vždy řídila předsednická země EU) s kandidátskými
zeměmi. Pro vstup nových zemí byla důležitá ratifikace Smlouvy z Nice v roce
2003, která připravila evropské instituce na rozšíření. V prosinci 2002 byla v
Kodani s deseti kandidátskými státy uzavřena jednání; smlouva o přistoupení byla
podepsána v dubnu 2003 v Athénách; datem vstupu byl 1. květen 2004. Smlouvy o
přistoupení ratifikovaly národní parlamenty stávajících členských zemí EU a
Evropský parlament. Některé přistupující státy ratifikovaly vstup do EU v
parlamentu, některé zvolily referendum včetně ČR, kde v červnu 2003 hlasovalo
pro vstup 77,3 % voličů, volební účast byla 55,2 %.

Česká republika je plnoprávným členem Evropské unie s přechodnými obdobími
vyjednanými v přístupové smlouvě:

Evropská komise přijala v červenci 2007 priority rozvoje České republiky
specifikované v Národním strategickém referenčním rámci. Ten určuje strategii
čerpání finanční pomoci v souladu s Lisabonskou strategií ve výši 26,69 miliard
eur v období 2007 až 2013.

Demografie Evropské unie představuje vysoce zalidněnou a kulturně rozmanitou
unii 28 členských států. K 1. lednu 2009 žilo v Evropské unii celkem 499,7
milionů obyvatel. Mnoho zemí očekává pokles populace v následujících
desetiletích, což by mohlo být v rámci celku vyrovnáno vstupem nových států do
EU v horizontu příštích 20 let.

Nejlidnatějším členským státem je Německo s odhadovaným počtem 82,1 milionu
obyvatel, zatímco nejméně lidnatým členským státem je Malta se 400 tisíci
obyvateli. Porodnost je v EU nízká; v průměru připadá na jednu ženu 1,5 dítěte.
Nejvyšší je porodnost v Irsku, kde je 16,9 ‰ a ve Francii, kde je 13 ‰. Nejnižší
porodnost má v EU Německo s 8,2 ‰.

EU má významnou náboženskou rozmanitost, která se zrcadlí v rozmanitosti dějin a
kultury. Nominální většina obyvatel vyznává křesťanství, převážně římský
katolicismus, protestantství a pravoslaví. Navzdory tomu ne všechny státy EU
mají křesťanské většiny (v Česku a Estonsku mají například většinu ateisté).

Nedávný příliv přistěhovalců do bohatých států EU s sebou přinesl množství
různých náboženství, která dotyční vyznávali ve svých rodných vlastech. Patří
mezi ně islám, hinduismus, buddhismus, sikhismus a Bahá'í. Judaismus má v Evropě
dlouhou historii a Židé žili pokojně s ostatním obyvatelstvem po celá století,
navzdory stoletím, kdy byli Židé diskriminováni, perzekvováni a nakonec na nich
byla spáchána genocida v podobě holocaustu. V Evropě má rovněž tradici
sekularismus, který přispěl k vzestupu ateismu a agnosticismu.

Každý z úředních jazyků 28 členských zemí má status oficiálního jazyku Evropské
unie. V současnosti tak má EU celkem 24 úředních jazyků (nejnovějšími úředními
jazyky jsou irština, bulharština, rumunština a úplně poslední chorvatština).

Nejvíce používaným jazykem EU je angličtina, kterou hovoří na 51 % obyvatel
unie. Tento vysoký podíl je dán tím, že 38 % občanů EU používá angličtinu jinak
než jako svůj mateřský jazyk (tj. buď druhý jazyk nebo cizí jazyk). Nejvíce
používaným mateřským jazykem je němčina, kterou mluví 18 % obyvatel EU.

Titul Evropské hlavní město kultury je vždy na jeden rok propůjčován Evropskou
unií jednomu či více evropským městům, která tak mají po celý rok možnost
představit Evropě svůj kulturní život a jeho rozvoj. Původně byla tato města
volena na základě kulturní historie, naplánovaných akcích a schopnosti projekt
podpořit finančními prostředky a infrastrukturou.



https://cs.wikipedia.org/wiki/Ji%C5%99%C3%AD_Vesel%C3%BD_(tenista)

Jiří Veselý (* 10. července 1993 Příbram) je český profesionální tenista hrající
levou rukou a juniorský mistr světa. V roce 2011 se stal prvním Čechem, který
vyhrál juniorské Australian Open ve dvouhře a spolu se Slovákem Filipem
Horanským také ve čtyřhře. Ve své dosavadní kariéře vyhrál na okruhu ATP World
Tour jeden turnaj ve dvouhře a jeden ve čtyřhře. Na challengerech ATP a okruhu
Futures získal do července 2016 čtrnáct titulů ve dvouhře a šest ve čtyřhře.

Na žebříčku ATP byl ve dvouhře nejvýše klasifikován v dubnu 2015 na 35. místě
a ve čtyřhře pak v červnu téhož roku na 94. místě. Trénuje ho Jaroslav
Machovský. Dříve tuto roli plnili Ladislav Simon, Jaroslav Navrátil či Michal
Navrátil.

Na prvních Letních olympijských hrách mládeže 2010 v Singapuru získal zlatou
medaili ve čtyřhře. Na Monte-Carlo Rolex Masters 2016 překvapivě porazil ve
druhém kole světovou jedničku Novaka Djokoviče a poprvé tak zdolal hráče elitní
světové desítky.

Ve českém daviscupovém týmu debutoval v roce 2013 únorovým utkáním 1. kola
Světové skupiny proti Švýcarsku, v němž prohrál s Laaksonenem. Do července 2016
v soutěži nastoupil ke šesti mezistátním utkání s bilancí 3–4 ve dvouhře a
1–0 ve čtyřhře.

V roce 2013 jej ATP vyhlásila Hvězdou zítřka, do roku 2012 kategorie známé jako
„nováček roku“.

Tenis začal hrát již ve čtyřech letech a jako nejoblíbenější povrchy uvádí
antuku a tvrdý povrch. Hraje levou rukou a startuje za tenisový oddíl TK
Agrofert Prostějov. Postupně jej trénovali otec Jiří Veselý, Jaroslav Machovský
a kondiční přípravu vedl Jozef Ivanko. Od jara 2012 byl jeho trenérem bývalý
pátý hráč světa Jiří Novák. Před prvním kolem Světové skupiny Davisova poháru v
únoru 2013 jej nahradil Jaroslav Navrátil.

Na olympijských hrách mládeže v Singapuru získal zlatou medaili ve čtyřhře, ve
dvouhře vypadl ve druhém kole s pozdějším vítězem Gomézem z Kolumbie.

V únoru 2011 byl ve věku sedmnácti let poprvé nominován do českého daviscupového
týmu, jakožto nejmladší český reprezentant v historii, do hry však nezasáhl.

V roce 2011 získal se svými juniorskými kolegy z prostějovského tenisového klubu
Adamem Pavláskem a Markem Jaloviecem prvenství v juniorské soutěži Galeův pohár,
a to pod vedením nehrajícího kapitána Jaroslava Machovského.

Na konci sezóny 2011 jej Mezinárodní tenisová federace vyhlásila juniorským
mistrem světa..

V sezóně 2013 nastoupil k prvnímu utkání v Davisově poháru, když na půdě
Švýcarska prohrál nedělní dvouhru 1. kola Světové skupiny s Henrim Laaksonenem
6–0, 3–6 a 1–6.

V lednu získal na okruhu Futures dva tituly v izraelském Ejlatu. Nejdříve si ve
finále Isrotel Futures poradil se Španělem Guillermem Olasem 6–1, 6–2.
Následující týden ve stejném areálu v boji o titul zdolal irského tenistu Jamese
McGeeho 6–2 a 6–4. Po přesunu do Ameriky si zahrál semifinále turnaje ITF v
Houstonu, kde mu oplatil porážku McGee 6–2, 2–6 a 6–7. Třetí trofej roku si
připsal na březnovém Harlingen Country Club Men's Futures konaném v texaském
Harlingenu, kde ve finále přehrál Bjorna Fratangela ve třech setech 5–7, 7–6 a
6–3.

Po návratu na evropský kontinent odehrál challenger v Sarajevu, kde v prvním
kole porazil 83. hráče světa Blaže Kavčiče 6–7, 6-3 a 6–4, ale ve druhém kole
skončil na raketě s Tomislavem Brkićem po třísetovém boji 7–6, 6–7 a 3–6.
Premiérový titul kariéry na okruhu ATP challenger Tour získal v tureckém
Mersinu, když v rozhodujícím utkání hladce porazil německého hráče Simona Greula
dvakrát 6–1. Na římském challengeru pak odešel poražen ve čtvrtfinále poměrem
4–6 a 1–6, když byl nad jeho síly Španěl Guillermo García-López. Druhý titul z
challengerů přidal na ostravském Prosperita Open, kde v prvním květnovém týdnu
prošel do finále, v němž si poradil s Belgičanem Stevem Darcisem poměrem 6–4 a
6–4.

Na konci května se poprvé dostal do hlavní soutěže seniorského grandslamu -
French Open, když celkem snadno postoupil z kvalifikace. V prvním kole ho čekal
šestnáctý nasazený německý tenista Philipp Kohlschreiber, se kterým český
tenista nakonec po 2 hodinách a 34 minutách prohrál 6–7, 6–1, 5–7 a 2–6.

Po neúspěšném tažení na francouzském grandslamu se rozhodl startovat na domácím
turnaji UniCredit Czech Open v Prostějově. Jako nenasazený hráč si v 1. kole ve
dvou setech poradil se španělským tenistou Guillermem Garcíou Lópezem, kterému
tak oplatil porážku z dubnového challengeru v Římě téhož roku. Následující kolo
vyprovodil z kurtu Američana Jacka Socka, kterého zdolal až v závěrečném
tiebreaku třetího setu. Ve čtvrtfinále ho čekal 36. hráč světa a 2. nasazený
Lukáš Rosol, jehož po třísetovém průběhu nakonec udolal v tiebreaku a získal tak
svůj dosavadní největší skalp na okruhu ATP. V boji o finále se střetl s
německým hráčem Peterem Gojowczykem, kterého opět zdolal až po třech setech. Ve
finále narazil na dvojnásobného vítěze tohoto turnaje Radka Štěpánka, se kterým
po téměř 1 hodině prohrál snadno 4–6 a 2–6 a nedosáhl tak na svůj dosavadní
největší tenisový úspěch.

Po dobrém výsledku na českém turnaji se následující týden objevil v žebříčku ATP
na 106. místě a vytvořil si tak své dosavadní maximum. Avšak kvůli nízkému
postavení v žebříčku musel hrát kvalifikaci na Wimbledon v níž v 2. kole
nestačil na Němce Dustina Browna, kterému podlehl ve dvou sadách 4–6 a 6–7 a
neproklouzl tak do hlavní soutěže.

Po nezdařilé kvalifikaci se začátkem července objevil na německém challengeru v
Braunschweigu, kde jako 6. nasazený zvítězil nejprve nad Francouzem Florentem
Serrou, následně Němcem Janem-Lennardem Struffem, Kazachem Andrejem Golubjevem,
díky vítězství si zajistil dobré postavení v žebříčku a tím přímý postup na US
Open, v neposlední řadě vítězstvím nad srbským tenistou Filipem Krajinovićem
postoupil tak do čtvrtého finále v challengeru v roce. V něm se střetl s domácím
hráčem a 1. nasazeným Florianem Mayerem, jemuž podlehl ve třech setech 6–4, 2–6
a 1–6.

Následující pondělí 8. července byl v žebříčku ATP klasifikován na 89. místě a
poprvé se tak dostal do první stovky mužského žebříčku. Po dobrých výsledcích
dostal jako dárek k 20. narozeninám od pořadatelů turnaje kategorie ATP 250 v
chorvatském Umagu možnost hrát na divokou kartu. V 1. kole ho čekal rakouský
hráč Andreas Haider-Maurer, se kterým se už střel na ostravském Prosperita Open,
kde ho na cestě za titulem porazil. Jenže zde na Rakušana nestačil a po hodině a
půl mu podlehl dvakrát 4–6.

Na konci července se zúčastnil nového challengeru Svijany Open v Liberci, kde
jako 2. nasazený na úvod přehrál Čecha Jana Kunčíka, který startoval na divokou
kartu poměrem 6–1 a 6–0. Ve druhém pak porazil dalšího českého hráče
startujícího na divokou kartu Adama Pavláska 6–4 a 6–2. Ve čtvrtfinále jej čekal
6. nasazený italský tenista Thomas Fabbiano, kterého zdolal rovněž ve dvou
setech 6–3 a 7–6. V semifinále narazil na španělského antukáře Pereho Ribu,
proti němuž nezaváhal a po dvou sadách 6–1 a 6–4 postoupil do finále. Ve finále
však na něj čekal rozjetý Argentinec Federico Delbonis. V prvním setu tahal
Veselý za kratší konec a v tiebreaku podlehl argentinskému hráči 2–7.
Následující set si to ale vynahradil, když rovněž ve zkrácené hře tentokrát
zvítězil 9–7. V rozhodujícím setu byl už Veselý neomylný a díky jednomu breaku
zvítězil v sadě 6–4 a po téměř třech hodinách ovládl jako první tenista tento
turnaj.

Na dalším challengeru, tentokrát v San Marinu přešel přes dva srbské hráče
Borise Pašanskiho a Dušana Lajoviće do čtvrtfinále, v němž se střetl s Italem
Marco Cecchinatem, který na turnaji hrál díky divoké kartě a po třech setech
6–7, 6–3, 1–6 mu podlehl. Cecchinato později v celém turnaji triumfoval.

Koncem srpna čekal Veselého jeho druhý grandslam v dospělé kategorii, a to US
Open. V 1. kole mu byl nalosován domácí tenista Denis Kudla. V prvních dvou
sadách Veselý hodně zaostával a oba sety ztratil poměrem 2–6. V následujícím
setu už se ale výrazně herně zvedl a v následné zkrácené hře dokázal odvrátit
soupeřův měčbol a sám při tom tiebreak vyhrál poměrem 8–6. Na začátku čtvrtého
setu dokázal Veselý soupeře brejknout a za stavu 2–0 to vypadalo, že se chystá
obrat v utkání, Kudla si ale následně vzal ztracený servis zpět. V koncovce setu
si Veselý nedokázal udržet podání a nakonec prohrál 2–6, 2–6, 7–6 a 5–7.

V polovině září byl nominován k semifinálovému utkání Davisova poháru proti
Argentině, přes kterou český tým postoupil výsledkem 3:2 na zápasy do finále. Už
za rozhodnutého stavu nastoupil v posledním utkání proti Leonardu Mayerovi,
jemuž podlehl dvakrát 4–6 a ani v druhém utkání v týmové soutěži tak neuspěl.

Poté následoval jeho druhý turnaj v kategorii 250 Open de Moselle ve
francouzských Métách. Hned v prvním kole však narazil, když neuspěl proti
Argentincovi Carlosu Berlocqovi a podlehl mu po dvou sadách 3–6 a 4–6.

Po příliš nepovedených zápasech na větších turnajích ATP zkusil opět challenger,
tentokrát francouzský turnaj v Orléans. V 1. kole si snadno poradil s ruským
tenistou Teimurazem Gabašvilim, kterého porazil ve dvou setech. V následujícím
kole se střetl s Italem Flaviem Cipollou a po tříhodinové bitvě, kdy dokázal
odvrátit i dva mečboly, soupeře udolal 6–7, 6–2 a 7–6. Ve čtvrtfinále se utkal s
domácím hráčem Benoîtem Pairem, kterému v průběhu třetího setu kvůli zranění
kotníku utkání vzdal.

Ani pátý start na turnaji ATP nedokázal Veselý přetavit ve vítězství a to, když
v 1. kole ruského Kremlin Cupu podlehl o téměř deset let staršímu deblovému
specialistovi Édouardu Rogerovi-Vasselinovi 3–6, 7–6 a 3–6.

Při jeho posledním turnaji v Bratislavě přešel přes Francouze Lucase Pouilleho
do 2. kole, v němž nestačil na bosenského hráče Damira Džumhura, kterému podlehl
ve třech setech 3–6, 6–3 a 1–6.

Za předvedené výkony v této sezóně, kdy dokázal vyhrát tři challengerové turnaje
a dokázal se z 264. místa vyšplhat do první světové stovky, jej ATP vyhlásila
Hvězdou zítřka, trofejí pro nejmladšího hráče v elitní stovce světového
žebříčku.

Sezónu rozehrál na indickém Chennai Open jako 85. hráč žebříčku. Na úvod ho
čekal domácí tenista Džívan Nedunčežijan, kterého po setech 7–5 a 6–2 porazil a
připsal si tak premiérové vítězství na okruhu ATP. Hned další kolo však na
turnaji dohrál, a to když nestačil na sedmého nasazeného a padesátého třetího
hráče světa Francouze Édouarda Rogere-Vasselina, kterému podlehl dvakrát 6–4.

Ještě před prvním grandslamem sezóny se pokusil kvalifikovat do hlavní soutěže
turnaje v Sydney, avšak ve třetím kole nestačil na německého hráče Jana-Lennarda
Struffa.

Na Australian Open, kde poprvé startoval v hlavní soutěži, skončil v 1. kole na
raketě devatenáctého nasazeného Jihoafričana Kevina Andersona, kterému podlehl
2:3 na sety, i když v průběhu utkání vedl 2:0.

Následně startoval na německém challengeru Intersport Heilbronn Open v
Heilbronnu, kde startoval jako 3. nasazený hráč. Po vítězstvích nad Belgičanem
Rubenem Bemelmansem, a Rumunem Adrianem Ungurem se probojoval do čtvrtfinále,
kde porazil Andrease Haidera-Maurera a postoupil tak dále. V zápase o finále
však nestačil na domácího tenistu s polskými kořeny Petera Gojowczyka, když mu
ani jednou nesebral podání a prohrál tak po dvou sadách 3–6 a 4–6. Potom odjel
na turnaj ATP do Memphisu, kde v 1.kole porazil Marinka Matoševiče 6-3/6-2. V
osmifinále nestačil po setech 2-6/1-6 na Jacka Socka. V Delray Beach skončil
hned v 1.kole na raketě Marcose Baghdatise po setech 6-3/2-6/1-6. Poté se
zúčastnil poprvé v kariéře turnaje kategorie Masters 1000. V Indian Wells
porazil Igora Sijslinga 3-6/6-4/7-6 a Pabla Andujara 6-1/2-6/6-1. Ve 3.kole
nestačil v krásném a vyrovnaném zápase na Andyho Murraye poměrem 7-6/4-6/4-6.

Druhý týden sezóny zavítal na aucklandský Heineken Open, kde do hlavní soutěže
postoupil z kvalifilace. V úvodním kole přehrál Brazilce Thomaze Bellucciho,
následně vyřadil druhého nasazeného Lotyše Ernestsa Gulbise ve třech setech.
Donald Young ve čtvrtfinále získal pouze pět gamů a v semifinále jej nezastavila
ani jihoafrická turnajová čtyřka Kevin Anderson, proti níž zvládl koncovky obou
setů. Ve finále zdolal Francouze Adriana Mannarina poměrem 6–3 a 6–2. Připsal si
tak premiérové turnajové vítězství na okruhu ATP Tour a stal se šestým šampionem
turnaje ATP Tour narozeným v 90. letech 20. století, když navázal na Raonice,
Dimitrova, Goffina, Tomica a Delbonise. Bodový zisk jej poprvé v kariéře posunul
mezi elitní čtyřicítku hráčů žebříčku ATP, a to o 24 příček výše, když figuroval
na 39. místě.

V úvodním kole Australian Open nestačil na čerstvého vítěze sydneyského turnaje
Viktora Troickiho.

V dubnu se probojoval do finále antukového BRD Năstase Țiriac Trophy v
Bukurešti, kde podlehl pátému nasazenému Španělovi Guillermu Garcíovi Lópezovi
až po dvou prohraných tiebreacích..

Na úvod roku reprezentoval Českou republiku na perthském Hopmanově poháru po
boku Karolíny Plíškové. V singlových zápasech zdolal bývalou australskou
světovou jedničku Lleytona Hewitta a podlehl Ukrajinci Alexandru Dolgopolovovi
stejně jako americkému hráči Jacku Sockovi. S jednou výhrou a dvěma porážkami se
český výběr umístil na druhém, prvním nepostupovém, místě skupiny A. Lednové
Australian Open znamenalo vyřazení v prvním kole od argentinského kvalifikanta
Renza Olivy, když ztratil vedení 2–1 na sety.

Na antukovém Monte-Carlo Rolex Masters se ve druhém kole postaral o překvapení,
když 13. dubna zdolal světovou jedničku a obhájce titulu Novaka Djokoviće ve
třech setech. Pro českého 55. hráče žebříčku to byla první kariérní výhra nad
členem elitní světové desítky. Srb tak utržil druhou porážku v probíhající
sezóně a nejranější prohru za předešlé tři roky, když naposledy předtím vypadl v
této fázi s Grigorem Dimitrovem na Mutua Madrid Open 2013. Jednalo se také o
Srbův první nezvládnutý zápas s hráčem mimo Top 50 od vyřazení 74. mužem
klasifikace Xavierem Malissem na AEGON Championships 2010. Ukončil tak sérii
devíti vyhraných turnajů z posledních deseti startů. Ve třetím monackém kole pak
Veselý nestačil na francouzskou nasazenou třináctku a pozdějšího finalistu Gaëla
Monfilse, když uhrál jen tři gamy.

Na French Open na úvod vyřadil Američana Rajeeva Rama po čtyřsetovém průběhu,
aby poté neuhrál ani sadu na španělského antukáře Nicoláse Almagra.

Do premiérového čtvrtého kola na grandslamu se probojoval ve Wimbledonu. V
úvodních třech kolech neztratil žádný set a na jeho raketě skončili nizozemský
kvalifikant Igor Sijsling, rakouská světová osmička Dominic Thiem, s nímž se
poprvé utkal již v žákovském věku devíti let, a portugalská turnajová
jednatřicítka João Sousa.

Poté svedl první ryze český zápas ve wimbledonské mužské dvouhře od duelu
Štěpánka s Hernychem v roce 2008 proti desátému nasazenému Tomáši Berdychovi. Za
Berdychova vedení 2–1 na sety, 6–5 a 40:0 odvrátil při svém podání tři mečboly.
Následně získal 10 z 11 míčů a v tiebreaku se ujal vedení 6:1. Pět setbolů v
řadě však nezužitkoval. Série dalších 6 míčů pro oponenta znamenala poměr 6:7 a
čtvrtý mečbol pro Berdycha, který prohospodařil i pátou šanci na ukončení
zápasu, přestože čárový rozhodčí při mečbolu zahlásil Veselému aut. Hlavní
rozhodčí však rozhodnutí změnil a opakovanou výměnu získal mladší 22letý hráč.
Jestřábí oko v té chvíli nefungovalo pro přílišnou tmu, na níž si v závěru
čtvrté sady stěžoval i Berdych. Veselý si zkrácenou hru připsal poměrem 11:9 a
po 3:22 hodinách se duel musel dohrávat příští den. V úterní páté sadě dominoval
devátý hráč žebříčku Berdych, jenž ji za 34 minut získal výsledkem 6–3 po
využití osmého mečbolu. Po turnaji postoupil o šestnáct míst na 50. příčku.

V tomto článku byl použit překlad textu z článku Jiří Veselý na anglické
Wikipedii.



https://cs.wikipedia.org/wiki/%C4%8Cesk%C3%A1_Wikipedie

Česká Wikipedie je českojazyčná část Wikipedie, mezinárodní internetové
encyklopedie s otevřeným obsahem, na jejíž tvorbě spolupracují dobrovolní
přispěvatelé z celého světa. Celý projekt včetně české části provozuje nadace
Wikimedia Foundation založená podle zákonů státu Florida (USA). Na tvorbě české
Wikipedie se cca 10 % podílejí i lidé ovládající češtinu žijící mimo Česko.
Česká verze je podle počtu článků 25. v pořadí z více než 290 existujících
jazykových verzí. Je také pátou největší verzí psanou ve slovanském jazyce (po
ruské, polské, ukrajinské a srbochorvatské). V prvním čtvrtletí roku 2016 na ni
denně přicházelo v průměru 2 393 573 dotazů.

Wikipedie vznikla 15. ledna 2001. Česká verze byla spuštěna 3. května 2002. V té
době však Wikipedie používaly software UseMod a při přechodu na nový systém
MediaWiki nebyly původní tři krátké články („HomePage“, „Veda“, „Kultura“),
které pravděpodobně existovaly, převedeny. První dochovanou editací na české
Wikipedii je zřejmě založení Hlavní strany jejím zkopírováním ze staršího
systému UseMod dne 14. listopadu 2002. Autorem této editace je pravděpodobně
Brion Vibber, pozdější první zaměstnanec Wikimedia Foundation.

Prvním správcem české Wikipedie byl esperantista Miroslav Malovec, který se
začátkem listopadu 2002 na Konferenci o užití esperanta ve vědě a technice v
Dobřichovicích setkal s americkým esperantistou Chuckem Smithem, jehož o několik
dní později hostil v Brně. Na Smithův popud přeložil Malovec z esperanta do
češtiny dlouhý text pro hlavní stránku. „Text jsem pak poslal jinému americkému
esperantistovi Brionu Vibberovi. Ten nahrál text do Wikipedie a já teprve potom
viděl, že některé věci jsem přeložil špatně a žádal jsem Briona o opravu. Dal mi
právo své chyby opravit a tak jsem se stal „správcem“, aniž bych chtěl opravovat
někoho jiného.“ Nevědomky se tím kromě správce stal i tvůrcem slova
„wikipedista“ a v analogii s esperantským „Vikipedio“ (veškerá podstatná jména v
esperantu mají koncovku „-o“, např. „enciklopedio“) navíc nazval encyklopedii
česky „Wikipedie“ (podle slova „encyklopedie“), na rozdíl od většiny jiných
jazykových verzí (např. německé), které si ponechaly anglické „Wikipedia“
(ačkoliv německy je „Enzyklopädie“).

Protože Miroslav Malovec nebyl jako správce aktivní a věnoval se více psaní do
Esperantské Wikipedie, byl 9. března 2004 druhým správcem a byrokratem jmenován
Vít Zvánovec, který přibližně v prosinci 2003 přišel do Wikipedie a zapojil se
do diskusí a vytváření článků. Dne 10. dubna 2004 se v Praze-Karlíně konalo
patrně první české setkání redaktorů Wikipedie. 30. října 2004 se v Praze na
Florenci konalo druhé takové české setkání, jehož se účastnili převážně správci
se zvláštními oprávněními. 19. ledna 2005 se konalo setkání U Frgála.

Vedle domovské adresy cs.wikipedia.org v polovině června 2004 získala Wikipedie
též alias wikipedia.cz (přesměrována na cs.wikipedia.org). 15. února 2006
wikipedista Wikimol získal pod svou kontrolu doménu wikipedie.cz; přesměrování
na cs.wikipedia.org fungovalo již delší dobu. V září 2004 se na stránkách
objevilo do češtiny přeložené logo s názvem Wikipedie a heslem Otevřená
encyklopedie a byla kompletně přeložena systémová hlášení softwaru MediaWiki.

V počtu článků byla česká Wikipedie z více než 290 jazykových verzí na 26. místě
(k 1. lednu 2017). Slovenská verze je asi 1,7× menší. Rozsah české Wikipedie je
přibližně 14× menší než anglické. Dalšími nejrozsáhlejšími verzemi jsou švédská,
německá, nizozemská a francouzská. Mnohé z verzí jsou však svým rozsahem spíše
symbolické. (48 verzí má méně než 1000 článků.) České články tvoří necelé 1 % z
celkového počtu ve všech jazykových verzích. Články na anglické Wikipedii tvoří
12,3 % z počtu článků.

Česká Wikipedie je pátou největší mezi verzemi ve slovanských jazycích (k lednu
2017). V těchto jazycích je napsáno přes 5 464 000 článků (12,7 %) z celkového
počtu článků na všech světových verzích Wikipedie. V rámci slovanských jazyků
jsou největšími verzemi Wikipedie ruská, polská, ukrajinská a srbochorvatská.
Česká verze obsahuje 6,8 % článků na všech Wikipediích psaných ve slovanských
jazycích. Za ní následují srbská, bulharská a slovenská.

Na 1000 uživatelů české verze Wikipedie připadá 35 článků. V porovnání s jinými
verzemi je tak na 46. místě.

V lednu 2017 měla česká Wikipedie 27 správců. Správci jsou dobrovolní editoři s
nadstandardními redakčními oprávněními. Při samotné tvorbě obsahu jsou však
svými právy rovni všem ostatním uživatelům a editorům.

K uvedenému datu bylo zaregistrováno téměř 356 000 uživatelů (v české verzi
nazývaných wikipedisté). Systematicky a často se však editacím dlouhodobě věnuje
pouze necelá stovka lidí – velmi aktivních editorů, kteří v průběhu měsíce
provedou více než sto editací a jejichž počet zůstává stabilní již od ukončení
období 2004–2007, ve kterém narostl prakticky z nuly (viz graf). Počet aktivních
editorů, tedy těch, kteří v průběhu měsíce provedou více než pět editací, se v
dubnu 2016 pohyboval kolem 2 200. Asi 12 % editací tehdy prováděli
neregistrovaní přispěvatelé a přes 14 000 uživatelů provedlo od svého příchodu
na české Wikipedii celkem alespoň deset editací.

V roce 2012 provedli 91,6 % editací české Wikipedie uživatelé z České republiky,
2,4 % uživatelé ze Slovenska a 0,8 % uživatelé z Německa. Z České republiky bylo
také editováno 6,9 % článků esperantské Wikipedie.

Doposud nebyl proveden nezávislý výzkum, který by se zabýval kvalitou hesel na
české Wikipedii a například je srovnával s dalšími dostupnými česky psanými
encyklopediemi, jak se stalo v případě studie publikované v časopise Nature, kde
byly srovnávány anglická Wikipedie a Britannica.

Trvalým ohniskem konfliktů komunity byl spor o pravopis, který se s různou
intenzitou vracel až do podzimu 2005. Dva významní přispěvatelé, Vít Zvánovec
a Tompecina (Tomáš Pecina), druhý a třetí správce české Wikipedie, užívali a
obhajovali neobvyklý archaizující pravopis, což se setkalo s nevolí u značné
části ostatních editorů.

Konstruktivní spolupráce i spory a hádky jsou součástí běžného života Wikipedie,
řeší se diskusemi, hlasováním, ale i takzvanými revertovacími válkami, kdy tatáž
úprava je vícekrát po sobě vrácena zpět a opět obnovena. Takto se projevuje i
například specifický český spor o název státního území (Česko versus Česká
republika) nebo spor o přechylování cizích příjmení. Ke kontroverzním tématům
patří také např. homosexualita, psychotronika, telepatie nebo komunismus.

Kritizována bývá na české Wikipedii i motivace a odborná způsobilost jejích
správců. Kritici[kdo?] se domnívají, že např. některá pravidla působí
mnohoznačně, což působí potíže jak běžným přispěvatelům, tak ale i současným
správcům, kteří je mohou – dle svých zkušeností – interpretovat rozličně.
Výsledkem jsou zmatky při zpracovávání nových editací již stávajících hesel a
některé praktiky s novými hesly, kdy dochází z důvodu údajné neověřitelnosti či
nedostatečné významnosti k redukcím až mazání některých hesel, zatímco hesla
jiná (přinejmenším obsahově stejně sporná), starší likvidována nejsou.

Palčivým problémem české Wikipedie je také soustavné porušování autorských práv
nemalým počtem přispěvatelů, což neúměrně zatěžuje správce, kteří se snaží texty
porušující autorská práva odstranit, a celkově snižuje věrohodnost Wikipedie. V
důsledku naprostého ignorování autorských práv pouze jedním uživatelem muselo
být z české Wikipedie odstraněno několik tisíc článků. V případě ostatních
odhalených autorů se počet jimi založených článků porušujících autorská práva
pohyboval maximálně v řádu desítek.

V roce 2008 kritizoval českou Wikipedii Patrick Zandl na svém blogu. Server
Lupa.cz zveřejnil článek týkající se sporů na české Wikipedii. Reflex psal o
české Wikipedii v dubnu 2006 a v srpnu 2008. Lehkou kritiku několika politických
hesel přinesl server idnes.cz. Kritiku hesla Brno přinesl Brněnský deník.

Články z české Wikipedie mívají velmi dobré umístění ve výsledcích vyhledávání,
například ve vyhledávači Google. Postupně se tak stává tato encyklopedie obecně
známou. Již v počátcích české Wikipedie v roce 2004 poskytl svolavatel prvního
reálného setkání wikipedistů Paddy rozhovor německému vysílání Českého rozhlasu.
O existenci české Wikipedie a o sporech uživatelů se zmínil např. i Miloš Čermák
v rozsáhlém článku pro časopis Reflex č. 16/2006. Dne 16. května 2006 začal
portál Seznam.cz přebírat obsah české Wikipedie.

Na jaře 2007 česká Wikipedie zvítězila v anketě webu Root.cz Czech Open Source
2007 v kategorii Projekt v hlasování veřejnosti a byla také vyhlášena absolutním
vítězem. V dalším ročníku své vítězství v hlasování veřejnosti v kategorii
Projekt obhájila. Po roční pauze opět zvítězila v roce 2010. V roce 2015 byla
česká Wikipedie hlavním tématem 30. vydání týdeníku Dotyk.



https://cs.wikipedia.org/wiki/Lucie_(hudebn%C3%AD_skupina)

Lucie je česká hudební skupina. Po počátečním období krystalizace personálního
obsazení a hudebního stylu (léta 1985–1987) vstoupila na hudební scénu první
singlovou nahrávkou v roce 1988. Během následujících šestnácti let vydají sedm
řadových studiových alb, dvě koncertní dvoualba a jeden výběr hitů. Od 2. října
2004 měla skupina „plánovanou tvůrčí pauzu“, která skončila v prosinci 2012.

Zakladateli skupiny Lucie jsou kytarista Robert Kodym a baskytarista Petr
(Břetislav) Chovanec (P.B.CH.), kteří spolu účinkovali v kapele Prášek. Pak
přišel nápad založit vlastní kapelu. Psal se rok 1985 a duo Kodym a Chovanec
doplňuje bubeník Tomáš Waschinger. Začínají vznikat nové skladby, jednou z nich
je i hit Lucie. Dále do kapely přichází Petr Franc, hrající na klávesy. A
posledním členem se stal zpěvák Michal Penk. Členové skupiny ale dostávali lepší
nabídky, postupně opouští kapelu Kodym a P.B.CH., dále Michal Penk. A tímto
prvotní kariéra skupiny Lucie skončila.

Za necelý rok přichází oživení kapely s příchodem Davida Kollera. Klávesistu
Petra France vystřídá Michal Dvořák a skupinu kvůli povolávacímu rozkazu na
vojnu opouští i Waschinger. Skupina se skládá z kytaristů Kodyma, P.B.CH.,
klávesisty Michala Dvořáka a zpívajícího bubeníka Davida Kollera. Vzniká Lucie,
tak jak ji známe dnes. Roku 1988 odehrává skupina svůj první koncert na pražské
Chmelnici. V červnu 1989, stále ještě neznámá kapela Lucie hraje na koncertu
„Zastav To“ na pražském Žofíně. V červnu roku 1990 vychází první deska s názvem
Lucie, za ni skupina obdržela Zlatou desku. V témže roce Lucie pomáhá vyprovodit
posledního ruského vojáka ve vyprodané Sportovní hale. Další deska přichází s
názvem In The Sky. Lucie se stává nejoblíbenější kapelou v zemi a potvrzuje to i
vítězství v českých Grammy. Po turné Lucie Live! se cesty jednotlivých členů
opět rozcházejí.

Znovu se scházejí až roku 1993, ovšem bez P.B.CH., který zkouší sólovou cestu.
Po P.B.CH. přichází slovenský baskytarista Marek Minárik. Nové nejrockovější
album Lucie nese název Černý kočky mokrý žáby. Tato deska je vyhodnocena jako
nejlepší album 90. let. [zdroj?] Roku 1994 se stává Lucie absolutním vítězem
soutěže Grammy, získává 5 ocenění. Skupina si pak dává roční pauzu. Na konci
roku 1996 vychází album Pohyby. Lucie pak vyráží na ohromující turné. Lucie se
připravuje na oslavu 10. výročí fungování kapely a navíc chystá další album.
Úspěšné projekty kapele vynesou v letech 1996 a 1997 bronzové umístění v čerstvě
obnovené anketě popularity Český slavík. Po vydání alba Větší než malé množství
lásky se do kapely vrací P.B.CH.. Po koncertním turné Lucii opět stoupá
popularita a vrcholí stříbrnou pozicí v anketě Český slavík. Hodně diskutovaným
tématem jsou klipy Medvídek a Panic. Album se stává nejprodávanějším, částečně i
proto, že TV Nova zakazuje vysílání Medvídka, který má údajně propagovat
distribuci a užívání drog. Ve stejném roce vydává skupina výběrovou desku Vše
nejlepší 88-99 a dosahuje poprvé zlatého umístění v anketě Český slavík.

V roce 2000 skupina vydává desku Slunečnice a připravuje se na turné po Česku,
ale i v Americe. Po turné Lucie obhajuje zlatou příčku v anketě Český slavík a
připravuje další desku, která vychází v říjnu roku 2002 s názvem Dobrá kočzka,
která nemlsá. V letech 2001 i 2002 kapela obsazuje potřetí a počtvrté první
místo v anketě Český slavík. Roku 2003 dostává ze skupiny padáka klávesista
Michal Dvořák a jako náhrada přichází kytarista Tomáš Vartecký. Roku 2004
vychází záznam koncertu Lucie v opeře a kapela odehraje několik akustických
koncertů u nás, v Anglii a v USA. V letech 2003 a 2004 kapela naposledy obsazuje
medailové pozice (stříbro, resp. bronz) v anketě Český slavík.

Na přelomu roku 2005 a 2006 byla očekávaná nová deska, ale členové David Koller,
Robert Kodym a P.B.CH. se začínají hudebně rozcházet, což se zpečeťuje nečekaným
odchodem Davida Kollera z kapely. „O jeho odchodu jsem se dozvěděl stejně jako
kdokoli jiný, z ČTK,“ říká Robert Kodym. V médiích se spekuluje o rozpadu a
nerozpadu skupiny a její budoucnost je nejistá. Dne 23. února 2011 se v rámci
dvacátého ročníku hudebních cen Anděl 2010 na jednom pódiu v přímém přenosu
sešla nejslavnější sestava Lucie (Dvořák, Kodym, Koller, P.B.CH.) za účelem
převzetí titulu album dvacetiletí (Černý kočky mokrý žáby, přebírali Koller s
Dvořákem), skupina dvacetiletí (přišli převzít Kodym s P.B.CH., připojili se k
nim Koller a Dvořák) a nakonec i interpreta dvacetiletí (přebírala celá
skupina). Ke konci roku 2011 Kodym prohlásil, že nevylučuje návrat Lucie zpět na
pódia. Ostatní členové tento návrat potvrdili. Tento návrat by se měl uskutečnit
roku 2013-2014. Avšak první - zatím jen soukromý koncert se odehrál 7.12. 2012 v
pražském Rudolfinu, kde skupina v původní sestavě hrála po téměř 10 letech na
jednom pódiu. 2 dny poté skupina oficiálně potvrdila, že na jaře 2013 se bude
"rozcvičovat" na koncertech pro Kapku naděje.



https://cs.wikipedia.org/wiki/Letn%C3%AD_olympijsk%C3%A9_hry_2016

XXXI. letní olympijské hry 2016 (portugalsky: Jogos Olímpicos de Verão de 2016),
oficiálně Hry XXXI. olympiády (portugalsky: Jogos da XXXI Olimpíada),
představovaly velkou mezinárodní sportovní událost – pokračování tradice
olympijských her, organizovanou Mezinárodním olympijským výborem. Za místo
konání bylo vybráno brazilské město Rio de Janeiro, na jehož stadiónu Maracanã
proběhlo 5. srpna 2016 zahájení. K ukončení her pak došlo 21. srpna 2016. Soutěž
fotbalistů se rozeběhla již o dva dny dříve, 3. srpna 2016.

Her se účastnil rekordní počet zemí, které mezi sebou soutěžily v rekordním
počtu sportů. Celkem se her účastnilo 11 303 sportovců z 206 národních
olympijských výborů (NOV), včetně premiérových účastníků Kosova a Jižního
Súdánu. Soupeření o 306 sad medailí se uskutečnilo ve 28 sportech, a to na
35 sportovištích, situovaných převážně na okraji západní zóny Ria v Barra da
Tijuca. Olympiádu ovlivnil i virus zika, kvůli kterému do Ria nepřijeli někteří
sportovci, z Čechů např. Tomáš Berdych, Karolína Plíšková.

Rio de Janeiro se stalo prvním jihoamerickým městem, ve kterém se odehrály
olympijské hry. Hostitelské město bylo oznámeno 2. října 2009 na třináctém
olympijském kongresu v dánské Kodani.

Města, která měla zájem na uspořádání LOH 2016, musela spolu s ostatními podat
přihlášku do 14. ledna 2008. Potenciální kandidátská města prošla výběrovým
řízením, které hodnotilo celkem jedenáct kritérií (doprava, finance, ubytování
atd.) Na jejich základě pak komise zúžila výběr na čtyři adepty: americké
Chicago, španělský Madrid, brazilské Rio de Janeiro a japonské Tokio (které
hostilo Letní olympijské hry 1964 a znovu je bude hostit v roce 2020).
Mezinárodní olympijský výbor (MOV) nepodporoval kandidaturu Dauhá, a to i
navzdory vyššímu ohlasu než vybrané Rio de Janeiro, jelikož záměr Dauhá pořádat
olympijské hry v říjnu nevyhovoval kalendáři MOV. Praha a Baku také nepřešly
přes výběrové řízení.

V čele 10členné hodnotící komise stanula Maročanka Nawal El Moutawakel, která
již předsedala hodnotící komisi pro jednotlivé kandidatury Letních olympijských
her 2012. V druhém čtvrtletí roku 2009 provedla komise inspekce na místě. Dne 2.
září, měsíc před volbami, vydali pro členy MOV obsáhlé odborné posouzení.

MOV udělalo na jednotlivých místech mnoho omezení, aby se zabránil kandidujícím
městům v komunikaci nebo v přímém ovlivňování 115 hlasujících členů. Nicméně
kandidující města investovaly do svých PR a mediálních programů nemalé částky ve
snaze nepřímo ovlivňovat členy MOV, sbírat domácí podporu, podporu sportovních
médií a obecně mezinárodních médií jako takových.

Konečné hlasování se konalo dne 2. října 2009 v dánském hlavní městě Kodani.
Chicago a Tokio byly vyřazeny po prvním a druhém kole hlasování, v uvedeném
pořadí, přičemž do posledního kola mířilo Rio de Janeiro s výrazným náskokem
před Madridem. Ten si také udrželo a bylo vyhlášeno jako hostitel Letních
olympijských her v roce 2016.

201 národních olympijských výborů kvalifikovalo alespoň jednoho atleta.
Účastnily se rovněž dva nezávislé týmy, „Olympijský atletický tým uprchlíků“ a
„Nezávislý olympijský atletický tým“. Kosovo a Jižní Súdán se účastní
olympijských her poprvé. V české olympijské výpravě se představuje 104 českých
sportovců.

Na hrách XXXI. olympiády proběhly soutěže ve 32 sportovních odvětvích. Novými
sporty v programu olympijských her se staly golf po 112 letech a ragby po 92
letech.

Jedná se o třetí olympijské hry, které proběhly na jižní polokouli po
australských olympiádách v Melbourne a Sydney, druhé, jež se odehrály nejblíže
zemskému rovníku (nejblíže mu byly Letní olympijské hry 1968 v Mexiku) a první,
jež se konají v Jižní Americe. Byla to první letní olympiáda, která se konala
kompletně v době, kdy je na příslušné polokouli zimní období (Letní olympijské
hry 2000 se konaly na přelomu zimy a jara).

V průběhu dvaceti šesti měsíců Brazílie hostila po Mistrovství světa ve fotbale
2014 druhou nejexponovanější sportovní akci světa. Do štafety s olympijským
ohněm se zapojilo téměř 12 tisíc běžců, kteří absolvovali celkem 20 tisíc
kilometrů. Kvůli vážné nemoci nemohl zapálit oheň fotbalová legenda Brazilec
Pelé.

Na olympiádě v Riu schválil MOV nové sporty pro LOH 2020 v Tokiu: sportovní
lezení, baseball/softball, karate, skateboarding a surfing. Mezinárodní
skialpinistická federace (ISMF) se stala členem MOV.

Dramatické rozšíření viru zika v Brazílii vyvolalo obavy ohledně jeho možného
dopadu na sportovce a návštěvníky. Největší výskyt viru na americkém kontinentu
je zaznamenán právě v Brazílii (na severovýchodě země). Četné výzvy vědců žádaly
odložení her, jelikož by zahraniční návštěvníci mohli způsobit, že se virus
rychle rozšíří do celého světa. Řada sportovců stáhla svou účast na hrách kvůli
znepokojení nad virem Zika, mezi nimi Tomáš Berdych, Karolína Plíšková, Milos
Raonic, Simona Halepová, Jason Day, Tejay van Garderen, Branden Grace, Dustin
Johnson, Shane Lowry, Rory McIlroy, Marc Leishman, Charl Schwartzel, Angelo Que
a Jordan Spieth.

Mezinárodní atletická federace IAAF suspendovala ruský atletický svaz kvůli
systematickému dopingu. Skupina 68 ruských atletů se dovolala k mezinárodní
sportovní arbitráži CAS, která ale jejich odvolání zamítla. Ruský ministr sportu
Vitalij Mutko vyjádřil nad rozhodnutím lítost.

Mezinárodní olympijský výbor také hrozil vyloučením celému ruskému olympijskému
týmu. Ten však nakonec vyloučen nebyl. Pouze bylo přijato opatření, že na hry
nesmí nominovat Rusko žádného sportovce, který v minulosti dostal trest za
doping.

Pozitivními dopingovými testy byl vyloučen také bulharský tým vzpěračů. Kvůli
vměšování státu do chodu sportovních organizací byl vyloučen Kuvajt, kuvajtští
sportovci tak mohli závodit v Riu jen pod olympijskou vlajkou.

V květnu 2014 viceprezident MOV John Coates označil brazilské přípravy za
„nejhorší, které jsem zažil“ a uvedl, že stavební a infrastrukturní projekty
byly silně pozadu. Noviny London Evening Standard ho citovaly: „MOV vytvořil
zvláštní pracovní skupinu, aby se pokusil urychlit přípravy, ale situace je na
místě kritická“ a došly k závěru, že takový zásah byl „bezprecedentní“.

Ve stejné době byla Brazílie na pokraji největší ekonomické recese v historii,
což vyvolávalo otázky o tom, zda je země dostatečně ekonomicky připravena pro
hry. Náklady na olympiádu v Riu se vyšplhaly v přepočtu na 112 miliard Kč. Ve
srovnání s dřívějšími hrami je ale rozpočet stále nízký. Olympiáda a pořádání
mistrovství světa před dvěma lety přispěly k tomu, že se ekonomika regionu
dostala na pokraj bankrotu.

Zatímco na ZOH v Soči stála všechna sportoviště už rok před hrami, v Riu
dokončovaly práce na poslední chvíli. Přes počáteční obavy, v prosinci 2015
Výbor pro Olympijské hry v Riu prohlásil, že většina míst je kompletní, s
výjimkou stadionů Velódromo Municipal do Rio (76%) a Arena da Juventude (75%).

Australský olympijský tým bojkotoval olympijskou vesnici poté, co úředníci
prohlásili přidělené apartmány za „neobyvatelné a nebezpečné“. Ucpané toalety,
voda kapající ze stropu, odkryté elektroinstalace, potemnělé schodiště, kde
nebyla nainstalována žádná osvětlení a špinavé podlahy patří mezi nahlášené
problémy v komplexu. Australští sportovci proto zatím zůstali v blízkých
hotelech. Nový Zéland, Velká Británie, USA a Itálie si stěžují na podobné
problémy. Lucie Šafářová si stěžovala na slabší úroveň areálu a tenisového
zázemí a Rio hodnotila ze tří posledních olympiád jako zatím nejhorší.

Navzdory slibům o zvýšení bezpečnosti, stále existovali obavy o bezpečnost v
Riu. Dva týdny před plánovaným začátkem her Brazilská federální policie zatkla
islámskou džihádistickou teroristickou skupinu, která plánovala na hrách útok
podobným způsobem jako během Mnichovského masakru v roce 1972. Deset lidí se
spojením na Islámský stát bylo zatčeno a další dva jsou na útěku.

Rio de Janeiro je dlouho známo vysokým počtem přepadení a krádeží. V roce 2015
se zde stalo přes 48 700 přepadení, což je např. trojnásobek počtu přepadení v
New Yorku, který má o 30 procent více obyvatel. Od ledna do května 2016 navíc
vzrostl počet loupežného přepadení o 14 procent. Nedlouho před začátkem her byli
tři španělští členové a jedna australská členka olympijského jachtařského týmu
přepadeni a okradeni útočníky ozbrojenými pistolemi. Po střelbě na hlavní
rychlostní silnici k olympijskému areálu, kdy zemřela i sedmnáctiletá dívka,
některé země zvažují zařízení svých soukromých bezpečnostních sil na olympiádě.

Reprezentanta Nového Zélandu Jasona Lee unesli autem neznámí únosci, po vybrání
hotovosti z bankomatu a předání částky byl jen vyhozen z auta. V olympijské
vesnici byli okradeni členové dánského týmu, z pokojů jim byla odcizena
elektronika i oblečení. Okradení a přepadení byly i novináři a turisti, zloději
také přepadli celý autobus se třiceti lidmi. Čínští basketbalisté se dokonce
dostali do přestřelky policie s gangem. Útočník s nožem přepadl a okradl i
portugalského ministra.

Záliv Guanabara, jehož vody budou použity pro jachting a windsurfing, je silně
znečištěný. Mezi hlavními příčinami znečištění je odpad přiváděný do zálivu přes
znečištěné řeky z chudinských čtvrtích podél pobřeží. Voda se nesmí polykat a
zpochybňována byla i její vhodnost pro plavání. Cíl vyčištění 80 % odpadních
vod, které jsou přiváděny do zátoky, se nyní zdá velmi optimistický. Okolo 60 %
z odpadních vod bylo vyčištěno k březnu 2016, s cílem vyčištění 65 % odpadních
vod ke spuštění olympijských her.

Oproti minulým hrám v Londýně byl o olympiádu v Riu malý zájem diváků. Prázdná
sedadla byla zčásti způsobena tím, že 11 % prodaných lístků nebylo uplatněných.
Diváci se často chovali hlučně, a nesportovně. Na pískání a bučení si stěžovali
například volejbalistky Markéta Sluková s Barborou Hermannovou a tyčkař Renaud
Lavillenie. Chování Brazilců ostře odsoudil šéf Mezinárodního olympijského
výboru Thomas Bach.



https://cs.wikipedia.org/wiki/Karel_IV.

Karel IV. (14. května 1316, Praha – 29. listopadu 1378, Praha) byl jedenáctý
český král, vládnoucí jako Karel I. od srpna 1346 až do své smrti v listopadu
1378. Karel IV. byl římsko-německý král od července 1346 a od roku 1355 císař
římský. Byl také italský (lombardský) král od roku 1355, burgundský (arelatský)
král od roku 1365, moravský markrabě v letech 1333 až 1349 a lucemburský hrabě v
období let 1346 až 1353. Pocházel po otci z dynastie Lucemburků.

Byl to první český král, který se stal také císařem Svaté říše římské, a byl
posledním korunovaným burgundským králem. Stal se tak osobním vládcem všech
království Svaté říše římské.

Karel IV. byl syn dědičky Přemyslovců Elišky a českého krále Jana Lucemburského.
Byl pokřtěn jako Václav, jméno Karel přijal při biřmování během své výchovy ve
Francii po svém strýci a kmotrovi Karlu IV. Sličném. Karel IV. patřil mezi
nejvýznamnější panovníky vrcholného středověku. Byl neobyčejně vzdělaný a
inteligentní, plynně hovořil pěti jazyky. Svou moc využil ke zkonsolidování
českého státu, který byl od jeho doby znám jako Koruna česká. Již jako císař
nechal vytvořit Zlatou bulu, nejvýznamnější říšský ústavní zákon, který platil
až do zániku Svaté říše římské roku 1806. Ta také významně upravovala vztah
českého státu k říši a potvrzovala jeho výjimečné a nezávislé postavení v rámci
říše.

Jako český král proslul především založením univerzity v Praze, která nese jeho
jméno, výstavbou Nového Města pražského, stavbou kamenného Karlova mostu přes
řeku Vltavu v Praze, zbudováním hradu Karlštejna a mnoha dalšími počiny. Spolu s
otcem započali se stavbou Svatovítského chrámu. Karel také dosáhl významné
územní expanze českého státu, především severovýchodním směrem a to hlavně díky
své obratné sňatkové politice.

Je považován za jednu z nejvýznamnějších osobností českých dějin a v roce 2005 s
převahou zvítězil v anketě Největší Čech.

Podle kroniky Petra Žitavského se Karel narodil 14. května 1316 okolo jedné
hodiny ráno tehdy čtyřiadvacetileté Elišce Přemyslovně v městě Pražském. Sám
Karel to ve svém životopise komentoval takto:

Stalo se tak pravděpodobně v domě U Štupartů, nedaleko kostela svatého Jakuba.
Pražský hrad byl v té době po požáru ještě pořád zchátralý a neobyvatelný. Dne
30. května 1316, na Boží hod svatodušní byl v katedrálním pražském chrámu za
přítomnosti arcibiskupa trevírského Balduina Lucemburského pokřtěn mohučským
arcibiskupem Petrem z Aspeltu. Shodou okolností byli tehdy v Praze oba na
návštěvě. V zemi stále nebylo zažehnáno nebezpečí občanské války. Král Jan
Lucemburský nechal krátce předtím uvěznit v té době druhého nejmocnějšího muže v
zemi, pana Jindřicha z Lipé, protože se se svou milenkou a vdovou po dvou
českých králích Eliškou Rejčkou chtěl zmocnit trůnu. Na nátlak tehdy jednoho z
nejlepších diplomatů Evropy Petra z Aspeltu byl Jindřich z Lipé v dubnu 1316
propuštěn a spor zčásti urovnán, ale napětí trvalo až do roku 1318. I z toho
důvodu prožilo královské miminko první zimu ukryto na hradě Křivoklátě pod
ochranou Viléma Zajíce z Valdeka, který byl osobním strážcem královny Elišky.
Poté se v doprovodu matky a Viléma Zajíce z Valdeku přestěhoval na hrad Loket.
Sotva se naučil chodit, byla matka Eliška Přemyslovna přesunuta do věnného města
českých královen Mělníka a Karel byl na Lokti uvězněn, aby pomocí šlechty nebyl
dosazen na trůn místo krále Jana. Po smrti Viléma Zajíce z Valdeku byl znovu
přemístěn na Křivoklát. S matkou se setkal po třech letech krátce před odjezdem
do Francie na jaře 1323.

Z rozhodnutí svého otce byl malý Václav roku 1323 odeslán na výchovu k
francouzskému královskému dvoru. Na francouzském dvoře byl mladý Václav
biřmován, jeho kmotrem byl samotný francouzský král a jeho strýc Karel IV.
Sličný a sedmiletý Václav přijal podle obyčeje jméno svého kmotra Karel. Karel
byl také zasnouben a posléze oženěn s královou sestřenicí Markétou, zvanou
Blanka, rodem z Valois. Svatební obřad proběhl současně s korunovací Karlovy
tety Marie na francouzskou královnu. Svatební obřad proběhl za slavnostních a
mimořádných okolností, francouzští kronikáři dokonce obdivovali nádherné
slavnostní roucho malého prince Václava – Karla. Po svatbě však byli dětští
manželé opět rozděleni a Karel se ocitl sám mezi cizími lidmi. Mladičký Karel se
však rychle ve francouzském prostředí aklimatizoval a užasl nad nádherou a
velkolepostí francouzského dvorního života. Francouzský král si svého synovce
rychle oblíbil a společně s manželkou Marií o něj vroucně pečoval.

Vychovatelé mladého Karla byli vybíráni především z řad kleriků. Mladý princ se
učil číst a psát, latině a francouzštině a byl vzděláván i v základech
scholastické teologie. Roku 1325 přesídlil Karel přímo na francouzský královský
dvůr do Paříže. Smrt Karla IV. Sličného roku 1328 však znamenala konec blahobytu
jeho dvanáctiletého jmenovce. Novým francouzským králem se stal Filip VI. z rodu
Valois, nevlastní bratr Karlovy manželky Blanky. Filip byl marnotratný panovník,
toužící po rytířském lesku, který měl blízko spíše ke Karlovu otci Janu
Lucemburskému. Mladý princ byl Filipovi lhostejný, což se odrazilo především na
snížení výdajů pro Karlovy potřeby. Karel se za takových podmínek věnoval plně
studiu a studoval i na pařížské univerzitě. Karlovým učitelem a přítelem se v té
době stal Pierre de Rosieres, pozdější papež Klement VI. Sedmiletý pobyt na
francouzském dvoře Karla velmi ovlivnil. Karel byl totiž po celý svůj život
zastáncem myšlenky centralizované monarchie po francouzském vzoru.

Roku 1330 byl Karel povolán spolu s manželkou do Lucemburku. Jan Lucemburský
zatím vybudoval v severní Itálii vratké panství. Vystupoval zde jako zastánce
císařských, stejně jako papežských zájmů. Janovi se podařilo získat v Lombardii
tato města: Brescii, Bergamo, Parmu, Cremonu, Pavii, Reggio a Modenu, v
Toskánsku pak Luccu. Počátkem roku 1331 povolal král Jan svého syna Karla
z Lucemburska do Itálie. Karel cestoval přes Mety, Lotrinsko, Burgundsko a
Savojsko až na Veliký pátek 29. března 1331 dorazil do města Pavia. Karel pak
působil jako otcův místodržitel v lucemburské italské signorii, kde se důvěrně
seznámil s italským prostředím a intrikami. Již třetí den po příjezdu se Karel a
jeho doprovod přesvědčili o nebezpečí italského prostředí. Karlově družině bylo
podáno k snídani otrávené jídlo, Karel naštěstí nejedl, protože se účastnil mše
a přijímání a chtěl tak zůstat lačný. Karel si všiml neznámého člověka, který se
pohyboval okolo stolu a dal jej zatknout. Na mučení neznámý muž prozradil, že
byl vyslán z příkazu milánského pána Azza Viscontiho, aby přimíchal Karlově
družině do jídla jed.

V italské Parmě se Karel poprvé v životě setkal se svým mladším bratrem Janem
Jindřichem. Oba bratři se rychle sblížili a upřímný vztah, který se mezi nimi
vytvořil, zůstal zachován po celý život. Jan Lucemburský pak opustil Itálii a
zanechal zde Karla v poručnictví Ludvíka Savojského. Roku 1332 se proti
Lucemburkům utvořila v Itálii nepřátelská liga, kterou vedli páni z Milána,
Verony, Ferrary a Mantovy. V rozhodující okamžik Ludvík Savojský Karla zradil a
uprchl. Vojsko protilucemburské ligy zatím oblehlo Modenu a vyplenilo její
okolí. Nakonec se obléhatelé stáhli 27. října 1332 pod hrad San Felice. Karel
zatím získal s pomocí svých oddaných přátel z okolních měst značnou vojenskou
sílu v počtu asi 200 rytířů a 6 000 pěšáků. 25. listopadu 1332 na den svaté
Kateřiny pak došlo k rozhodující bitvě, ve které Karel, ač sám zraněn, dosáhl
vítězství a spolu s mnoha dalšími bojovníky byl pasován na rytíře.

Přes toto vítězství se lucemburské panství v Itálii značně zmenšilo. Karel se
pak na začátku roku 1333 vypravil do Luccy, aby zde upevnil svou vládu. Na
obranu města založil Karel v nedalekém okolí pevnost a městečko Montecarlo. V
únoru roku 1333 pak přitáhl do Cremony Jan Lucemburský s posilami, kde se také
setkal se svým synem. Ani příjezd krále Jana však lucemburské panství v Itálii
nezachránil.

Koncem srpna 1333 vyslal Jan Lucemburský Karla do Merana, kde měl jednat s
Jindřichem Korutanským o svém bratrovi Janovi Jindřichovi. Ten byl totiž oženěn
s dcerou Jindřicha Korutanského s Markétou zvanou Maultasch. Jan Jindřich měl
dostat věno ve výši 40 tisíc hřiven stříbra. Jan Lucemburský měl Jindřichovi
Korutanskému věno splatit, ani jednu z pěti splátek však nebyl schopen dodržet.
Karel tedy jednal v Meranu s Jindřichem Korutanským jako plnomocník svého otce a
jednalo se především o nových podmínkách splácení věna. V Meranu se také Karel
setkal s předními českými pány, byli jimi: Jan Volek, Petr z Rožmberka, Těma z
Koldic, Vilém z Landštejna a Jindřich II. z Lipé. Tito šlechtici považovali stav
Českého království za neutěšený a nebyli spokojeni s dlouhodobou nepřítomností
krále Jana, proto žádali Karla, aby neodkladně odcestoval do Čech. Karel se
nechal přesvědčit pádnými argumenty českých pánů, kteří si návrat Karla nechali
posvětit i od Jana pobývajícího v Parmě, a cestu z Merana nastoupil namísto
původního návratu do Luccy rovnou do Čech. Hranice českého království překročil
Karel v říjnu 1333. Jeho první zastávkou byl Zbraslavský klášter, kde již plné
tři roky odpočívala jeho matka Eliška. Karel svůj návrat do vlasti pak
zaznamenal takto:

Karel nepřijel do Čech vybaven z počátku žádnou mocí a byl tak nejdříve závislý
na svých společnících z řad šlechty. Jelikož byl Pražský hrad naprosto
zdevastován, musel Karel nejdříve sídlit v měšťanských domech na Starém městě.
Později mu nejvyšší purkrabí pražský Hynek Berka z Dubé poskytl k obývání
purkrabský palác. Jan Lucemburský musel Karlovu moc nějak ukotvit a udělil mu
titul markraběte moravského. Tak vlastně začalo v českém státě lucemburské
dvojvládí otce a syna, ačkoliv právě rozštěpení královské moci (mladý versus
starý král) chtěl Jan udělením tohoto titulu zabránit, ale zároveň chtěl dát
Karlovi dostatečně reprezentativní hodnost. Mladý markrabě se brzy chopil
iniciativy, sídlil sice v Praze, ale již v prosinci 1333 podnikl cestu do
Budyšína a Žitavy, aby se seznámil se svou zemí. Počátkem roku 1334 poskytlo
Staré Město pražské Karlovi dva tisíce kop pražských grošů na částečné splácení
královských dluhů. Šlechtická obec povolila Karlovi obecnou berni.

Karel tak byl brzy schopen ze zástavy vykoupit alespoň některé královské hrady,
mezi které náležel například Křivoklát, Týřov, Veveří a další. Karel také
uděloval rozsáhlá privilegia a soudní imunity klášterům jak na Moravě, tak i v
Čechách. Pod svůj přímý vliv se markrabě snažil získat i důležitá města Kouřim,
Jihlavu, Ústí nad Labem, Hradec Králové, Písek aj. Velkou pozornost Karel
věnoval také rekonstrukci královského paláce na Pražském hradě, ten měl být nyní
pojat ve francouzském stylu, po vzoru sídla francouzského krále. Na výstavbu
paláce Karel pospíchal, protože zde chtěl uvítat svou manželku Blanku. Karel
však na dostavění paláce nečekal a manželku pozval do Prahy, jakmile pro ni
utvořil alespoň nejnutnější podmínky. Blanka přijela v početném doprovodu
francouzských dvořanů do Prahy 12. června 1334. Její doprovod způsobil u českých
obyvatel rozpačité dojmy, obyvatelé byli uchváceni především oslnivou nádhernou
francouzských oděvů, které ještě nikdy nespatřili, na druhou stranu
nesrozumitelná mluva vzbudila v českém panstvu pocity nepříjemného cizáctví.
Petr Žitavský ve své kronice nejprve pochválil Blančin zjev a krásu a jazykové
těžkosti komentoval takto: „Za velikou obtíž pokládáme, že sama mluví jen
francouzským jazykem ... (ale) začíná se učit jazyku německému a více se v něm
cvičívá než v jazyce českém; neboť se skoro ve všech městech království a před
králem obecněji užívá v této době jazyka německého než českého.“ Karel si
nechtěl šlechtu poštvat proti sobě, tak jako kdysi jeho otec, a proto
francouzské dvořany brzy odeslal na zpáteční cestu. Záhy bylo manželství Karla a
Blanky obdařeno první radostí, dne 24. května 1335 se narodila první dcera
Markéta, která byla pojmenována po matce a po otcově lucemburské babičce. Jako
markrabě moravský vystrojil Karel své sestře Anně svatbu s Otou Habsburským,
která se konala v únoru 1335 ve Znojmě.

Začátkem dubna 1335 zemřel na svém hradě Tirolu vévoda Jindřich Korutanský. Po
jeho smrti se měli stát jeho dědici jeho dcera Markéta a zeť Jan Jindřich, bratr
Karlův. Císař Ludvík IV. Bavor se však spikl s Habsburky a společně rozpoutali
proti Lucemburkům zápas o tyrolské dědictví. Již v květnu 1335 udělil císař
Habsburkům část Tyrol a Kraňska a sám se spokojil se severními Tyroly. Král Jan
byl tehdy upoután na lůžku v Paříži po nešťastném zranění na turnaji a Karel tak
musel jednat samostatně. Karel a jeho švagr Jindřich II. Dolnobavorský se proto
vypravili do Lince, aby podali přímý protest u císaře. Karel a jeho švagr se prý
zle obořili na císaře a vykřikovali, že se dopustil zlého skutku. Ludvík však
Karla hrubě odmítl a striktně zamítl nároky Markéty Tyrolské. Lucemburkové byli
v dané chvíli bezmocní a krom toho se začala proti nim formovat nová nepřátelská
koalice. Císař začal totiž vyjednávat o ruku dcery polského krále Kazimíra III.
pro svého syna Ludvíka Římana.

Ukázalo se však schůdnější řešení, které mohlo lucemburské pozice zachránit. Jan
Lucemburský přijel za synem a společně, pod záštitou uherského krále Karla
Roberta, jednali v uherském Trenčíně s vyslanci polského krále. Nakonec se Jan
Lucemburský vzdal titulu polského krále, výměnou se polský král zřekl nároků na
Slezsko, které už fakticky náleželo k českému království a měl Janovi vyplatit
30 tisíc (později změněných na 20 tisíc) kop pražských grošů. Konečné dohody
byly podepsány v roce 1335 po jednáních, jichž se zúčastnili Češi včetně Jana a
Karla, Poláci, Uhři a zástupci řádu německých rytířů, v uherském Visegrádu.
Protilucemburská koalice tak byla de facto u konce, avšak brzy se objevily
rozpory mezi Janem a Karlem.

Stále samostatnější vystupování mladého markraběte Karla se brzy stalo trnem v
oku jeho otci Janovi i šlechtické obci. Šlechta se začala obávat obnovy
panovnické moci, o kterou se Karel snažil, a proto sáhla k osvědčenému
prostředku, zasetí nedůvěry mezi otce a syna. Krále snad popuzovalo, že nemohl
libovolně kořistit na majetku měst a klášterů, jak bylo doposud jeho zvykem.
Karla zase popuzovala nedůsledná politika otce vůči císaři a jeho nehospodárnost
a rostoucí zadlužení. Východiskem z napjatých vztahů s otcem se nakonec stala
naléhavá prosba Karlova bratra Jana Jindřicha. V únoru roku 1336 se tak Karel
chopil poručnické vlády v Tyrolsku. Zajímavostí bylo, že Karel zvolil jen malý
ozbrojený doprovod, naopak složení jeho zbylého doprovodu ukazovalo, že daleko
více než na vojenskou činnost byl připraven na činnost
politicko-administrativní.

Později se Karel spolu s otcem vydali na křížovou výpravu do pohanské Litvy.
Spory mezi Lucemburky však nadále vzrůstaly a Karel se nakonec opět vrátil do
Tyrolska. V Praze byla mezitím korunována Beatrix Bourbonská, nová manželka
krále Jana, která mu porodila syna Václava. Korunovace Beatrix, která v Čechách
nezískala přílišnou oblibu, se však setkala u Pražanů s okázalým nezájmem a
královna nakonec Čechy opustila a novorozeně svěřila kojné. Král Jan se cítil
uražen a o to víc, když Pražané vzdávali poctu Karlově manželce Blance z Valois.
Na nátlak Jana musela nakonec Blanka roku 1337 opustit Prahu a přesídlit do
Brna. Král navíc zakázal, aby byly za Karlem zasílány důchody z Moravského
markrabství. Opakovala se tak podobná situace jako kdysi při roztržce krále Jana
s Karlovou matkou Eliškou Přemyslovnou. Karlův útěk před otcovou nevolí byl
značně riskantní, do Tyrol musel cestovat přes Uhersko a Chorvatsko, dále se pak
plavit přes Jaderské moře. Na dobrodružné cestě dokonce plachetnice, na které
Karel cestoval, padla do rukou pirátů, tomu se však podařilo lstí uniknout.
Počátkem června 1337 dorazil Karel do Tyrolska a odtud se pak zapletl do války v
Lombardii na straně Benátek proti veronskému a padovskému vládci Mastinovi della
Scala. Do vlasti se Karel vrátil na podzim roku 1337, v době kdy byl král Jan
nepřítomný. Nebezpečí hrozící od císaře Ludvíka Bavora nakonec Jana a Karla
smířilo a oba Lucemburkové od roku 1339 postupovali ve svorné spolupráci. V roce
1340 během pobytu v jihofrancouzském Montpellieru, kde si Jan léčil zrak u
lékařů na zdejší univerzitě, zamýšlel Karel vydat se na pomoc kastilskému králi
Alfonsi XI. ve válce proti Maurům z Granady, ale této vojenské výpravě král Jan
zabránil, poté co při neúspěšné léčbě oslepl i na druhé oko a obával se, že by
jeho prvorozený syn a nástupce mohl na vzdáleném bojišti zahynout.

Na 11. června 1341 svolal Jan Lucemburský slavnostní zasedání českého zemského
sněmu. Král Jan zde oznámil šlechtě, duchovenstvu i zástupcům královských měst
své rozhodnutí, aby po jeho smrti nastoupil na český trůn Karel. Sněm slavnostně
přijal markraběte Karla jako budoucího českého krále, markrabě chtěl také
prosadit svou královskou korunovaci ještě za otcova života, to se však pro různé
překážky nezdařilo. Mezitím byly lucemburské pozice v Tyrolsku zlomeny, Jan
Jindřich byl odsud svou manželkou vyhnán a země se pak zmocnil císař Ludvík. To
výrazně podkopalo lucemburskou moc a zároveň ještě více přispělo k nepřátelství
mezi Lucemburky a císařem.

Pocit vítězství nad Lucemburky si však císař dlouho neužíval, na místo mírného
papeže Benedikta XII. nastoupil Pierre de Rosieres jako papež Klement VI. Volba
nového papeže znamenala pro Lucemburky naději na záchranu před rozpínajícím se
císařem. Jan Lucemburský byl pak jedním z prvních, kteří pospíchali novému
papeži poblahopřát. Již v červnu 1342 se pak Jan v papežském paláci zřekl své
přísahy věrnosti císaři. Roku 1344 byl pak sám Karel pozván papežem do Avignonu.
Zajímavostí je, že papež prý musel Karla a krále Jana opět usmiřovat, protože ti
byli opět v ostrém rozporu. Jednání v Avignonu dopadlo pro Lucemburky dobře,
Karel dokonce dosáhl toho, aby bylo pražské biskupství povýšeno na
arcibiskupství a Čechy se tak vymanily se závislosti na mohučské arcidiecézi.
30. dubna 1344 bylo bulou Romanus Pontifex Klementa VI. pražské biskupství
slavnostně povýšeno na arcibiskupství. Prvním arcibiskupem se stal Arnošt z
Pardubic. Papež a Lucemburkové také na svém jednání uzavřeli spojenectví proti
císaři Ludvíkovi a dohodli se na Karlově kandidatuře ve volbě o nového římského
krále.

Oba Lucemburkové se společně vrátili snad začátkem listopadu 1344 a společně dne
21. listopadu 1344 položili základní kámen ke stavbě Svatovítské katedrály.

Později se rozpoutal skutečný zápas Lucemburků o získání římské královské
koruny. Klíčovou roli v získání římské koruny pro Karla sehrál jeho prastrýc
Balduin Lucemburský. Karel musel pro získání koruny složit závažné, byť
formální, sliby papeži a stejně tak musel vydat záruky a privilegia pro svého
prastrýce Balduina. Jakmile Karel složil papeži sliby, obrátil se ten na říšské
kurfiřty a vyzval je k volbě nového římského krále. Volba se uskutečnila
památného dne, v úterý 11. července 1346 poblíž městečka Rhens na levém břehu
Rýna. Karel byl zvolen novým římským králem hlasy pěti kurfiřtů. Své hlasy mu
dali trevírský arcibiskup Balduin Lucemburský, mohučský arcibiskup Gerlach,
kolínský arcibiskup Walram, český král Jan a saský vévoda Rudolf.

K rozhodujícímu střetnutí mezi novým římským králem a císařem však zatím
nedošlo. Francie byla totiž napadena anglickým králem Eduardem III. Francouzský
král Filip VI. proto požádal své spojence a přátele o pomoc, Jan a Karel
tradičně sepjatí s francouzským dvorem okamžitě svého spojence vyslyšeli a s
vojenským oddílem se mu vydali na pomoc. V sobotu, 26. srpna 1346, došlo k
rozhodující bitvě u Kresčaku, kde bylo špatně vedené francouzské vojsko drtivě
poraženo a svou smrt zde nalezl i Jan Lucemburský. Karlovu účast v bitvě
popisuje jeho dvorní kronikář Beneš Krabice z Weitmile takto: „Když pak ostatní
šlechtici viděli, že král Jan v bitvě padl a zahynul, aby neztratili oba
panovníky, vyvedli jeho syna, pana zvolence Karla, jenž tam nablízku udatně
bojoval a byl již poraněn střelami nepřátel, přes jeho odpor a proti jeho vůli z
této bitvy a zavedli ho na bezpečné místo.“ Karel se tak stal dvojnásobným
králem českým a římskoněmeckým. Jeho první vladařskou starostí se tak stal
pohřeb otce, který se konal v souladu s poslední vůlí Jana Lucemburského
v Lucemburku.

Počátky vlády dvojnásobného krále byly nesnadné, Karel musel dosáhnout uznání
především proti žijícímu císaři Ludvíkovi Bavorovi. Karel měl sice podporu
hlavních říšských kurfiřtů, avšak bohatá říšská města zachovávala přízeň císaři.
Karel se nechal na římskoněmeckého krále korunovat 26. listopadu 1346 v Bonnu,
korunoval jej kolínský arcibiskup Walram. Korunovace v tradičních Cáchách nebyla
možná, protože představitelé města zachovávali věrnost císaři. Karel pak
jmenoval svého prastrýce Balduina říšským vikářem a svěřil mu také správu
Lucemburska. Zpáteční cesta do Čech byla pro krále značně riskantní, protože
musel cestovat přes nepřátelské území a hrozilo jeho zajetí císařem, proto Karel
podstoupil cestu v převleku za panoše. Do Čech se Karel vrátil v lednu 1347.
Korunovace na českého krále se konala 2. září 1347 a poprvé v dějinách ji
provedl český arcibiskup Arnošt z Pardubic. Karel byl také korunován novou
královskou korunou, kterou dal pro tuto příležitost vytvořit a kterou věnoval
sv. Václavovi, od kterého si ji český král pouze vypůjčoval pro korunovaci a
různé slavnostní příležitosti. Ještě předtím dal sepsat Korunovační řád českých
králů, který vycházel ze starého korunovačního řádu římských králů z 10. století
a z francouzského korunovačního řádu z roku 1328.

Na česko-bavorských hranicích zatím docházelo stále častěji k bojovým srážkám,
proto se Karel rozhodl císaři postavit vojensky a v čele vojska se proti němu
vypravil. Již na cestě k hranicím však Karla 14. října 1347 zastihla překvapivá
zpráva o náhlém skonu císaře, který zemřel při lovu na medvědy raněn mrtvicí.
Tak se Karel shodou náhod zbavil svého největšího rivala a původně vojenská
výprava s nejasným výsledkem se proměnila v triumfální tažení říší, kde Karlovi
postupně otevírala své brány významná říšská města jako Řezno, Norimberk,
Štrasburk, Basilej, Špýr, Ulm a další. Přicházeli však i představitelé menších
měst, kteří vzdávali Karlovi při jeho tažení hold a žádali o potvrzení
privilegií. Karel si počínal s prozíravou velkorysostí a všude proto uděloval
privilegia, práva a milosti.

Kromě říšských záležitostí byl Karel zainteresován v konfliktu mezi Francií a
Anglií později nazvaném stoletá válka. Zde si počínal velmi pragmaticky a rychle
se vyvázal ze spojeneckého svazku s francouzským králem. Prakticky až do své
smrti se snažil zachovávat neutralitu, i když občas slíbil té či oné straně
větší angažovanost a za jistých podmínek i pomoc.

Rok 1348 byl významný především pro české země. Praha nebyla v době Karlově už
jen hlavním městem českého království, ale stala se rovněž metropolí Svaté říše
římské. Karel proto věnoval hlavnímu městu, které se mělo stát důstojným a
reprezentativním sídlem císaře, velkou péči. Hned po svém návratu z říše, vydal
dne 8. března 1348 zakládací listinu Nového Města pražského. Založením Nového
Města se Praha stala skutečným velkoměstem a jedním z největších měst Evropy.
Nové Město bylo obdařeno podobnými privilegii, jako Staré Město pražské.
Nedlouho poté položil pak Karel základní stavební kámen hradeb Nového Města. V
Praze se tou dobou také konal společný generální sněm říšské a české šlechty.
Smyslem prvního generálního sněmu bylo státoprávní zakotvení českého státu v
jeho vztahu k říši. Ze sněmu vyšlo celkem čtrnáct privilegií a listin, které
mimo jiné potvrzovaly starší privilegia římských králů a císařů českému
království a kladly důraz na mimořádné postavení českých zemí v rámci Svaté říše
římské. Ve dvou listinách, přijatých 7. dubna 1348, se také poprvé vyskytuje
pojem Corona regni Bohemiae neboli země Koruny české a Karel v nich začleňuje
z titulu římského krále slezská vévodství, město Vratislav a další državy do
trvalého svazku s českými zeměmi. Tyto dvě listiny se staly de facto novými
ústavními zákony zemí Koruny české.

Soubor zmíněných privilegií ze 7. dubna pak uzavírá poslední čtrnáctá listina,
svým významem pro české země zcela mimořádná, zakládací listina vysokého učení v
Praze, proslulé Univerzity Karlovy. Jednalo se o první univerzitu na sever od
Alp. Král se tak snažil pečovat o vzdělání obyvatel, aby nemuseli ti, „kteří bez
přestání lační po plodech věd, v cizině žebrati o almužnu, ale aby nacházeli v
království stůl jim k hostině připravený“.

Na příkaz Karla byla pak dne 10. června zahájena výstavba hradu Karlštejn, který
se měl stát nedobytnou pevností střežící říšské a české korunovační klenoty. Rok
1348 byl významným i pro Moravu, kde Karel IV. zřídil Moravský zemský soud a
založil Moravské zemské desky. Karlův velký rok byl však poznamenán i osobní
tragédií, dne 1. srpna totiž ve věku 32 let skonala jeho milovaná manželka
Blanka z Valois, která jej provázela od jeho dětských let.

Ani po smrti Ludvíka Bavorského nedosáhl Karel všeobecného uznání v říši, nýbrž
musel o své postavení nadále tvrdě bojovat. Wittelsbachové popuzení ztrátou
císařského titulu, především pak nejstarší syn Ludvíka Bavora – Ludvík
Braniborský, hledali proti Karlovi konkurenta v boji o římskou korunu. Pro úlohu
nového římského protikrále byl nakonec získán anglický král Eduard III.,
nepřítel Francie. Karel však projevil své mistrné nadání v oblasti diplomacie a
po poradě s prastrýcem Balduinem začal s Eduardem vyjednávat. Již v dubnu 1348
uzavřeli Karel a Eduard přátelskou smlouvu. Celé jednání obou panovníků bylo
završeno v červnu 1348 v Praze. Karel uzavřel s Eduardem spojenectví, nemusel
však Eduardovi pomáhat v případném konfliktu s Francií, což mu umožnilo udržet
přátelství i s francouzským královským dvorem. Eduard se pak římské koruny
zřekl.

Pod záštitou rakouského vévody Albrechta II. se pak v červenci 1348 konala
schůzka Karla IV. a Ludvíka Braniborského v Pasově, mělo zde dojít k usmíření.
Útočné vystupování Ludvíka a provokace jeho stoupenců, kteří dokonce strhli
výsostné znaky římského krále z domu, kde byl Karel ubytován, přesvědčily
uraženého krále, aby bouřlivé jednání opustil a vrátil se do Čech.
Wittelsbachové pak začátkem roku 1349 prosadili volbu nového římského
protikrále, kterým se stal nevýznamný durynský hrabě Günther ze Schwarzburgu.
Günthera podporoval i rýnský falckrabě Rudolf II. Karlovi se však podařilo
nepřátelskou opozici rozbít, smluvil totiž svůj sňatek s Annou Falckou, dcerou
falckraběte Rudolfa II a připojil tak Horní Falc (Nové Čechy) k zemím Koruny
české. Svatba se konala v březnu 1349 ve městě Bacharachu.

Protikrál Günther ze Schwarzburgu vážně onemocněl a projevil záměr o smír s
Karlem. Jednání započatá 22. května byla uzavřena a zpečetěna smlouvou ze dne
26. května 1349. Günther se vzdal nároku na římský trůn a náhradou dostal do
zástavy některá říšská města s důchody ve výši 20 tisíc hřiven stříbra. Günther
však svou porážku dlouho nepřežil a již v červnu zemřel. Karel mu vzdal
velkorysou úctu, když se osobně zúčastnil jeho pohřbu. 17. června 1349 se pak
konalo reprezentativní shromáždění všech kurfiřtů a říšských knížat ve
Frankfurtu nad Mohanem, kde byl Karlovi složen velkolepý hold. Konečně se tak
stal jediným nepopiratelným vládcem říše.

Po smíření s Wittelsbachy dovršil Karel své vítězství korunovací v Cáchách,
tradičním korunovačním městě římských králů, dne 25. (některé zdroje udávají 24.
resp. 26.) července 1349. Události se účastnilo mnoho předních říšských pánů a
šlechticů. Karel se svou korunovací také přihlásil ke státotvorné a sakrální
tradici říše Karla Velikého, v jehož stopách se hodlal ubírat a jehož velmi
obdivoval. Den po Karlově korunovaci byla korunována také jeho těhotná manželka
Anna. Korunovaci provedl Karlův prastrýc, trevírský arcibiskup Balduin.

V letech 1348-1349 zasáhla Evropu ničivá pandemie moru, která dostala přiléhavé
označení černá smrt. Lidé hledali původce této zkázy a Židé, kteří podle pověstí
trávili studny a potraviny, znesvěcovali hostie a jimž zároveň mnozí dlužili
nemalé částky, byli ideálním terčem jejich zloby. Evropou se šířily strašlivé
pogromy. Již v listopadu 1348 došlo v Augsburgu k masakru, při němž byli pobiti
židovští obyvatelé města. V březnu 1349 pak Karel IV. město omilostnil, ale
požadoval od jeho představitelů zaplacení židovské daně. Židé byli služebníky
komory krále, a ten je mohl dát do zástavy. Karel IV. toto právo využíval
opakovaně. Roku 1349 zastavil Karel IV. frankfurtské Židy za patřičný finanční
obnos představeným města. Když si pak občané města přišli vybrat svou zástavu a
zabavit židovský majetek, zapálili Židé raději své domy a dobrovolně uhořeli.
Téhož roku věnoval Karel IV. v Norimberku markraběti Ludvíku Braniborskému „tři
domy nejlepších Židů… brzy po tom, co budou pobiti“. Karel IV. tedy dovolil
zábor židovského majetku a dal najevo, že chystané zavraždění židovských
uživatelů nehodlá nijak trestat.

16. listopadu 1349 Karel udělil Norimberku povolení srovnat židovskou čtvrť se
zemí a na jejím místě založit mariánský kostel a tržiště. Dne 5. prosince 1349
následoval pogrom, pro který Karel IV. předem vyhlásil amnestii na veškeré
násilné činy proti Židům. Zavražděno bylo 560 Židů.

Ačkoli Karel toleroval protižidovské pogromy v německých říšských městech, v
samotné Koruně české Židy chránil, takže masivní vlna židovských pogromů, která
v západní Evropě řádila na přelomu 40. a 50. let 14. století se českým zemím až
na ojedinělé výjimky (Cheb) vyhnula. Důvody Karlovy ochrany byly především
ekonomické.

Itálie procházela chaotickým obdobím a mnozí volali po schopném a rozhodném
panovníkovi, který toto říšské území stmelí. Tehdy již slavný Francesco Petrarca
psal Karlovi plamenné výzvy, aby nezapomínal na Itálii, kde najde „samu hlavu
monarchie“. Vyměnili si několik dopisů, v nichž se Karel snažil vyjadřovat v
podobném duchu jako jeho humanistický partner. V roce 1350 se v Praze objevil
jiný humanista, politik, tribun lidu a papežem stíhaný „kacíř“ Cola di Rienzo,
který se snažil Karla přesvědčit, že je čas k zásahu v Itálii. Karel, který se
koncem roku 1350 a začátkem roku následujícího vzpamatovával z těžkého úrazu, si
vše důkladně promýšlel a rozhodně nehodlal zabřednout do dalšího vleklého
konfliktu v nevyzpytatelné Itálii, s jejímž prostředím neměl z mládí úplně
ideální zkušenosti. Nechal po nějaké době Colu zajistit a vydal ho v roce 1352
kurii. S Petrarcou se Karel také setkal osobně a to koncem roku 1354 v Mantově
na začátku své římské jízdy.

Královna Anna Falcká porodila 17. ledna 1350 Karlovi vytouženého syna, který byl
pojmenován Václav. Karel svého mladičkého syna brzo zasnoubil s Annou
Svídnickou, dědičkou Svídnicka a Javořicka, totiž slezského území, které stále
zůstávalo samostatné. Malý Václav však 28. prosince 1351 zemřel a o něco
později, 2. února 1353, byl následován Annou Falckou. Karel se tak musel opět
rozhodnout, kdo se stane jeho novou manželkou. Jeho rozhodnutí Evropu
překvapilo, Karel se sám zasnoubil s Annou Svídnickou, původní nevěstou svého
syna Václava, díky čemuž poté připojil k zemím Koruny české Horní a Dolní
Lužici. Slavná svatba Karla a Anny Svídnické se konala zřejmě v červnu 1353
v Budíně. Českou královnou byla mladičká Anna korunována o dva měsíce později.

Snahy Karla IV. o císařskou korunovaci byly dříve zhaceny papežem Klementem VI.
Po Klementově smrti roku 1352 zahájil proto Karel jednání s novým papežem
Inocencem VI., která však nic zásadního nepřinesla. V létě roku 1354 dospěl
Karel k přesvědčení, že nastala správná chvíle pro získání císařského titulu. Na
den svatého Václava roku 1354, v době kdy pobýval v Horní Falci, vydal král
Karel rozkaz k jízdě do Itálie, čímž opět překvapil Evropu, především papeže
sídlícího v Avignonu. Postupoval poměrně pomalu, kromě intenzivních vyjednávání
a politických setkání ho zpomalovalo velmi důkladné sbírání relikvií. Dne
6. ledna 1355 byl Karel v Miláně korunován lombardskou korunou na krále
lombardského. Karel pak přebýval v Pise, kde očekával říšské a české vojenské
oddíly a královnu s arcibiskupem, ti dorazili v únoru 1355. Před Řím přitáhl
král Karel v doprovodu 4 000 rytířů 2. dubna 1355. Karel se pak do Říma vypravil
inkognito, aby si mohl prohlédnout místní památky, neboť papežovi slíbil, že se
ve věčném městě zdrží jen jeden den. Císařská korunovace se konala 5. dubna
1355.

Korunovace proběhla ve Svatopetrské bazilice a provedl ji papežský legát
kardinál Pierre de Colombiers. Slavnostní hostina se pak konala v Lateránském
paláci. Pro české země to byl zvlášť památný den, poprvé v dějinách se totiž
stal český panovník římským císařem. Od této chvíle pak Karel začal používat u
svého jména pořadové číslo čtvrtý, tedy latinsky Karolus Quartus. Při zpáteční
cestě se císař s císařovnou ubytovali v Pise. Zde však došlo k povstání a palác,
ve kterém císařští manželé přenocovali, byl podpálen, takže Karel IV. a jeho
manželka si museli zachránit život útěkem v nočních úborech. V následujících
dnech Karel odboj potlačil a sedm vůdců povstání dal popravit.

Ještě před římskou jízdou se Karel IV. pokusil sepsat české královské právo a
kodifikovat ho v jednom zákoníku. Ten vznikal postupně zhruba od roku 1350 a v
létě 1355 už se rýsovala jeho téměř konečná podoba. Dostal později název
Maiestas Carolina, ale toto pojmenování je doloženo až k roku 1617. Vycházel
zčásti z právních představ posledních přemyslovských králů, ale Karel do něj
zakomponoval především vlastní zkušenosti a znalosti. Při sestavování mu pomáhal
pravděpodobně jen malý okruh rádců. Zákoník měl celkem 109 článků a jednoznačně
směřoval k posílení královské moci. Velká pozornost byla věnována královským
statkům, aby se do budoucna zabránilo jejich rozprodání šlechtě či zcizení, jako
se tomu dělo například za krále Jana. Několik kapitol se věnovalo královským
úřadům, korunovaci královny, hospodaření v královských lesích atd. Už v době
přípravy narazil zákoník na tvrdý odpor šlechty, který ani Karel nebyl schopen
překonat. Věděl, že ho neprosadí, ale aby neztratil tvář, tak prohlásil, že
nedopatřením shořel v krbu. Že to nebyla pravda, je zřejmé z toho, že několik
opisů se zachovalo a v následujících letech sloužily jako jakási pomůcka či
vodítko při právní praxi.

S císařskou korunou na hlavě, mohl nyní Karel realizovat své dlouhodobé plány v
říši. Ve spolupráci se saským vévodou Rudolfem a za přispění kancléře Jana ze
Středy připravoval císař návrh na úpravu svodu právních zásad, podle nichž se
měla řídit volba římského krále. Prvních 23 článků nového zákoníku bylo přijato
říšským sněmem v Norimberku 10. ledna 1356. Zbývajících sedm článků pak bylo
přijato na sněmu v Metách 25. prosince 1356. Nový zákon vešel později ve známost
jako Zlatá bula Karla IV. a stal se základním ústavním zákonem říše až do jejího
zániku roku 1806. Zlatá bula stanovovala, že volbu římského krále provádí sedm
kurfiřtů - pilířů Říše: arcibiskupové trevírský, kolínský a mohučský, král
český, falckrabě rýnský, vévoda saský a markrabě braniborský. Ti se měli vždy do
3 měsíců po smrti římského krále sejít a do dalších 30 dnů zvolit nového,
přičemž nebyla nutná jednomyslnost, ale stačila prostá většina. Volebním místem
měl být Frankfurt nad Mohanem. Zlatá bula zdůrazňovala výjimečné postavení
českého krále, ten měl mít na říšských sněmech a jiných slavných shromážděních v
říši přednost před kterýmkoliv přítomným jiným kurfiřtem. Mohl např. kráčet
bezprostředně za císařem a mít na hlavě korunu. Zlatá bula uzákonila také další
výsady pro českého krále a české království: potvrzovala svobodnou volbu českého
krále českým sněmem v případě vymření panovnického rodu a dědičnost po přeslici.
Císař také nemohl český stát udělovat jako (odumřelé) léno a nemohl českého
krále ani jmenovat. České království mělo výhradní právo na soudní svrchovanost.
Ustanovení tak stavěla české království na zvláštní, samostatné a privilegované
místo v rámci říše.

V letech 1355-1356 vyvinul Karel a jeho diplomaté značné úsilí ve snaze urovnat
konflikt mezi Francií a Anglií, ale snaha nakonec nevedla k žádnému výsledku.
Důvodem bylo zřejmě i to, že jeho nabídky především vůči francouzské straně
nebyly zdaleka nezištné - žádal například navrácení měst Verdun, Cambrai,
Château-Cambrésis a Vienne a složení lenních slibů dalších území. Znesvářené
strany se nakonec dohodly na smíru, který byl uzavřen 8. května 1360, ale bez
jakékoliv účasti Karla IV.

V roce 1358 vypukla tzv. druhá vogtlandská válka mezi Wettiny a říší. Karel
musel po relativně dlouhé době uplatnit své válečnické umění. Konflikt se záhy
podařilo urovnat, aniž by došlo k nějakým větším bitvám či krveprolitím.

V západní Evropě, zejména ve Francii se začala projevovat společenská krize a to
především růstem zločinnosti, obecnou nejistotou, úpadkem mravů a pohoršlivým
životem církve. Proticírkevní nálady se brzy začaly šířit i do oblastí říše.
Závažnosti problému si byl vědom i císař, který vystoupil na říšském sněmu v
Mohuči v březnu 1359 s vážnou výzvou na adresu církve. Císař církevní hodnostáře
vyzval, aby učinili přítrž úpadkovému životu v řadách duchovenstva, Karel také
pohrozil, že potrestá případné provinilce zabavením jejich majetku a příjmů ve
prospěch světských knížat. Karel IV. tak jako první vyslovil jeden z požadavků
pozdějšího reformního hnutí. Papež se proti císaři ohradil a prosil ho, aby
nezasahoval do církevních poměrů. V říši si mezitím někteří světští panovníci
vysvětlili císařovu pohrůžku jako pokyn k zabavování církevního majetku, což
způsobilo nemalý rozruch. Císař proto musel již v říjnu 1359 vydat rozkaz, aby
byl tento postup pánů zastaven.

Jedním z největších cílů Karlovy císařské politiky bylo vymanit papeže z vlivu
francouzského krále. Karel se všemi dostupnými prostředky snažil přesídlit
papeže z tzv. avignonského zajetí do Říma. Roku 1362 se novým papežem stal Urban
V. Císař přijel v květnu 1365 na okázalou návštěvu do Avignonu, podle některých
kronikářů v doprovodu tří tisíc osob. Konala se zde slavnostní hostina, které se
účastnil císař, papež, kardinálové a vévoda Ludvík z Anjou a týden se rokovalo o
důležitých otázkách doby, patřila sem například křížová výprava proti Turkům
a tíživá situace Francie a Itálie způsobená řáděním žoldnéřských band. Jednalo
se také o císařově plánované korunovaci na arelatského krále, s čímž papež
hájící francouzské zájmy nesouhlasil. Císař však svůj záměr uskutečnil
a 4. června 1365 se dal v Arles korunovat. Byl tak prvním od časů císaře
Fridricha I. Barbarossy.

Poté, co se císař vrátil z Arles do Avignonu, vyjednával dále s Urbanem V. o
návratu papeže do Říma. Papež nakonec císařovu výzvu přijal. Říšský sněm ve
Frankfurtu, konaný roku 1366, pak rozhodl o císařově další římské jízdě, aby
mohl podpořit papeže. Přes odpor francouzského krále Karla V. pak papež Urban V.
opustil 30. dubna 1367 Avignon a vypravil se na cestu do Říma. Zatímco papež
dorazil do Říma v říjnu 1367, císař Karel IV. vytáhl na cestu až v dubnu 1368.
Na cestě Itálií se Karel střetl s vojskem milánského pána Bernaba Viscontiho, s
nímž pak v srpnu 1368 uzavřel mír.

17. října 1367 se pak císař Karel sešel s papežem ve Viterbu a dva dny na to
vjel v doprovodu vojska o počtu 40 000 mužů do Říma. 21. října vtáhl do Říma i
papež a císař jej symbolicky uvedl jako pán Říma do svatopetrského chrámu.
Krátce poté přijela do Říma nová manželka Karla IV. Alžběta Pomořanská, která
byla papežem dne 1. listopadu 1368 korunována na císařovnu. Karlovo přesídlení
papeže do Říma byl úspěch, který neměl mít dlouhého trvání. Ani císař, ani papež
nebyli schopni v problematickém italském prostředí prosadit svou autoritu a
papež již roku 1370 Itálii raději opět opustil a vrátil se do Avignonu.

Po smrti Karlovy manželky Anny Svídnické připadlo českému království nejen
Svídnicko a Javorsko, ale také Dolní Lužice, která připadla Karlovým a Anniným
společným dětem, tedy především jejich synovi Václavovi IV.. Dle smlouvy s
Wittelsbachy mělo Lucemburkům připadnout také Braniborsko, pokud by se
braniborský kurfiřt Ota V. Bavorský nedočkal dědiců. Vzrůstající moc Lucemburků
byla trnem v oku především Karlovým sousedům polskému Kazimírovi a uherskému
Ludvíkovi. Oba tito panovníci uzavřeli proti Karlovi komplot a získali na svou
stranu i Otu V. Bavorského, k nim se pak přidali i bavorští vévodové, Otovi
bratři. Karel se však nepřátel nezalekl a rozhodl se konflikt řešit vojenskou
silou. Šťastná souhra náhod však rozbila nepřátelskou koalici, Karel totiž
zasnoubil a posléze oženil svého syna Václava s Johanou Bavorskou, dcerou
bavorského vévody Albrechta I. Roku 1370 pak zemřel polský Kazimír III., jeden z
největších Karlových rivalů. Po zrušení dědické smlouvy braniborským markrabětem
Ottou, počátkem července roku 1371 vyhlásil Karel IV. markraběti nepřátelství a
vtrhl do Branibor, Braniborské markrabství se poté po dvouletém konfliktu roku
1373 stalo součástí zemí Koruny české. Po prvních bojích se císař po uzavřeném
příměří vrátil do Prahy a podařilo se mu zvrátit i nepřátelství uherského krále.
To se mu podařilo roku 1372, kdy byly dohodnuty zásnuby Karlova druhorozeného
syna Zikmunda s Ludvíkovou dcerou Marií. Roku 1373 začaly další boje o
Braniborsko. Odpor proti Karlovu mocnému vojsku se posléze zhroutil a Ota V.
před císařem kapituloval. Vítězný císař požadoval úplné odstoupení celého
Braniborska, a to dědičně. V srpnu 1373 pak byly dohodnuty hlavní podmínky,
Wittelsbachové odevzdali Braniborsko císaři a náhradou dostali hotově 200 tisíc
zlatých na místě. Ota dostal také náhradou některé statky a hrady v Nových
Čechách. Celková náhrada za Braniborsko přišla pak Karla IV. na půl milionu
zlatých, ať už v hotovosti nebo v nemovitostech.

Po připojení Braniborska se císař začal zabývat intenzivní myšlenkou prosazení
svého nejstaršího syna a dědice, velmi milovaného Václava IV. na římský (dnešní
terminologie římsko-německý) trůn. Nebyl to rozhodně jednoduchý cíl, Karel musel
kurfiřty uplácet penězi a mnoha privilegii a výhodami. Sám Václav musel vedle
Karla slibovat říšským knížatům, že pokud bude zvolen, potvrdí jim všechna
císařská a královská privilegia. Císař Karel volbou syna také porušil svůj
vlastní zákon, Zlatou bulu. V úterý 10. června 1376 nastala pro Karla IV.
toužebně očekávaná chvíle, kdy byl jeho syn a korunovaný český král Václav IV.
jednomyslně zvolen římským králem hlasy samotného Karla IV., mohučského
arcibiskupa Ludvíka, trevírského arcibiskupa Kuna, kolínského arcibiskupa
Fridricha, rýnského falckraběte Ruprechta Staršího, braniborského markraběte
Zikmunda Lucemburského a saského vévody Václava. Již 6. července 1376 se v
katedrále v Cáchách konala slavná korunovace Václava IV. na římského krále, při
níž byli po boku korunovaného krále císař s císařovnou v plném lesku svého
majestátu. Karel také dokonce vojensky donutil města ve Švábsku, aby vzdala jeho
synovi hold, když se zmocnil města Ulm a nechal vyplenit jeho okolí.

Roku 1376 přesídlil Karel IV. papeže Řehoře XI. přes značný odpor francouzského
krále do Říma. Císař si uvědomil, že by papežův konflikt s odbojnými
profrancouzskými kardinály mohl přerůst v otevřený rozkol, schizma. Dále Karla
trápilo případné následnictví po uherském a nyní také polském králi Ludvíkovi I.
Velikém. Ludvík totiž zasnoubil svou dceru Kateřinu s francouzským princem
Ludvíkem Orleánským. Francouzský dvůr od zásnub očekával, že se Ludvík ujme
vlády v Uhrách, ale také Neapolsku a Provenci. Karel IV. se rozhodl tyto
negativní faktory řešit a přes pokročilý věk a onemocnění dnou se vydal spolu se
svým synem a nástupcem Václavem na cestu do Francie.

Do Francie Karel cestoval přes Cáchy, kde si odpočinul před další cestou. 20.
prosince 1377 pak Karel poblíž města Cambrai překročil francouzské hranice.
22. prosince 1377 vjel Karel se skvělým a reprezentativním průvodem po boku
svého syna do Cambrai. Francouzský král Karel V. poslal svému strýci
a vznešenému hostu naproti výkvět francouzského panstva a rytířstva. Císaře
velmi trápila dna a jízda na koni mu způsobovala bolesti, proto mu Karel V.
poslal jeden ze svých osobních vozů, tažený bílými koňmi, a také nosítka. A tak
Karel IV. dorazil do Saint-Denis, dnes součást Paříže, tenkrát ještě daleko za
městem. Zastavil se v kostele, kde byli pohřbeni všichni, které si pamatoval
z dětství: Karel IV. Sličný, jeho manželka Marie Lucemburská, která byla
Karlovou tetou, a Jana z Évreux. Do Paříže vstoupil celý průvod za mimořádných
bezpečnostních opatření. Císař byl velmi unavený, a tak se slavnostní večeře
účastnil až třetí den. Přitom zhlédl na tu dobu velkolepé divadelní představení,
které mělo scénickou podobu události z konce 11. století, kdy Godefroy
z Bouillonu dobyl Jeruzalém. Hovořil zde s králem Karlem V. o rozdělení sfér
vlivu v Evropě a v neposlední řadě o přesídlení papeže z Avignonu zpět do Říma.
V plánu bylo, že by polská koruna měla v budoucnu připadnout Zikmundovi
Lucemburskému (ten ovšem nakonec získal uherský trůn). Poté odpluli lodí do
Saint-Pole do paláce královen, kde se slavnosti účastnilo mnoho pánů, rytířů
a urozených lidí. Císař si přál vidět vévodkyni z Bourbonu, Izabelu z Valois,
švagrovou po jeho zemřelé první ženě Blance z Valois, která byla jedinou žijící
osobou, se kterou se setkal v dětství. Od té doby uplynula dlouhá doba a císař
ji téměř nepoznal. A pak už následovala cesta domů přes Lucemburk a Norimberk.
V dubnu 1378 byl zpět v Praze.

Po návratu z Francie došlo k tomu, čeho se Karel obával – papežskému schizmatu,
vládli dva papežové, kteří se navzájem nazývali kacíři. Karel již neměl čas
schizma zvrátit a to se později mělo negativně projevit především za vlády jeho
syna Václava. Poslední Karlovo nařízení z 2. listopadu 1378 se týkalo české
mince; i za jeho panování byla měna inflací velmi znehodnocena a Karel udělal
opatření k její ochraně. Karla trápila ve vyšším věku dna, která ztěžovala jeho
pohyb a také mohla být příčinou pádu (nejspíše z koně či ze schodů). Zlomenina
krčku stehenní kosti ho upoutala na lůžko. V důsledku toho v pondělí
29. listopadu 1378 skonal na Pražském hradě tři hodiny po západu slunce.
Příčinou byl zápal plic. Císařova mrtvého těla se ujali balzamovači. Poté byl v
síni královského paláce na Pražském hradě vystaven jedenáct dní na katafalku.
Další dny byl přemísťován po různých místech Prahy, aby jeho památku mohlo uctít
co největší množství lidí. Pokaždé byl vypravován velkolepý průvod. Máry neslo
celkem 30 osob. Přihlížející kronikář odhadl průvod na 7000 lidí a průvod
dosahoval délky ze Starého Města pražského až na Vyšehrad.

V pohřební řeči byl císař Karel IV. poprvé nazván Otcem vlasti. Takto ho nazval
jeho přítel Vojtěch Raňkův z Ježova, profesor na francouzské Sorbonně. Karel IV.
je pohřben v sarkofágu uprostřed královské krypty v chrámu sv. Víta na Pražském
hradě. Původní hrobka, kterou skutečně založil, se nachází v prostoru mezi
dnešním oltářem a oltářním stolem (viz např. National Geographic léto 2005, nebo
Průzkum hrobky Karla IV.). Karlovy naštěstí dobře zachovalé kosterní pozůstatky
zkoumali koncem 20. století Emanuel Vlček a Jiří Ramba.

Karel IV. byl asi 173 cm vysoký muž, jehož postava připomínala dnešního dobře
stavěného atleta. Klasická podoba s vousy, delšími vlasy a mírně ustupujícím
čelem zřejmě odpovídá skutečnosti, ale dobové portréty nám nic neříkají o drsném
způsobu života, který Karel vedl. Časté cvičení se zbraněmi, účast v bitvách či
na turnajích a později i typická strava vyšších vrstev na něm zanechaly své
stopy. Již jako šestnáctiletý utržil první válečné šrámy a ty s rostoucím věkem
přibývaly. Měl četná poranění v obličeji, z nichž se nejvýrazněji projevovala
sečná rána u kořene nosu poblíž pravého oka. I jeho údy nesly stopy mnoha
zhojených ran. Šlo například o zlomeniny loketní a lýtkové kosti. Nejmasivnější
zranění utrpěl v říjnu 1350, kdy byl pravděpodobně na turnaji sražen svým
protivníkem z koně a těžce si poranil čelist a krční páteř. Král na čas ochrnul
a byl mnoho týdnů upoután na lůžko. I když se postupně zotavil, tato událost na
něm zanechala stopy do konce života - jeho postava se zmenšila a nahrbila v
oblasti beder a krku, přičemž hlavou mohl pohybovat jen tak, že otáčel celým
tělem. Kromě toho začal být v pozdějším věku velmi sužován typickou chorobou
bohatších vrstev - dnou. Ta ho velmi trápila a často nemohl kvůli jejím projevům
několik dní chodit. Další anatomická zkoumání jeho ostatků ukázala například to,
že Karel měl až do své smrti všechny zuby a pouze jeden malý zubní kaz.

Karel IV. v sobě spojoval několik zdánlivě protichůdných charakterových
vlastností - byl to zbožný člověk a rytíř a zároveň chladný a pragmatický
politik a kalkulátor, který se neštítil i poněkud nečistých metod k prosazení
svých cílů. Byl nepochybně velmi nadaný všemi směry, což dokazují i jeho
jazykové schopnosti - plynně se domluvil pěti jazyky (latina, francouzština,
němčina, čeština, italština) a v diplomatických jednáních toho dokázal obratně
využívat. Jeho zbožnost se projevovala například sbíráním relikvií a častými
meditacemi. Naopak zahraničními kronikáři občas zmiňovaná lstivost (Karel Lstivý
je jeden z jeho přídomků) spočívala mj. v tom, že pokud se mu to hodilo,
nedodržoval sliby ani smlouvy a spojence měnil podle toho, jaký z toho mohl mít
užitek. Je nutno podotknout, že na tehdejší dobu nejenže nešlo o nic
neobvyklého, ale politikaření, pragmatismus, lstivost a chladný kalkul byly
podmínky, bez nichž jakýkoliv panovník nemohl být dlouhodobě úspěšný. Ačkoliv po
Janovi zřejmě zdědil impulzivnost, dokázal jí do značné míry tlumit a jeho
výbuchy hněvu nebyly zdaleka tak časté jako u jeho otce či později u syna
Václava IV. Snažil se postupovat maximálně uvážlivě a kroky si dobře promýšlel.
Uměl nicméně i improvizovat a být velmi pohotový a aktivní, pokud to situace
vyžadovala. Podmínkou jak dobře spravovat velký státní útvar ve středověku bylo,
být téměř neustále na cestách v sedle koně nebo v kočáru a zúčastňovat se
různých jednání, porad, oficiálních návštěv, hostin, turnajů, slavností a
samozřejmě válečných tažení. Karel byl v tomto ohledu neúnavný panovník, který
mnohokrát projezdil prakticky všechny země tehdejší střední Evropy.

1. srpna 1348 Karlovi zemřela první žena Blanka. V březnu 1349 uzavřel sňatek s
Annou Falckou, Anna však zemřela již 2. února 1353. Dne 27. května 1353 se Karel
oženil s Annou Svídnickou, která mu porodila prvního syna, budoucího krále
Václava IV. Anna Svídnická zemřela při porodu 11. července 1362. Karel IV. se
počtvrté oženil 21. května 1363 s Alžbětou Pomořanskou. Měl celkem 12
legitimních potomků.

Roku 2005 Česká televize uspořádala anketu Největší Čech, v níž diváci měli
zvolit největší osobnost českých dějin. Šlo o soutěž založenou na formátu
britské BBC Greatest Britons. Za největšího Čecha byl zvolen právě Karel IV.,
když získal 68 713 hlasů. S odstupem skončil druhý Tomáš Garrigue Masaryk, který
získal 55 040 hlasů.

Karel IV. je vyobrazen též na české bankovce o nominální hodnotě 100 Kč, která
je v oběhu od 30. června 1993.

Roli krále Karla v českém kolektivním vědomí ilustruje i fakt, že se stal
součástí populární kultury. K jeho oblibě přispěla například hudební komedie
Zdeňka Podskalského z roku 1973 Noc na Karlštejně, natočená na motivy
stejnojmenné hry Jaroslava Vrchlického. Ve filmu Karla ztvárnil Vlastimil
Brodský.

O Karlově životě pojednává i komedie Slasti Otce vlasti režiséra Karla Steklého
z roku 1969. Mladého panovníka zde hrál Jaromír Hanzlík.

U příležitosti 700 let od Karlova narození natočila roku 2016 Česká televize
výpravný snímek Hlas pro římského krále, pojednávající především o vztahu Karla
a jeho otce Jana. Roli Karla IV. získal Kryštof Hádek.

Karel IV. je hrdinou i jedné z nejznámějších českých básní, kterou napsal Jan
Neruda, a již zařadil do své poslední sbírky Balady a romance. Báseň se nazývá
Romance o Karlu IV. Král v ní pije víno se svým pobočníkem Buškem z Velhartic a
vyznává, byť s jistou trpkostí, náklonnost k českému národu.



https://cs.wikipedia.org/wiki/Martin_Shenar

Martin Shenar (* 21. dubna 1964) je bývalý spolumajitel české pobočky
vydavatelství Hachette Filipacchi 2000, vydávajícího lifestylové časopisy. Ještě
před nástupem ekonomické recese prodal v roce 2007 svůj 49% podíl ve firmě
společnosti Burda Eastern Europe. Získal za něj „vysoké stovky milionů korun“.

Koncem roku 2009 začal s firmou Amun.Re, v níž je předsedou představenstva,
podnikat v oblasti energetiky. Amun.Re má akcie na majitele, její současné
vlastníky tedy nelze dohledat. Podle údajů z obchodního rejstříku z června 2010
patřila polovina Shenarovi a druhá polovina společnosti Wilsea, za níž stojí
neznámá kyperská firma Cheerlade Holdings Limited.

V roce 2010 Amun.Re za 5 miliard korun prodal ČEZu elektrárenský komplex v okolí
Ralska a Mimoně, největší solární projekt v Česku. Firma Amun.Re při obchodu
vydělala přes miliardu korun.

Je rozvedený. Žil také s někdejší šéfredaktorkou Elle, Helenou Kateřinou
Fialovou, se kterou má dítě. Jeho přítelkyní byla herečka Anna Geislerová.



https://cs.wikipedia.org/wiki/Elie_Wiesel

Elie (Eliezer) Wiesel, KBE (30. září 1928 Sighetu Marmației – 2. července 2016,
New York) byl židovský prozaik, esejista, dramatik, filozof, humanista,
politický aktivista, náboženský myslitel a nositel Nobelovy ceny za mír.

Narodil se v Sighetu ležícím v dnešním Rumunsku v ortodoxním a chasidském
prostředí. Během druhé světové války se město Sighet stalo součástí Maďarska a v
roce 1944 místní úřady deportovaly celou židovskou komunitu do koncentračního
tábora Auschwitz II – Birkenau, který se nacházel na území Polska. Wiesel prošel
také koncentračním táborem Buchenwald a z celé rodiny přežil jen on a dvě jeho
sestry. Po válce odjel do Francie, kde studoval na Sorbonně a poté se živil jako
novinář.

Posléze žil v USA a přednášel humanitní vědy na univerzitě v Bostonu. V roce
1987 založil, společně se svojí ženou Marion, Nadaci Elieho Wiesela pro humanitu
(Elie Wiesel Foundation for Humanity). V roce 1996, společně s Václavem Havlem a
Yoheiem Sasakawou, založil „brainstormingovou“ konferenci Forum 2000. Angažoval
se v propagování odkazu holokaustu.

V roce 1958 vydal svoji první knihu – Noc – novelu, která popisuje jeho zážitky
a zkušenosti z koncentračních táborů. Celkově napsal přes čtyřicet románů,
povídkových sbírek a esejů, z nichž se většina věnovala holocaustu.

Jako novinář s instinktem po jasném pojmenování událostí, byl první, kdo začal
systém nacistické perzekuce a koncentračních táborů označovat anglickým termínem
holokaust (naprosté zničení, úplná katastrofa, masakr).

V roce 1986 mu byla udělena Nobelova cena míru za dlouholetou aktivitu v boji na
obranu lidských práv a za uměleckou tvorbu. Kromě té získal za svoji práci řadu
ocenění, např.:

Byl i držitelem maďarského státního vyznamenání, které se však v červnu 2012
rozhodl Maďarsku vrátit, protože se mu nelíbilo, že se členové maďarské vlády
účastnili obnoveného pohřbu nacisty Jozsefa Nyira.



https://cs.wikipedia.org/wiki/M%C3%A1me_r%C3%A1di_%C4%8Cesko

Máme rádi Česko je česká vědomostní show TV Prima, která se představila 7. dubna
2013. Show vytvořil v roce 2008 holanďan John de Mol, který stojí za velmi
úspěšnými světovými soutěžemi jako je Big Brother, Hlas apod. V této show se
utkají dva týmy pod vedením dvou kapitánů, kteří jsou testování v znalostech o
Česku. Soutěžní týmy jsou složeny z českých celebrit. Show pochází z originální
show I Love My Country.

Tento formát show již byl v roce 2008 představen TV Nova, která ji odvysílala
pod názvem I love Česko.

Účinkující jsou rozděleni do dvou týmů. Každý tým označený barvou má své
kapitány. Pro každou vysílanou epizodu je složení celebrit v týmu jiné. Pouze
kapitáni se nemění.

Původní formát I Love My Country holandské produkční společnosti Talpa se
vysílal již ve více než 25 zemích světa. Po Velké Británii, Itálii, Polsku,
Francii, Německu, Švédsku, Dánsku, Číně se chystá i na sousední Slovensko.

První sérii moderoval Libor Bouček a kapitáni byli Jakub Prachař (tým modrých) a
Lou Fanánek Hagen (tým bílých). O hudební doprovod se postarala Boom!Band J.
Dvořáka. V kolonce skóre je vždy doplněno konečné skóre na konci dané epizody.

V druhé sérii byl vyměněn Lou Fanánek za Martina Dejdara, který se tak ujal týmu
s barvou bílé a Jakub Prachař nově týmu červených. Pořad se také přesunul z
nedělních na sobotní večery. O hudební doprovod se opět postarala Boom!Band J.
Dvořáka. V kolonce skóre je vždy doplněno konečné skóre na konci dané epizody.

Ve třetí sérii se oproti druhé nemění vůbec nic. Pořadem provází Libor Bouček,
kapitánem červeného týmu je Jakub Prachař a bílý tým vede opět Martin Dejdar.
Pořad je vysílán v sobotních večerech za hudebního doprovodu Boom!Bandu J.
Dvořáka.

Čtvrtá série opět v dobře známé sestavě z předchozích dvou sérií, tedy moderátor
Libor Bouček, kapitán červeného týmu Jakub Prachař, kapitán bílého týmu Martin
Dejdar a hudební doprovod obstarává Boom!Band J. Dvořáka. Vysílací čas zůstává
také stejný, tedy sobota večer. Pořad byl po dvou měsíční pauze opět nasazen ke
konci května, avšak všech pět nových epizod (8. až 12.epizoda) bylo přesunuto ze
sobotního večera na nedělní.

I love Česko je taktéž vědomostní show, kterou ale v roce 2008 představila TV
Nova. Show tehdy moderovala Halina Pawlowská a kapitáni dvou týmů byli Milan
Šteindler a Jan Šťastný. Show byla na TV Nova odvysílaná jako jednodílná a s
pokračováním se nepočítalo. Premiéra proběhla 25. října 2008. Týmy byly složeny
takto:



https://cs.wikipedia.org/wiki/Muchom%C5%AFrka_r%C5%AF%C5%BEovka

Muchomůrka růžovka (Amanita rubescens), často nazývaná jen růžovka či masák, je
výtečná jedlá houba z čeledi štítovkovitých.

Existuje odrůda této houby se žlutým prstenem, která je klasifikována jako
Amanita rubescens var. annulosulphurea.

Klobouk má průměr 5-15 cm. V mládí je polokulovitý, později sklenutý až
rozložený. Může být červenavě hnědý, řidčeji bělavý, žlutohnědý nebo červenavě
šedý. Bývá pokryt snadno stíratelnými, špinavě bílými až šedorůžovými zbytky
plachetky. Lupeny jsou bílé, posléze červenavě skvrnité; husté, u třeně volné.
Třeň je bělavý, často krytý růžovými skvrnkami, k bázi stejnoměrně ztlustlý, na
bázi s bradavičnatou širokou hlízou. Prsten je převislý, široký, shora rýhovaný.
Barva může být bílá, u A. rubescens var. annulosuphurea žlutá. Dužnina je bílá,
při poškození pomalu červenající. Má slabou nenápadnou vůni. Výtrusný prach je
bílý.

Růžovku lze splést s prudce jedovatou muchomůrkou tygrovitou. Hlavní rozlišovací
body jsou:

Růžovka je jednou z nejlepších jedlých hub pro všechny způsoby přípravy pokrmů,
mnohdy jsou sušeny nadrobno nakrájené plátky plodnic. Sbírá se však až od
poloviny 20. století. Masák je velmi chutný jen osmažený na přírodno na másle,
či sádle pouze s kmínem a solí, kdy chutí skutečně připomíná smažené maso.



https://cs.wikipedia.org/wiki/Tour_de_France

Tour de France je etapový závod profesionálních cyklistů trvající asi tři týdny
v červenci. Pořádá se každoročně už od roku 1903 ve Francii, z níž ale zajíždí i
do jiných zemí. Pravidelné pořádání přerušila pouze první a druhá světová válka.
Dnes je jednou z nejdůležitějších sportovních událostí roku.

Závod byl založen jako propagační závod novin L'Auto (předchůdce dnešního listu
l'Equipe). Jejich vydavatelem byl Henri Desgrange. Měl být konkurencí pro závod
(Paříž – Brest a zpět) sponzorovaný listem Le Petit Journal a závod (Bordeaux –
Paříž) sponzorovaný novinami Le Vélo. Nejdříve šlo o téměř nepřetržitý
vytrvalostní závod. Jezdci spali kolem cest a bylo jim zakázáno přijímat cizí
pomoc. Nyní je Tour etapový závod rozdělený do mnoha etap, každá z nich trvá
jeden den. Peloton závodu provází několik doprovodných vozidel (automobily a
motocykly) poskytujících informace, jídlo, pití a přístup k mechanikům. Některé
z vozidel patří organizátorům závodu a slouží pro všechny jezdce, některé jsou
týmové.

Většina etap vede Francií, ale je běžné, že některé etapy zavítají i do okolních
států, například do Itálie, Španělska, Švýcarska, Belgie, Lucemburska a Německa,
ale i do nesousedících zemí, například do Irska, Velké Británie nebo Nizozemska.
Tři týdny trvající závod obvykle zahrnuje dva dny volna, které jsou často
využívány pro přesun mezi etapami.

V posledních letech předchází první etapě krátká časovka jednotlivců (1 – 15 km)
zvaná prolog. Tradiční cíl je na pařížském bulváru Avenue des Champs-Élysées.
Mezi tím závod nabízí etapy různého charakteru, například rovinaté etapy, horské
etapy, časovky jednotlivců a časovky týmů. Vzhledem k rozmanitosti závodu je
celkovým vítězem obvykle kvalitní vrchař nebo časovkář.

13. července 1967 zemřel při výjezdu na Mont Ventoux britský cyklista Tom
Simpson. Pitva prokázala nadměrné užívání amfetaminu.

8. července 1998 propukl velký skandál, když francouzští celníci zatkli Willyho
Woeta, lékaře cyklistického týmu Festina, jehož hlavním jezdcem byl Richard
Virenque, za držení nelegálního množství léků na předpis a narkotik, včetně
erytropoetinu (EPO), růstových hormonů, testosteronů a amfetaminu. Woet později
odkryl mnoho praktik používaných v cyklistice ve své knize Massacre a la Chaîne.
Richard Virenque odmítl podezření z dopingu a dodal, že jestliže dopoval, nebylo
to vědomě. 23. července 1998 francouzská policie, jednající dle povolení k
domovní prohlídce, našla důležité množství dopingových produktů v hotelu a
automobilech stáje TVM. Závod byl zásadně narušen, některé týmy ze závodu
odstoupily a jiné protestovaly proti zákrokům policie přerušením etap. Ještě v
roce 2000 byli Richard Virenque a vedení stáje Festina v této souvislosti
vyslýcháni.

Lance Armstrong vyhrál závod rekordně sedmkrát za sebou bez větších kontroverzí,
ale po skončení kariéry přišel list L’Equipe s obviněními, že si také pomáhal
nedovolenými prostředky.

V roce 2006, po skončení Armstrongovy éry, zvítězil v závodě Američan Floyd
Landis. Dopingová kontrola ale našla v jeho vzorcích zakázané látky. Případ byl
uzavřen na podzim roku 2007, ředitelstvím TdF byl vyhlášen nový vítěz - Oscar
Pereiro Sio, svého času druhý v celkovém pořadí. Navíc už před závodem
odstoupilo ze závodu několik favoritů zapletených do vyšetřování dopingových
obvinění ve Španělsku, včetně vítěze závodu z roku 1997 Jana Ullricha.

V roce 2007 byl zjištěn doping u jednoho z hlavních aspirantů na titul. Alexandr
Vinokurov měl pozitivní výsledek na krevní doping a následně byl propuštěn ze
služeb týmu Astana. Několik dní před koncem TdF byl propuštěn Dán Michael
Rasmussen ze stáje Rabobank, důvodem vyhazovu byly lživé informace o místě
tréninku, čímž znemožnil kontrolu dopingovým komisařům. Rasmussen v té době jel
ve žlutém trikotu pro nejlepšího jezdce.

V běžných etapách startují všichni jezdci najednou. Cyklistům je dovolen
kontakt, mohou jet v zákrytu (v háku). Jízda ve větrném stínu je rozhodující pro
taktiku: osamocený jezdec má jen malou šanci na dojetí skupiny cyklistů, kteří
se mohou střídat v namáhavé pozici na čele skupiny. Většina jezdců tvoří
největší skupinu, peloton, s útočícími skupinami na čele a odpadajícími
skupinami na chvostu. V horských etapách bývá peloton rozdrobený, v rovinatých
etapách jezdí pospolu.

Časovku jednotlivců jezdí cyklisté samostatně. Jezdci startují v intervalu dvou
minut, a to v obráceném pořadí v celkové klasifikaci. Nejvýše postavení jezdci,
startující nakonec, vyrážejí na trať v intervalech tří minut. Toto pravidlo však
neplatí vždy. Tour v roce 2004 nabídla časovku (dlouhou asi 15 km) s cílem na
vrcholu legendární L'Alpe-d'Huez, v níž jezdci startovali v rozmezí jedné
minuty, ti nejlepší v rozmezí dvou minut.

Tradičně je poslední časovka před poslední etapou, která rozhoduje o vítězi
ještě před startem poslední etapy, která se již nejede soutěžně. Při některých
příležitostech však organizátoři závodu změnili poslední etapu s dojezdem v
Paříži na časovku. Posledním závodem, kdy se toto stalo, byla Tour v roce 1989,
pověstná nejtěsnějším vítězstvím Grega LeMonda před Laurentem Fignonem. Fignon
vjížděl do poslední etapy jako vedoucí jezdec s náskokem 50 s, ale nakonec byl
poražen o osm sekund po skvělém časovkářském výkonu LeMonda.

Žlutý trikot (maillot jaune) nosí vedoucí jezdec celého závodu a je ceněn ze
všech nejvíce. Po skončení závodu je vedoucí jezdec vyhlášen celkovým vítězem.
Ocenění získává jezdec, který má nejmenší součet všech časů z jednotlivých etap.

Zelený trikot (maillot vert) je udělován za sprintérské body. Na konci každé
etapy jsou tyto body uděleny jezdcům, kteří skončí první, druzí atd. Počet bodů
závisí na typu etapy – mnoho bodů za rovinaté etapy, méně již za horské etapy a
nejméně za časovky. V průběhu etapy je možné získat body i za nejrychlejší
průjezd určitými kontrolními místy, tzv. rychlostními prémiemi, dříve bývaly v
etapě obvykle dvě, dnes pouze jediná, změnil se i počet přidělovaných bodů.
Nejvíce zelených trikotů (6) získal Erik Zabel.

Puntíkovaný trikot (maillot a pois) je určen pro krále hor. Na vrcholu vybraných
stoupání jsou nejrychlejším jezdcům rozdělovány body. Výjezdy jsou děleny na
kategorie od 1 (nejobtížnější) do 4 (nejlehčí) podle jejich náročnosti (strmosti
a délky stoupání). Nejtěžší stoupání jsou označovány jako Hors catégorie, což
lze přeložit jako "mimo kategorie". Každá kategorie má vlastní bodové
ohodnocení. Na posledním vrcholu etapy jsou navíc bodová ohodnocení dvojnásobná,
pokud se jedná o vrcholy HC, 1. kategorie nebo 2. kategorie. O vrchařské
vítězství se bojuje od roku 1933, puntíkovaný trikot byl poprvé představen v
roce 1975. Barvy byly zvoleny sponzorem Poulain Chocolate. Historicky
nejúspěšnějším jezdcem je Richard Virenque, který triumfoval sedmkrát – v letech
1994 – 1997, 1999, 2003 a 2004.

Bílý trikot, který je obdobou žlutého trikotu, je určen jezdcům, kteří 1. ledna
roku, v němž se jede závod, nedovršili 25 let.

Poslední etapa končí na Avenue des Champs-Élysées v Paříži, který je kvůli svému
pokrytí dlažebními kameny pro jezdce velmi nepříjemný. Tato etapa se většinou
nejezdí v soutěžním duchu, protože o vítězi je již zpravidla rozhodnuto, stává
se obvykle soubojem sprinterů o prestižní poslední etapové vítězství. Přesto se
v minulosti objevily výjimky. V roce 1987, kdy Stephen Roche vedl po poslední
časovce o 40 s před Pedrem Delgadem, se Delgado v poslední etapě odtrhl od
pelotonu a pokusil se na poslední chvíli strhnout vítězství na svou stranu.
Avšak Roche Delgada dohonil a oba dojeli v hlavním pelotonu.

V posledních letech organizátoři experimentovali s přesunutím poslední časovky
jednotlivců do poslední etapy místo etapy předposlední. Nejznámější se tímto
stala Tour v roce 1989, kdy Greg LeMond převzal žlutý trikot v poslední
časovkářské etapě před Laurentem Fignonem a zvítězil o osm sekund.

Proslulou etapou je etapa s cílem na L'Alpe-d'Huez. V roce 2004 se organizátoři
rozhodli k dalšímu experimentu a uspořádali časovku jednotlivců s cílem na Alpe
d'Huez. Tato změna však závodníky nebyla přijata příliš dobře.

Neméně známou etapou je etapa končíci v Provensálských Alpách na vrcholu Mont
Ventoux. Tento téměř 22 kilometrový kopec s průměrným sklonem 7,43 % sice není
zařazován do programu Tour de France tak často jako výšlap na L'Alpe-d'Huez,
přesto je mnohými považován za nejnáročnější kopec Tour de France.

Tour de France se do roku 2014 zúčastnilo devět Čechů a pět Slováků, přičemž Ján
Svorada vyměnil v roce 1996 slovenské občanství za české. Nejúspěšnějšími jezdci
jsou Svorada s osmi starty a třemi individuálními etapovými vítězstvími, Pavel
Padrnos s osmi starty a třemi vítězstvími v týmové časovce, Peter Sagan do roku
2016 se sedmi etapovými vítězstvími a s pěti zelenými trikoty a Roman Kreuziger,
který v roce 2013 dosáhl doposud nejlepšího konečného umístění.



https://cs.wikipedia.org/wiki/Willem_Dafoe

William J. "Willem" Dafoe (narozen 22. července 1955) je americký filmový a
divadelní herec. Zakládající člen experimentální divadelní společnosti The
Wooster Group. Je znám především z filmů Žít a zemřít v L. A., Četa, Poslední
pokušení Krista, Ve stínu upíra, Hořící Mississippi, Pokrevní bratři, a ve
filmové sérii Spider-Man.

Dafoe, šesté z osmi dětí, se narodil jako William J. Dafoe v Appletonu,
Wisconsin, syn Muriel Isabel (rozené Sprissler), zdravotní sestry z Bostonu a
chirurga Dr. William Alfred Dafoe. Jeho děda pocházel z Belleville, Ontario.
Jeho rodné jméno bylo William Dafoe; změnil jej na "Willem" (holandská verze
"William") , tak aby mu lidé nemohli říkat "Billy". Poté co byl vyhozen ze
Appleton East High School za výrobu videa, které vedení školy označilo za
"pornografické", dokončil svá studia nedaleko na Lawrence University. Poté
studoval drama na University of Wisconsin-Milwaukee, ale opustil školu před
promocí, protože se přidal k nově vzniklé avantgardní skupině Theatre X.

Po čtyřletém turné s Theatre X po Spojených státech a Evropě, se přestěhoval do
New Yorku a přidal se k the Performance Group. Dafoeova filmová kariéra začala v
roce 1981, když si zahrál ve filmu Nebeská brána(Heaven's Gate), ale jeho role
byla vystřižena z filmu. V polovině 80. let byl obsazen William Friedkinem do
filmu Žít a zemřít v L. A., ve kterém Dafoe ztvárnil roli padělatele Ricka
Masterse. O rok později hrál vůdce motorkářského gangu ve filmu Nemilovaná (The
Loveless) (a později hrál podobnou roli ve filmu Ohnivé ulice), ale jeho
zlomová, byla role soucitného seržanta Eliase ve filmu Četa (1986). V roce 1988
Dafoe hrál v jiném filmu zasazeného do Války ve Vietnamu, toho času jako CID
(vyšetřovatel) agent Buck McGriff ve filmu Saigon. Od té doby se stál populárním
charakterním hercem. Často hraje vznětlivé a podlé role, jako třeba Hobgoblin ve
filmech o Spider-Manovi a Barillo ve filmu Tenkrát v Mexiku. Předtím, byl
uvažován na roli Jokera ve filmu Tim Burtona a Sam Hamma z roku 1989 Batman.
Hamm vzpomíná "Připadlo nám, že Willem Dafoe vypadá přesně jako Joker.'" Roli
nakonec dostal Jack Nicholson. Také ztvárnil Ježíše ve filmu Poslední pokušení
Krista (1988). Tenkrát poznamenal "Do dneška jsem nemohl uvěřit, že jsem byl tak
drzý, abych hrál roli Ježíše".

Hrál v erotickém thrilleru Tělo jako důkaz s Madonnou. V tomto filmu se objevil
nahý, ve scéně na parkovišti, kde Madonně provádí orální sex. V roce 1991,
Willem Dafoe ztvárnil Manhattanského drogového dealera ve filmu Muž bez spánku.
Tento film byl přijat kladně jak diváky, tak i kritiky. Dafoe hrál excentrického
agenta FBI ve filmu Pokrevní bratři (1999) a ve filmu Americké psycho (2000).
Byl nominován na Oscar za nejlepší mužský herecký výkon ve vedlejší roli v roce
1986 za film Četa a v roce 2000 za film Ve stínu upíra. Hrál také v animovaném
filmu Hledá se Nemo, kde propůjčil hlas Gillovi.

Pracoval krátce jako model v roce 1990 na kampani firmy Prada. V roce 2004,
Dafoe propůjčil svůj hlas ve videohře James Bond Everything or Nothing
padouchovi Nikolai Diavolo. V roce 2006, hrál NYPD detektiva Stana Aubraye za
honbou na sériového vraha, hlavní role v thrileru Jiná perspektiva, proti Scott
Speedman a Peter Stormare. Hrál mimo jiné po boku Rowan Atkinsona ve filmech Mr.
Bean: Největší filmová katastrofa (1997), Prázdniny pana Beana, který měl
premiéru 30. března 2007.

Dafoe potka režisérku Elizabeth LeCompte u the Performance Group. LeCompte a
Dafoe částečně obnovili The Performance Group a stali se spolupracovníky a
zakládajícími členy The Wooster Group, a poté vznikl jejich vztah. Jejich syn,
Jack, se narodil v roce 1982. Pár se rozešel v roce 2004. Dafoe si vzal italskou
režisérku a herečku Giada Colagrande 25. března 2005.

V tomto článku byl použit překlad textu z článku Willem Dafoe na anglické
Wikipedii.



https://cs.wikipedia.org/wiki/Prusko-rakousk%C3%A1_v%C3%A1lka

Prusko-rakouská válka byla válka vedená v roce 1866 mezi Pruským královstvím,
Italským královstvím a jejich spojenci na straně jedné a Rakouským císařstvím a
jeho spojenci na straně druhé o převahu v Německém spolku. Vítězství Pruska nad
Rakouským císařstvím vedlo ke vzniku Rakouska-Uherska a pruské hegemonii v
Severoněmeckém spolku, což byl krok vedoucí k sjednocení Německa a jeho
maloněmecké řešení s vyloučením Rakouska. Důsledkem války získala Itálie Benátky
odstoupené Rakouskem.

V polovině 60. let 19. století zesílily rozpory Rakouska s jeho severním
sousedem a dlouholetým rivalem, Pruskem. Prusko, které se po napoleonských
válkách zařadilo mezi pět rozhodujících evropských mocností, stále více
usilovalo o svou hegemonii v celém Německu. Dříve nebo později se jeho mocenské
zájmy proto musely opět dostat do protikladu se zájmy rakouskými. Rakousko tehdy
zastávalo ideu uspořádání poměrů v německy mluvících zemích bývalé Svaté říše
římské spíše jako volné federace jednotlivých států – tedy Německého spolku.

Naproti tomu zájmem Pruska bylo co nejrychlejší sjednocení celého Německa pod
jeho vlastní nadvládou. Ne všechny tehdejší německé státy byly pruské politice
sjednocování „krví a železem“, kterou zosobňoval především kancléř Otto von
Bismarck, nakloněny. Na stranu Rakouska se přiklonila některá království
(Bavorsko, Hannoversko či Sasko) a také řada menších vévodství a knížectví,
která se (často oprávněně) obávala pruské anexe. Prusko naopak mohlo počítat s
podporou středně velkých německých zemí jako Meklenbursko či Oldenbursko a také
většiny svobodných měst (Hamburk, Brémy, Lübeck). Paradoxně byl častým motivem
„spojenectví“ těchto státečků se silným Pruskem vlastně jen strach z okupace.
Znepřátelené „bloky“ však již byly vytvořeny a rozhodující zápas o vliv v
Německu byl tedy jen otázkou času.

Přímou záminkou k válečnému měření sil se stala situace v tzv. zálabských
vévodstvích (ležících severně od řeky Labe u dánských hranic), především ve
Šlesvicku a Holštýnsku. Obě země v roce 1863 anektovalo Dánsko, čímž
vyprovokovalo ráznou protiakci Německého spolku a především obou jeho
nejsilnějších států, Rakouska a Pruska. Během války, která vypukla v roce 1864,
porazily společně armády obou států Dány na souši a námořní eskadra pod vedením
Rakušana Wilhelma von Tegetthoff svedla u Helgolandu úspěšný boj s dánským
loďstvem.

Dánský král se tak po porážce musel zříct nároků na zálabská vévodství, která
přešla pod správu obou vítězných mocností. Pro Rakousko, kterému připadla správa
Holštýnska, se tato jakási vzdálená severní kolonie, obklopená pruskými
državami, stala skutečnou noční můrou. Nejen, že zde muselo udržovat vojenský
kontingent pod velením podmaršálka Ludwiga von Gablenz, vykonávajícího zde de
facto vojenskou správu, ale stále víc bylo všem zainteresovaným stranám jasné,
že Prusové si připravují půdu pro anexi obou vévodství.

Několik rakouských praporů by v takovém případě nemohlo území Holštýnska proti
pruské armádě ubránit. Rakouský císař František Josef I., vědom si této
nevýhodné situace, se sice pokusil přimět Prusko k výměně problematického
Holštýnska za část pruského Slezska nebo za Kladsko, ale kancléř Bismarck o
těchto návrzích nechtěl ani slyšet. Naopak, počátkem roku 1866 Bismarck přímo
obvinil Rakousko v oficiální nótě z toho, že Holštýnsko se pod jeho liknavou
správou proměnilo v ohnisko protipruských nálad… Rakousko tuto nótu pochopitelně
odmítlo a vztahy mezi oběma zeměmi poté ještě více ochladly. Bismarck přitom
svůj nátlak stupňoval, neboť dobře věděl, že situace v Evropě je k měření sil s
Rakouskem velmi vhodná a nemusí se v budoucnu opakovat. Rakousko nemohlo jako se
skutečným spojencem počítat s žádnou ze zbývajících tří mocností tehdejší
Evropy. Sblížení s Ruskem bránily jejich vzájemně protichůdné zájmy na Balkáně.
Francie Napoleona III. nebrala pruské ambice vážně a jako nepravděpodobný se
jevil i zásah ze strany Velké Británie. Nadto mělo Prusko v krátké době získat
dalšího spojence, nedávno sjednocenou Itálii.

Prusko a Itálie uzavřely 8. dubna 1866 spojeneckou smlouvu zaměřenou jasně proti
Rakousku. Italské království totiž považovalo za sféru svého, téměř bytostného,
zájmu Benátsko, doposud držené Rakouským císařstvím. Spojenectví s Pruskem v
nadcházející válce a stále sílící armáda nového státu, měly Italům zaručit tento
územní zisk. Florencie se však válce s Vídní mohla velice snadno vyhnout, neboť
rakouský císař byl ochoten předat Benátsko arbitrovi tehdejší evropské politiky
Napoleonu III., jenž je zase obratem zamýšlel svěřit do rukou italského krále
Viktora Emanuela II.. Podobný „obchod“ se však italské straně velmi zajídal,
stejně jako bylo pro Rakousko politicky neúnosné vydat Benátsko Viktoru
Emanuelovi přímo a bez boje. Zbraně na jižním bojišti tedy měly promluvit
vlastně jen proto, aby přes nevyhnutelný vývoj mezinárodní situace bylo
zachováno určité „dekórum“a Benátsko nepadlo do italských rukou bez výstřelu.

Události pak nabraly opravdu rychlý spád. Prusové okupovali 7. června 1866
Holštýnsko, které Rakouské jednotky včas bez boje vyklidily a stáhly se do Čech.
Pruský vyslanec Savigny krátce na to oznámil na Spolkovém sněmu ve Frankfurtu,
že zasedání opouští, protože Prusko již pokládá Německý spolek za zrušený. Od
12. června byly přerušeny diplomatické styky mezi Rakouskem a Pruskem a od 18.
června i vzájemné poštovní, telegrafní a železniční spojení.

Již o den dříve byl saský královský dvůr, který stál na straně svého rakouského
spojence, donucen opustit Drážďany. Vzápětí došlo k pruské okupaci Saska, opět
takřka bez výstřelu. Saský armádní sbor se pod vedením korunního prince Alberta
stáhl také do Čech, aby v nadcházejícím konfliktu bojoval po boku rakouských
vojsk.

Italové předali své poselství o vypovězení války veliteli rakouské Jižní armády
arcivévodovi Albrechtovi 20. června poblíž Mantovy. Den na to se objevili s
podobnou depeší pruští parlamentáři u rakouských pohraničních hlídek např. u
Osvětimi, Opavy a Zlatých Hor.

Nebudeme-li brát v potaz pro výsledek války celkem bezvýznamné střety pruských
vojsk s oddíly jiných německých států (např. bitvu mezi Prusy a Hannoveřany u
Langensalzy), staly se hlavním bojištěm války České země. S výjimkou jediného
symbolického vpádu rakouských husarů na pruské území u dnešních Głuchołaz se
také veškeré válečné operace odehrály výlučně na rakouské straně hranic v
Čechách, na Moravě, ve Slezsku a v samém závěru války i v rakouských zemích a na
Slovensku… Válka v Itálii byla sice z taktického hlediska zcela samostatným
konfliktem, vývoj střetu v Čechách však přímo ovlivňoval i její výsledek.

Rakousko, které bylo nuceno vést válku na dvou frontách, vytvořilo dvě armády.
Proti Prusku postavilo tzv. Severní armádu pod velením polního zbrojmistra
Ludwiga von Benedeka (1804–1881), v Itálii pak Jižní armádu arcivévody polního
maršála Albrechta (1817–1895). O tom, zda bylo v dané situaci vhodné svěřit
funkci velitele Severní armády Benedekovi, byla napsána řada pojednání, uveďme
zde pouze to, že Benedek byl osobně velmi čestný a statečný voják, vynikající
sborový velitel, který se vyznamenal např. v roce 1859 v bitvě u Solferina.
Neměl však zkušenost (ani dostatečnou odbornost) potřebnou pro velení kolosu
jakým byla armáda o síle více než 250 000 mužů. Nadto do jeho pravomocí neustále
zasahoval císař a dvorská generalita. Arcivévoda Albrecht byl přece jen
schopnějším vojevůdcem a v případě, že by bylo velení na severu svěřeno jemu, by
se zřejmě dopustil i méně chyb než Benedek.[zdroj?] Císař František Josef však
nechtěl riskovat, že by hrozící porážka v Čechách byla napříště spojována s
osobou z panovnického rodu (Albrecht byl vnukem císaře Leopolda II.), a tak se
„černý Petr“ odpovědnosti za průběh války s Pruskem dostal do rukou
Benedekových, a to přesto, že to byl muž, který se pro svou dokonalou znalost
italského válčiště přímo nabízel jako ideální velitel podstatně menší (a tím i
snáze ovladatelné) Jižní armády. Arcivévoda měl tedy svou roli v boji s nepříliš
zkušenými Italy jistě podstatně ulehčenou. To však nikterak nesnižuje jeho
následné vojenské úspěchy v bitvě u Custozy.

Severní armáda se shromáždila v polovině června 1866 v prostoru Olomouce. Od
olomoucké pevnosti potom armáda vyrazila do východních Čech ve třech pochodových
proudech. Tyto proudy však neznamenaly, že armáda bude operovat ve třech
taktických celcích. Naopak Prusové vtrhli do Čech třemi víceméně samostatnými
armádami, jejichž cílem bylo přesně v duchu zásad náčelníka pruského generálního
štábu Helmuta von Moltke „odděleně pochodovat, společně udeřit“. Od západu na
východ to byly tzv. Labská armáda generála Herwartha von Bittenfeld, která
vstoupila na naše území z okupovaného Saska směrem k České Lípě, dále 1. armáda
prince Fridricha Karla postupující do Čech od Žitavy a nakonec největší
uskupení, 2. armáda korunního prince Fridricha Viléma, jejímž úkolem bylo
vpadnout do východních Čech. (Prusové měli nad rakousko – saským vojskem
nepatrnou početní převahu, která však nesehrála ve válce podstatnou roli.)

Pokud jde o výzbroj obou hlavních soupeřů, není úplně pravda, že o vítězství
Pruska ve válce rozhodla pouze moderní výzbroj pěchoty, především nová puška
jehlovka. Perkusní předovky rakouské pěchoty systému Lorenz měly například větší
dostřel, přesnost i spolehlivost. Pokud Rakušané místo bodákového útoku použili
střeleckou taktiku, měly „lorencky“ nad jehlovkami, kterým se také často lámaly
právě jehly v závěrovém mechanismu, navrch. Z dalších druhů vojsk jak rakouské
jezdectvo (považované už tradičně za jedno z nejlepších v Evropě), tak zejména
dělostřelectvo, vybavené na svou dobu moderními čtyř a osmi liberními předovkami
s rýhovanou hlavní, překonávaly své pruské protějšky takřka ve všech směrech.
Hlavním rakouským nedostatkem byla naopak neschopnost konzervativních velitelů
přizpůsobit novým zbraním dosud používanou zastaralou bitevní taktiku. Klasický
bodákový útok sevřených praporních mas rakouské pěchoty s důstojníky na koních
za oddílem se v nemilosrdné a rychlé palbě pruských fyzilírů využívajících
všechny výhody terénu (včetně palby v leže) nutně musel za velkých ztrát
zhroutit…

Značně rovněž vázla komunikace Benedekova štábu s podřízenými jednotkami.
Benedek, na rozdíl od Moltkeho, měl ve své přímé podřízenosti veškeré armádní
sbory, jezdecké divize i dělostřeleckou zálohu. Navíc s oblibou velel vojsku
tzv. „ze hřbetu koně“. Takto však nemohl mít jasný přehled o činnosti celé
armády. Nemohl se ani tolik spoléhat na samostatné jednání svých podřízených
vyšších velitelů, kteří by v zájmu naplnění strategického plánu postupovali
pružně a přitom samostatně. Důkazem toho může být např. kontrast mezi jednáním
pruského korunního prince, který se v bitvě u Hradce Králové dle Moltkeho
rozkazu snažil přivést za každou cenu 2. pruskou armádu na bojiště a postojem
velitelů II. a IV. rakouského armádního sboru, kteří se bez ohledu na Benedekovu
bitevní dispozici dali vtáhnout do zbytečného boje o les Svíb.

Benedekovou první větší strategickou chybou bylo, že věnoval více pozornosti
operacím proti Labské a 1. armádě Fridricha Karla, čímž dopřál 2. armádě
korunního prince možnost rozvinout se a ohrožovat jeho bok. V posledních dnech
června (v rozmezí 27. - 29. 6.) došlo k prvním bitvám války: u Náchoda, u
Trutnova, u České Skalice, u Mnichova Hradiště, u Svinišťan, u Dvora Králové a u
Jičína. S výjimkou bitvy u Trutnova, v níž 27. 6. 1866 slavil dočasný úspěch X.
armádní sbor podmaršálka Gablenze, Rakušané všechny tyto střety prohráli.
Zároveň začaly výrazně narůstat rakouské ztráty. Bilance jednotlivých střetů
ukazuje, že poměr rakouských a pruských ztrát dosahoval většinou hrozivého čísla
5:1! Za této situace stáhl Benedek dlouhými přesuny a neustálým bojem unavenou
Severní armádu směrem k Labi a zároveň naléhavě žádal císaře Františka Josefa
telegramem z 1. července o uzavření míru. Císařova odpověď však byla odmítavá.
Rakušané i saský armádní sbor se v té době nacházeli již v blízkosti Hradce
Králové. Armáda zde měla původně pouze načerpat nové síly k dalším operacím,
avšak zprávy o pohybu Prusů z 1. a 2. července 1866 ukázaly, že do tohoto
prostoru směřují i hlavní pruské síly a že bude třeba zde přijmout boj. Totéž si
o pár hodin později uvědomil i Moltke na pruské straně. Bitvy se, podle jím
zastávaných zásad moderního vedení boje, měly zúčastnit všechny tři pruské
armády a v tomto duchu byly také vydány příslušné rozkazy. Armáda korunního
prince však musela spěchat, protože ji od bojiště dělila ještě značná
vzdálenost. Do boje zasáhla o něco později než armády Bittenfeldova a prince
Fridricha Karla.

3. července 1866 v 7 hodin ráno tedy nedaleko Hradce Králové propukla krvavá
bitva, v níž se střetlo více než 400 000 mužů. Zpočátku se zdálo, že rakouská
postavení ve zvlněném terénu za říčkou Bystřicí s mohutnou podporou vynikajícího
dělostřelectva, pro které vybudovali ženisté plukovníka Pidolla již předem řadu
dělostřeleckých okopů, pruský nápor zadrží. Na levém křídle pak s Labskou
armádou bojoval saský armádní sbor a rakouský VIII. sbor. Ztráty Rakušanů (např.
v prudkých bojích o les Svíb, který zuřivě bránila 7. pruská pěší divize) brzy
začaly opět dosahovat děsivých rozměrů. Zvrat situace však definitivně nastal s
příchodem 2. pruské armády korunního prince na bojiště po poledni.

Pruské jednotky postupující od Hořiněvsi (2. armáda) po tvrdém boji ovládly
kolem 14. hodiny střed rakouského postavení na Chlumu, odrazily zoufalé pokusy
I. armádního sboru o znovudobytí této pozice a v zásadě tak rozhodly o svém
vítězství v bitvě. Ne však o zničení celé Severní armády. Rakouští pěšáci krytí
silnou palbou dělostřelecké zálohy a jezdectvem se, byť s řadou obtíží po 16.
hodině přece jen pomalu začaly stahovat z bojiště za řeku Labe. Benedekovi se
přes všechny omyly podařilo zdecimovanou armádu alespoň odpoutat od nepřítele a
zachránit její podstatnou část pro další operace. Ustoupili rovněž spojenečtí
Sasové. Draze za to však zaplatili především rakouští dělostřelci, kteří kryli
ústup pěchoty, často i za cenu vlastního sebeobětování. Výsledek bitvy u Hradce
Králové (také nazývané u Sadové) byl naprosto strašlivý: Prusové odepsali ze
stavu 9 172 mužů, Rakušané a Sasové celkem 44 313! Jde samozřejmě o souhrnná
čísla, mrtvých, raněných, pohřešovaných a zajatých. Mimo to ztratily obě strany
asi 11 000 koní… Sama vítězná pruská armáda neměla po bitvě dostatek sil na
účinné pronásledování protivníka a význam vítězství si pruská generalita v čele
s králem Vilémem, který se bitvy rovněž zúčastnil, uvědomila až v následujících
dnech. Bojovalo se také u Jičína, Podůlší a v okolním kraji.

Rakušané a Sasové se po prohrané bitvě přesouvali jednak směrem k Vídni, kterou
zamýšleli ochránit před pruským útokem, jednak opět k Olomouci, o níž chtěli
opřít své postavení. Trauma z porážky u Hradce Králové však začalo nahlodávat
bojeschopnost rakouské armády. Nadále sice docházelo k drobným potyčkám i větším
bojům s postupujícím nepřítelem (Tovačov, Dub nad Moravou atd.), ale na výsledku
války už to mnoho nezměnilo. K poslední větší bitvě došlo 22. července 1866
nedaleko Bratislavy u Lamače. Tuto bitvu již přerušilo sjednané příměří, které
přivítaly obě strany. Prusové, jejichž hlavní stan se nacházel již v Mikulově,
byli neustálými přesuny velmi vyčerpáni a příliš se jim nezamlouvala ani
myšlenka na dobývání Vídně. Rakušané na tom byli ještě o něco hůř. Navíc se měl
velmi brzy objevit nový zákeřný nepřítel, jenž nemilosrdně kosil pruské vojáky i
civilní obyvatelstvo okupovaných území – cholera. A především: Bismarckovy
dalekosáhlé politické plány počítaly s porážkou Rakouska, nikoliv s jeho
potupou…

Za těchto okolností se mikulovská jednání o příměří brzy přehoupla v dohodu o
konečné mírové smlouvě uzavřenou v Praze (Pražský mír). Večer 23. srpna 1866 byl
podepsán závěrečný protokol garantující s výjimkou Benátska územní celistvost
Rakouska, které zároveň vystoupilo ze stávajícího Německého spolku a vzdalo se
svých práv v Holštýnsku. Kromě toho mělo Prusku zaplatit i válečnou náhradu 40
milionů zlatých, značně však poníženou díky rakouským pohledávkám v opouštěném
Holštýnsku a kompenzacím za pruské rekvizice na okupovaném území. Sasko si
zachovalo územní celistvost, ovšem mělo se stát členem nového Severoněmeckého
spolku v čele s Pruskem.

Druhým bojištěm války 1866 se stala Itálie, kde se bojové operace nazývají třetí
italská válka za nezávislost. Italové překročili hraniční řeku Mincio ráno 23.
června a vyrazili směrem k Veroně. Velitel početně slabší rakouské Jižní armády,
arcivévoda Albrecht, spolu se svým náčelníkem štábu generálem von John, následně
rozhodl, že neustoupí, nýbrž na postupujícího nepřítele zaútočí. O den později,
24. června, tedy v kopcovité krajině nedaleko Gardského jezera došlo k bitvě,
která vešla ve známost jako bitva u Custozy. (Byla to už druhá bitva toho jména,
poprvé zde zvítězil v roce 1848 maršál Radecký nad sardinským králem.) Italská
armáda vedená králem Viktorem Emanuelem II. a generálem La Marmorou zde byla
poražena. Arcivévoda však ustupující italskou armádu prozíravě nepronásledoval.
Jednak jeho jednotky utrpěly velké ztráty, a navíc bylo třeba myslet na
budoucnost. Benátsko mělo být tak či tak z rozhodnutí panovníka odevzdáno a cíle
zastrašit Italy a ukázat jim svou sílu bylo dosaženo. Armáda se ostatně brzy
měla začít přesouvat na sever, kde se schylovalo ke královéhradecké katastrofě…

Italové se pokusili zlepšit svou pozici na očekávaných mírových jednáních
alespoň útokem na válčišti, kde byly jejich šance na úspěch mnohem větší – na
moři. Výsledkem byla bitva o ostrov Vis (Lissa) svedená 18.-20. července 1866.
Italská flotila doprovázená armádními invazními jednotkami se při ní pokusila
obsadit strategicky enormně významný ostrov Vis, neuspěla však a 20. července
1866 na místo dorazila rakouská flotila kontradmirála Tegetthoffa. Následovala
druhá největší námořní bitva 19. století (po bitvě u Trafalgaru) a první větší
bitva pancéřovaných parolodí. Slabší Rakušané díky neortodoxní Tegetthoffově
taktice a neschopnosti italského admirála Persana nečekaně zvítězili. Italové
ztratili dvě moderní obrněné parolodi i pracně budovanou pověst námořní mocnosti
a jejich námořnictvo se už po zbytek války nezmohlo na žádnou větší akci.

Příměří bylo na jižním bojišti podepsáno 12. srpna 1866 v Cormóns a vzápětí
začalo Rakousko vyklízet Benátsko, které se mělo stát součástí Italského
království. Konflikt s Itálií, která se brzy v rámci Trojspolku měla stát
dokonce rakouským spojencem však definitivně vyřešen nebyl. To se mělo ukázat
již za necelých padesát let v roce 1915.

Prusko se díky vítězství nad Rakouskem stalo hegemonem v Severoněmeckém spolku,
který byl však jen dočasným předstupněm ke vzniku sjednoceného Německa. V roce
1871 po vítězné válce s Francií se pruský král stal zároveň i německým císařem.

Válečný konflikt slábnoucího Rakouska, které již nestačilo na svou dlouholetou
roli evropské velmoci, s ambiciózním a dynamicky se rozvíjejícím
hohenzollernským Pruskem a s nedávno vytvořeným italským královstvím je dnes
poněkud neprávem zapomenutý. Přitom se jednalo o důležitý mezník jak v historii
habsburské monarchie a českých zemí, tak i v dějinách vojenství. Jedním z
hlavních vnitrostátních důsledků prohrané války se, krom ztráty některých území,
totiž stal vznik Rakouska - Uherska v roce 1867. Úspěšně se tím završila (dlužno
dodat, že především na úkor slovanských národů) snaha politické reprezentace
Uher o dualistické uspořádání monarchie, jejíž kořeny musíme hledat dokonce již
o sto let dříve v době vlády Marie Terezie.

V této válce již o vítězství nerozhodovaly jen početní stavy armád, nýbrž i
technická převaha moderních zbraní a kvalita fungování rozsáhlých velitelských
štábů té či oné strany. Výraznou roli tu sehrály nové vynálezy jako železnice či
telegraf a také cílená politická propaganda. Vůbec poprvé začal během bojů v
našich zemích aktivně působit např. Červený kříž… „Blesková“ prusko – rakouská
válka v roce 1866 se zkrátka stala první válkou „moderní“ doby se všemi
důsledky, které to s sebou přináší.

Dokonce i samotná královéhradecká bitva má svůj poněkud neblahý historický
primát[zdroj?], neboť se co do počtu zúčastněných vojsk a výsledných ztrát stala
největší generální bitvou, která kdy byla na českém území svedena a
východočeskou krajinu, v níž se odehrála, do určité míry poznamenává dodnes.



https://cs.wikipedia.org/wiki/Iron_Maiden

Iron Maiden je anglická heavymetalová skupina založená v roce 1975 baskytaristou
Stevem Harrisem. Kapela se stala legendární nejen díky své hudbě, ale také díky
svému maskotovi Eddiemu, který se objevuje na obalech všech alb a singlů kapely
(kromě prvního singlu „Running Free“). K roku 2010 prodali přes 95 milionů alb a
dostali jednu cenu Grammy. Získali mnoho dalších cen, mezi které patří Ivor
Novello Awards, Juno Award či Brit Awards.

Do roku 2015 skupina vydala celkem šestnáct studiových alb, na kterých v různých
obdobích zpívali tři zpěváci − Paul Di'Anno (dvě alba), Bruce Dickinson (dvanáct
alb) a Blaze Bayley (dvě alba). Jediným stálým členem skupiny zůstal Harris, na
všech albech se však podílel i kytarista Dave Murray. Nejdelší období skupina
odehrála s dvěma kytaristy. Od roku 1999, kdy se vrátil Adrian Smith, ve skupině
hrají tři − Murray, Smith a Janick Gers, který Smithe v roce 1990 nahradil.

Hlavní postavou a pilířem pro Iron Maiden je její baskytarista Steve Harris.
V mladých letech obdivoval skupiny jako Genesis nebo Jethro Tull. Jeho první
nástroj byla akustická kytara, krátce poté si však pořídil svou první baskytaru.
Svou první skupinu s názvem Influence založil počátkem sedmdesátých let spolu se
svým kamarádem, kytaristou Davem Smithem. Sestavu doplnil zpěvák Bob Verschoile,
bubeník Paul Sears a zpěvák Tim. Hráli například převzaté skladby od Free a The
Who, ale i vlastní. Pod názvem Influence odehráli pouhý jeden koncert, načež jej
změnili na Gypsy's Kiss. Skupina se však po několika dalších koncertech úplně
vytratila. Harris následně přešel do již zavedené kapely nazvané Smiler. Po
několika koncertech vyměnili stávajícího bubeníka za nového. Byl jím Doug
Sampson. Následně se rozhodli sehnat sólového zpěváka, kterým se stal Dennis
Wilcock.

Když Harris se Sampsonem ze skupiny odešli, tak si Harris chtěl založit vlastní
skupinu. Původně do ní chtěl vzít i Sampsona, ten však již hrál s někým jiným.
Volba nakonec padla na Rona Matthewse. Skupina Iron Maiden (česky železná panna,
mučicí nástroj) vznikla na Štědrý den roku 1975 v sestavě Harris (baskytara),
Matthews (bicí), Dave Sullivan (kytara), Paul Day (zpěv) a Terry Rance (kytara).
Podle Harrise její název vznikl podle filmu Muž se železnou maskou (The Man in
the Iron Mask), který právě v té době byl v televizi. Po několika hospodských
koncertech ze skupiny odešel zpěvák Paul Day. Jako náhrada za něj nastoupil
Dennis Wilcock, se kterým již Harris dříve hrál. Rovněž začínali dělat problémy
kytaristé, protože neuměli hrát sóla. To vyřešil Wilcockův kamarád Dave Murray,
oba dosavadní kytaristé však odešli. Ještě před Iron Maiden se Murray znal
s Adrianem Smithem. Spolu s ním hrál rovněž ve své první skupině pojmenované
Stone Free. Později společně působili ještě v několika dalších skupinách. První
skupina, ve které vydržel déle (bez Smithe), se jmenovala The Secret. Byla to
rovněž první kapela, se kterou nahrál ve studiu nahrávku. Následně ho Wilcock
s Harrisem přijali do Iron Maiden.

Skupina odehrála nějaké koncerty jen ve čtyřech (Harris, Murray, Wilcock a
Matthews), následně však přijala druhého kytaristu jménem Bob Sawyer. Po
neshodách se Sawyerem a Wilcockem ze skupiny na čas odešel Dave Murray. Murray
se tedy přidal ke Smithově skupině Urchin. V Maiden v té době nezůstal ani jeden
kytarista a Harris, jako vůdčí osobnost skupiny, začal shánět klávesistu.
Skupina však s klávesistou Tonym Moorem odehrála jeden pouhý koncert a Harris se
rozhodl pokračovat opět bez kláves. Na tomto koncertě nehrál ani stálý bubeník
skupiny, toho nahradil Barry Purkins (známější jako Thunderstick) a na místo
kytaristy se postavil Terry Wrapram. Ani Thunderstick ve skupině nevydržel déle
než jeden koncert; nahradil ho Harrisův starý známý Doug Sampson. Jako další
ze sestavy odešel zpěvák Dennis Wilcock, na místo kytaristy se vrátil Murray a
krátce zkoušeli v triu Harris, Sampson a Murray.

Ve třech členech několik měsíců pouze zkoušeli až v listopadu 1978 do skupiny
přišel zpěvák Paul Di'Anno. V té době skupina začala používat různé kouřové a
světelné efekty, a přibližně ve stejném období vznikl maskot skupiny, později
nazvaný Eddie. Poslední prosincový den roku 1978 Iron Maiden získali možnost
nahrát své první demo. V sestavě Harris, Murray, Di'Anno a Sampson nahráli
celkem čtyři skladby − „Iron Maiden“, „Prowler“, „Invasion“ a „Strange World“.
Nahrávky poskytli DJ Nealu Kayovi, vlastníkovi klubu Soundhouse. Jejím manažerem
se stal Rod Smallwood. Skupina hrála poměrně dlouhou dobu s jedním kytaristou,
počátkem roku 1979 se jím stal Paul Cairns. Ten však vydržel přibližně tři
měsíce a pak jej nahradil Paul Todd (který se skupinou odehrál pouze jeden
koncert). V září 1979 do skupiny přišel Tony Parsons, který zde vydržel
přibližně dva měsíce a odešel těsně před podepsáním smlouvy s EMI.

Ještě před podepsáním smlouvy s EMI Records si skupina v listopadu 1979
u fiktivního vydavatelství Rock Hard Records (vlastním nákladem) vydala EP
pojmenované The Soundhouse Tapes. Kvůli špatné technické kvalitě nahrávky
neobsahovaly skladbu „Strange World“. První prosincový den roku 1979 se členové
skupiny Iron Maiden pod vedením Roda Smallwooda sešli se zástupci společnosti
EMI a podepsali smlouvu. Pro nahrání alba Harris chtěl sehnat ještě druhého
kytaristu. Jako prvnímu bylo toto místo nabídnuto Adrianu Smithovi, který již
dříve s Murrayem hrál. Ten to však odmítl, protože i jeho kapela Urchin v té
době získala smlouvu. Nakonec volba padla na Dennise Strattona. Ve stejné době
rovněž odešel bubeník Sampson. Ještě v prosinci 1979 ho nahradil Strattonův
přítel Clive Burr.

Hned v lednu roku 1980 skupina začala nahrávat své historicky první studiové
album. Obsahuje skladby, které již dlouhou dobu hráli na koncertech. Po
neúspěšných zkouškách se dvěma různými producenty nakonec vyhrál Will Malone.
Vydání eponymního alba Iron Maiden předcházel singl „Running Free“ se skladbou
„Burning Ambition“ na B-straně. Singl vyšel v únoru a album až v dubnu 1980. Na
obalu singlu se nenachází maskot Eddie. Autorem však je Derek Riggs, který
Eddieho na pozdější alba připravoval.

V únoru 1980 Iron Maiden rozjeli spolu s několika dalšími turné nazvané Metal
for Muthas Tour. Šlo o doprovodné turné ke kompilaci Metal for Muthas Neala
Kaye. Ještě před vydáním prvního alba skupina v březnu 1980 dělala předkapelu
skupině Judas Priest v britské části při jejich turné British Steel Tour.
V dubnu se pak konalo několik posledních koncertů v rámci turné Metal for
Muthas. Album Iron Maiden vyšlo 11. dubna a ihned se dostalo na čtvrté místo
hitparády. Od května do srpna 1980 pak Iron Maiden odehráli společné turné se
skupinou Praying Mantis. Od srpna pak své vůbec první evropské turné a to jako
předkapela americké skupině Kiss. Již během turné se začaly problémy mezi
Strattonem a ostatními členy zhoršovat. Po jeho ukončení byl Stratton ze skupiny
propuštěn a jako náhrada do skupiny přišel Adrian Smith.

Od listopadu do prosince 1980 skupina absolvovala své první turné s novým
kytaristou. V prosinci pak zahájila nahrávání své druhé desky v londýnském
studiu Battery Studios. Produkce se tentokrát ujal Martin Birch. Nahrávání
skončilo v lednu 1981 a výsledek dostal název Killers. Nachází se na něm
většinou skladby, které již dříve hráli na svých koncertech. Album vyšlo 9.
února 1981. V britském žebříčku se tentokrát umístilo až na dvanáctém místě. Dne
17. února 1981 skupina zahájila světové turné, začínající ve městě Ipswich
v Anglii. Turné následně pokračovalo přes Francii, Itálii, Švýcarsko, Belgii,
Nizozemsko a Německo. Právě v Německu se ve skupině začalo zvyšovat napětí kvůli
Paulu Di'Annovi. Přes několik zrušených koncertů turné dál pokračovalo
v Japonsku, Austrálii a Spojených státech amerických. Při většině amerických
koncertů hráli jako předkapela skupině Judas Priest.

Po neshodách s Paulem Di'Annem do skupiny přišel zpěvák skupiny Samson jménem
Bruce Dickinson, který si později vysloužil přezdívku the anti air-raid siren,
která se dá do češtiny přeložit jako siréna při leteckém náletu. Změna přišla
v říjnu 1981. Od ledna do února 1982 nahrávali své třetí studiové album s názvem
The Number of the Beast. Album pak vyšlo 22. března a okamžitě se dostalo na
první místo albového žebříčku. Producentem byl opět Birch. Dne 25. února skupina
zahájila další turné po Británii. To pak pokračovalo přes Francii, Španělsko,
Švýcarsko, Belgii, Německo, Nizozemsko a následně pak i USA, Kanadu, Austrálii a
Japonsko. Na několika koncertech skupina dělala předkapelu Scorpions, Rainbow,
Judas Priest a 38 Special, většinu však odehrála jako vlastní koncerty. Během
turné se začínaly tvořit problémy s Clivem Burrem, jako náhrada přišel Nicko
McBrain.

V lednu 1983 skupina zahájila práce na svém čtvrtém studiovém albu; prvním,
které nevzniklo v domovské Anglii. Nahrávalo se totiž ve studiu Compass Point
Studios ve městě Nassau na Bahamách. Produkce se opět ujal Birch a album nazvané
Piece of Mind vyšlo 16. května 1983 a v žebříčku se umístilo na třetím místě.
K albu vyšly dva singly − „Flight of Icarus“ a „The Trooper“, a stejně jako The
Number of the Beast bylo oceněno platinovou deskou. Turné na jeho podporu začalo
2. května a pokračovalo až do 18. prosince. Vedle evropských koncertů odehráli i
své vůbec první vlastní turné po USA. Ve stejném studiu jako Piece of Mind
nahráli Iron Maiden i své další album − Powerslave. Nahrávalo se od února do
června 1984 a vyšlo v září téhož roku. K nejznámějším skladbám z alba patří
singly „Aces High“ a „2 Minutes to Midnight“, další známou písní je pak
třináctiminutový epos „Rhyme of the Ancient Mariner“, který byl složen na motivy
stejnojmenné básně anglického básníka Samuela Taylora Coleridge. Ještě před jeho
vydáním skupina v srpnu 1984 zahájila své doposud největší turné nazvané World
Slavery Tour, při němž odehrála přibližně 190 koncertů po celém světě. Jeden
z koncertů byl na festivalu Rock in Rio, kde hráli pro přibližně 250 000
návštěvníků. Turné skončilo v červenci 1985 a vzniklo při něm první oficiální
koncertní album skupiny − Live After Death, které vyšlo v listopadu 1985. V roce
1985 skupina spolupracovala na italském hororu Phenomena režiséra Daria Argenta,
k němuž nahrála píseň „Flash of the Blade“.

Své šesté studiové album nazvané Somewhere in Time bylo netradičně nahráváno ve
dvou studiích − v Compass Point a v Wisseloord Studios v nizozemském Hilversumu.
Album vyšlo v říjnu 1986 a v britském žebříčku stanulo opět na třetím místě. Od
září 1986 do května 1987 skupina jela další velké turné na podporu aktuálního
alba.

Od února do března 1988 skupina nahrávala své sedmé album příznačně nazvané
Seventh Son of a Seventh Son. Nahrávání tentokrát probíhalo v mnichovském studiu
Musicland Studios a album vyšlo v květnu 1988. Bylo pojato jako koncepční,
vzešly z něj čtyři singly: „Can I Play with Madness“, „The Evil That Men Do“,
„The Clairvoyant“ a „Infinite Dreams“, všechny se objevily v první desítce
hitparády singlů. Samotné album pak napodobilo legendární The Number of the
Beast a také se dostalo na první místo žebříčku prodejnosti. Od dubna do
prosince 1988 pak odehráli necelou stovku koncertů v rámci podpory turné
k aktuálnímu albu. Zahrnovalo mimo jiné vystoupení na festivalu Monsters of Rock
v obci Castle Donington v Anglii. Skupina měla rovněž naplánováno odehrát jeden
koncert v Československu; mělo se tak stát na Stadionu na Letné v Praze dne 25.
srpna 1988. Koncert byl však zrušen. Šlo vůbec o první turné, při kterém skupina
využila doprovodného klávesistu; stal se jím Harrisův baskytarový technik
Michael Kenney.

V roce 1989 skupina spolu neodehrála ani jeden koncert, namísto toho Harris
pracoval ve studiu na koncertním albu a video záznamu nazvaném Maiden England.
Album pak vyšlo v listopadu 1989. Smith se rozhodl vydat vlastní album nazvané
Silver and Gold, které vyšlo pod hlavičkou skupiny A.S.A.P. (Adrian Smith and
Project). Své první sólové album rovněž nahrál Dickinson. Dostalo název Tattooed
Millionaire a vyšlo v květnu 1990. Na kytaru zde hrál Janick Gers, který již
dříve spolupracoval s Fishem z Marillion a Ianem Gillanem z Deep Purple.

Ještě před nahráváním osmého alba ze skupiny odešel Adrian Smith. Jako náhrada
přišel právě Janick Gers. Nahrávalo se od června do září a produkce se opět ujal
Martin Birch. Album dostalo název No Prayer for the Dying a vyšlo 1. října 1990
s tím, že v britském žebříčku prodejnosti se dostalo na druhé místo. Albu se
však moc velký úspěch nedostavil. Větší úspěch než samotné album zaznamenal
singl „Bring Your Daughter… to the Slaughter“, který se vyhoupl na post
nejvyšší, kde se udržel tři týdny. Tuto píseň napsal Bruce Dickinson a v jeho
verzi se objevila na soundtracku k filmu Noční můra v Elm Street 5. Turné na
podporu alba začalo 19. září 1990 a pokračovalo až do září roku následujícího.

Po skončení turné skupina zahájila práce na svém novém albu. Jako to poslední,
produkované Martinem Birchem, se nahrávalo v Harrisově vlastním studiu Barnyard
Studios. Spolu s Birchem se tentokrát na produkci podílel i sám Harris. Album
Fear of the Dark vyšlo v květnu 1992. Velmi známou písní z tohoto alba je
stejnojmenná skladba, kterou kapela často hraje na svých koncertech. Úspěch
zaznamenal singl „Be Quick or Be Dead“, který se dostal na druhé místo
v hitparádě singlů. Turné na jeho podporu začalo v červnu a skončilo v listopadu
stejného roku. Jedno vystoupení se konalo opět v Doningtonu − jako host se při
přídavku představil Adrian Smith. Od března do srpna 1993 odehráli další turné,
při něm však postupně začal dělat problémy i Dickinson. Šlo o první turné, během
kterého skupina zahrála i v Česku; v ostravském Paláci kultury a sportu. Během
turné vyšly celkem dvě koncertní alba − A Real Live One v březnu a A Real Dead
One v říjnu. Obě poté vyšla jako jedno album pod názvem A Real Live Dead One.
V listopadu 1993 ještě vyšel další koncertní záznam Live at Donington.

Dickinson svůj odchod oznámil v březnu 1993, se skupinou však ještě odehrál celé
turné až do srpna. Při konkurzu na uvolněné místo se členům nejvíce líbil Blaze
Bayley, frontman skupiny Wolfsbane. Jeho nástup byl oznámen v lednu 1994 a hned
ve stejný měsíc zahájili práce na svém novém albu. Nahrávání trvalo
s přestávkami více než rok a výsledek s názvem The X Factor spatřil světlo světa
v říjnu 1995. Albu se dostala velmi špatná kritika a oproti předchozím albům
působilo spíš jako propadák. Skalní fanoušci kapely si nemohli zvyknout na
nového zpěváka, a to ne z důvodu, že by byl Bayley špatný, spíš byl jiný než
Dickinson, na kterého byli zvyklí. K albu vyšly dva doprovodné singly − „Man on
the Edge“ a „Lord of the Flies“.

Od září 1995 do září 1996 skupina koncertovala v rámci turné The X Factour opět
po celém světě. Skupina podruhé zahrála v Česku; stalo se tak v pražském
Průmyslovém paláci. Po návratu z turné se skupina opět umlčela z koncertování,
namísto toho však zahájila práce na albu Virtual XI, které vyšlo až v březnu
1998. Album zaostalo i za The X Factor, a to i přesto, že na něm jsou známé
písně „Futureal“ a „The Clansman“. Od dubna do prosince pak následovalo další
turné, při kterém se odehrálo třetí vystoupení skupiny v Česku. Tentokrát opět
v Praze, nyní však v Malé sportovní hale. Při tomto turné začal zlobit Bayleyův
hlas. Několik koncertů muselo být dokonce zrušeno a po jeho ukončení byl Bayley
ze skupiny vyhozen.

Ihned po odchodu Blaze Bayleyho vznikla myšlenka opět oslovit Bruce Dickinsona.
Spolu s ním přišel i Adrian Smith a skupina poprvé doopravdy začala fungovat
s třemi kytarami. Od července do října 1999 skupina odehrála kratší turné.
Následně celá šestičlenná sestava i s novým producentem Kevinem Shirleyem začala
pracovat na novém albu nazvaném Brave New World. Album vyšlo v květnu 2000 a
umístilo se na sedmém místě britského žebříčku. V červnu Iron Maiden
odstartovali další velké turné, během kterého vystoupili v pražské Paegas aréně.
Mimo pražské vystoupení skupina během tohoto turné hrála i na dalším ročníku
festivalu Rock in Rio v brazilském Rio de Janeiru. Záznam z tohoto koncertu
vyšel jako živé album a DVD Rock in Rio. Na toto vystoupení opět přišlo přes
250 000 fanoušků.

Turné na podporu alba Brave New World skončilo až v březnu 2002 a v tomto roce
skupina rovněž získala ocenění Ivor Novello Awards. Následovalo období klidu,
hned počátkem roku 2003 ho však skupina přerušila nahráváním alba Dance of
Death, které pak vyšlo v září. Dostalo se na druhé místo žebříčku prodejnosti a
společně s albem Brave New World bylo vyhlášeno nejlepším metalovým albem roku
2003 (Brave New World roku 2000). Na albu se nachází většinou písně, jejichž
délka přesahuje pět minut. Pouze dvě písně jsou kratší, obě dvě vyšly jako
singly − „Wildest Dreams“ a „Rainmaker“. Ještě před vydáním alba skupina
absolvovala turné Give Me Ed... 'Til I'm Dead Tour. Po jeho vydání pak přibližně
stejně dlouhé turné na jeho podporu. Během obou skupina hrála v Česku; ve Zlíně
a Praze. Turné skončilo v únoru 2004.

Od května do srpna 2005 se konalo turné Eddie Rips Up the World Tour. Bylo
zahájeno v pražské T-Mobile Aréně. Součástí turné bylo i několik vystoupení
v rámci putovního festivalu Ozzfest ve Spojených státech. Na něm, během
vystoupení v San Bernardinu, došlo k napadení kapely některými fanoušky, kteří
na ni házeli nejrůznější předměty. Kvůli tomu kapela zrušila své zbývající
koncerty na tomto festivalu. Turné skupina zakončila charitativním vystoupením
pro bývalého bubeníka skupiny Clivea Burra, který trpěl roztroušenou sklerózou.
V srpnu 2005 vyšlo živé album Death on the Road, na němž je zachycen záznam
koncertu v Dortmundu, který byl součástí turné k albu Dance of Death.

Od března do dubna 2006 Iron Maiden nahráli své, v pořadí čtrnácté, album
nazvané A Matter of Life and Death. Album vyšlo v srpnu a produkce se opět ujali
Shirley s Harrisem. Ještě před samotným počinem vyšel první singl „The
Reincarnation of Benjamin Breeg“, druhý „Different World“ následoval později.
V prosinci roku 2006 nahráli ve studiu Abbey Road živé vystoupení pro pořad Live
from Abbey Road. Měsíc před tím Iron Maiden spolu se svým manažerem Rodem
Smallwoodem ohlásili, že po 27 letech končí se spoluprací se Sanctuary Music.
Založili společnost Phantom Music Management, nicméně nenastaly žádné významné
změny. Následovalo turné po Severní Americe a Evropě. Na koncertech nejprve
odehráli všech deset skladeb z aktuálního alba v nezměněném pořadí a poté pět
klasických skladeb z jiných alb. V rámci tohoto turné skupina 6. června 2007
odehrála svůj druhý koncert v Ostravě. O čtyři dny později se konalo vystoupení
na festivalu Download, které bylo natáčeno a vysíláno na internetu. Během
koncertu Bruce Dickinson prohlásil, že záznam bude použit pro živé DVD. Dne 24.
června 2007 turné skončilo, poslední koncert byl v Londýnské Brixton Academy na
pomoc nadaci Cliva Burra.

V únoru 2008 skupina zahájila velké turné Somewhere Back in Time World Tour,
které se zaměřovalo na slavné období skupiny v 80. letech, obzvláště na album
Powerslave, neboť celkové ladění obsahuje egyptské prvky, podobně jako na albu a
tehdejších vystoupeních. Turné začalo v indické Bombaji a také poprvé navštívili
Kostariku a Kolumbii. V Česku vystupovala dne 8. srpna 2008 na stadionu Eden
v Praze. Se začátkem tohoto turné také souvisí vydání živého dvou-DVD se záznamy
Live After Death a Maiden England. Právě při tomto turné vznikl dokumentární
film Iron Maiden: Flight 666. Během turné skupina cestovala speciálně upraveným
Boeingem 757 zvaným „Ed Force One“, které pilotoval zpěvák skupiny Bruce
Dickinson.

Od ledna do března 2010 skupina pracovala na svém patnáctém studiovém albu.
Výsledek dostal název The Final Frontier a vyšel v srpnu 2010. Produkce se opět
ujali Shirley a Harris. Od června 2010 do srpna 2011 skupina odehrála přibližně
sto koncertů v rámci The Final Frontier World Tour. Tentokrát skupina odehrála
i několik koncertů v rámci putovního festivalu Sonisphere; jedno se konalo na
Holešovickém výstavišti 11. června 2011. V březnu 2012 vyšel záznam z koncertu
nazvaný En Vivo!. V červnu stejného roku se skupina vydala na další světové
turné nazvané Maiden England World Tour. Turné pokračovalo do října 2013; jeden
koncert z turné odehráli i v Česku, přesněji 29. července 2013 v pražské aréně
Eden. V březnu 2013 zemřel bubeník Clive Burr, který se skupinou nahrál první
tři alba, ve věku 56 let.

V roce 2012 vydal Smith společně s projektem Primal Rock Rebellion album Awoken
Broken a ve stejném roce vydal první sólové album s názvem British Lion i Steve
Harris. V červenci 2012 Dickinson v rozhovoru prohlásil, že skupina chystá na
rok 2014 nové studiové album. Koncem roku 2014 byla Dickinsonovi diagnostikována
rakovina a přestože měla skupina kompletně dokončené studiové album, její
členové prohlásili, že s vydáním počkají do doby, než bude frontman zdráv a
vyrazí se skupinou na koncertní turné. Album nakonec dostalo název The Book of
Souls a vyšlo v září 2015. Nahrávka je nejdelším studiovým albem v historii
skupiny. Na album navázalo celosvětové turné The Book of Souls World Tour
čítající více než sedmdesát vystoupení.



https://cs.wikipedia.org/wiki/Hra_o_tr%C5%AFny_(seri%C3%A1l)

Hra o trůny (v anglickém originále Game of Thrones) je anglicko americký fantasy
dramatický seriál kabelové televize HBO. Jeho tvůrci jsou David Benioff a D. B.
Weiss. Předlohou je populární, dosud nedokončená fantasy sága Píseň ledu a ohně
spisovatele George R. R. Martina, který se na seriálu rovněž podílí. Seriál se
jmenuje podle první knihy v sérii.

Seriál se natáčí v Titanic Studios v Belfastu, dále pak po celém Severním Irsku,
v Chorvatsku, na Islandu, na Maltě, v Maroku, ve Španělsku, ve Skotsku a v USA.
Seriál měl celosvětovou premiéru dne 17. dubna 2011, kdy byl vysílán v USA na
kanálu HBO. Zatím poslední díl (poslední díl 6. řady) se v USA vysílal 26.
června 2016. Následující 7. řada by se měla vysílat v půli roku 2017 a měla by
mít celkem 7 dílů.

Děj seriálu se odehrává na fiktivních kontinentech Západozemí a Essos a je
složen z několika zápletek s mnoha hlavními postavami. První zápletkou jsou boje
mezi znepřátelenými rody o Železný trůn Sedmi království, které se nalézá na
prakticky celém Západozemí. Do těchto bojů se postupně zapojují i rody toužící
po samostatnosti na království. Další zápletkou pak je snaha jednoho z velkých
rodů (rod Targaryenů), jehož poslední členové se aktuálně nacházejí ve
vyhnanství mimo území království, tedy v Essosu, dobýt trůn, který dříve drželi
pro svůj rod. Další velkou zápletkou je příchod zimy a s ní i příchod nemrtvých,
Bílých chodců a jejich Nočního krále.

Seriál za svou existenci přilákal nejvíce diváků v historii HBO a má tak velmi
širokou diváckou a fanouškovskou základnu, jak v USA, tak po celém světě. Seriál
je dobře vnímán i kritiky, nejvíce je pak ceněný díky hereckým výkonům,
komplexnosti postav, ději, zaměření a podobně. Hůře je pak kritikou vnímána
často zobrazovaná nahota, sexuální násilí a násilí obecně. Seriál vyhrál celkem
26 cen Emmy.

První série seriálu odstartovala 17. dubna 2011. O dva dny později bylo
schváleno natáčení druhé série, protože HBO byla spokojena jak se sledovaností,
tak s kladnou odezvou kritiků i fanoušků předlohy.

14. července 2011 byl seriál nominován na cenu Emmy ve třinácti kategoriích,
včetně té za nejlepší dramatický seriál. Nakonec si odnesl dvě ceny - za úvodní
znělku a za nejlepšího herce ve vedlejší roli (Peter Dinklage za roli Tyriona
Lannistera). Dinklage si rovněž za tuto roli odnesl Zlatý glóbus za nejlepší
mužský herecký výkon ve vedlejší roli v seriálu, minisérii nebo TV filmu za rok
2011.

Druhá řada seriálu odstartovala 1. dubna 2012 s ještě lepšími čísly sledovanosti
než v případě první řady. 10. dubna 2012 bylo schváleno natáčení třetí série,
jejíž vysílání na stanici HBO bylo zahájeno 31. března 2013. I díky rekordní
sledovanosti, pak bylo 2. dubna oficiálně oznámeno objednání 4. série.

Seriál věrně, až do konce první série, sleduje dějové linie historického fantasy
eposu Písně ledu a ohně, v dalších sériích se jedná také o podařenou kopii
knižní předlohy, ale s postupem času se v seriálu neobjevují úplně všechny
postavy a scény. Odehrává se v Sedmi královstvích kontinentu Západozemí, kde
„léto může trvat desetiletí a zima celý lidský život“. Hra o trůny popisuje
především násilné dynastické boje mezi vládnoucími rody jednotlivých
historických území říše, která se začíná po několika staletích znovu rozpadat.
Na severu se objevuje hrozba neživých a za mořem dospívá dědička sesazené
královské dynastie Targaryenů, toužící vrátit se na trůn svého otce. Začínají se
objevovat známky blížící se zimy, vládci však věnují pozornost především svým
vlastním cílům a ambicím.

Casting se skládal z konkurzů čtení textu. Výjimkami byly Peter Dinklage a Sean
Bean, které chtěla produkce od počátku a jejich účast byla oznámena v roce 2009.
Později byly vybráni i Kit Harington (Jon Snow), Jack Gleeson (Joffrey
Baratheon), Harry Lloyd (Viserys Targaryen) a Mark Addy (Robert Baratheon). V
srpnu 2009 bylo oznámeno, že na roli Catelyn Stark byla vybrána Jennifer Ehle,
později však byla nakonec vybrána Michelle Fairley. V průběhu druhé půle roku
2009 byly zveřejněny další postavy - Emillia Clarke (Daenerys Targaryen),
Charles Dance (Tywin Lannister), Aidan Gillen (Petyr Baeliš neboli "Malíček") a
Conleth Hill (Varys).

Na scénáři seriálu se celkem podílelo 7 lidí. Nejvíce se na scénáři podíleli
tvůrci celého seriálu, David Benioff a D.B. Weiss, kteří na celý projekt
dohlíželi a napsali i scénář k nejvíce epizodám. Autor knižní předlohy, George
R.R. Martin napsal scénář vždy k jedné z epizod z každé série. Avšak kvůli
časové zaneprázdněnosti kvůli psaní se takto podílel jen u prvních 4 sérií,
napsal tedy scénář celkem ke 4 dílům seriálu. Jane Espenson se podílela na
scénáři k jedné epizodě v první sérii coby nezávislý autor.

Bryan Cogman, který byl původně koordinátor se počínaje 5. sérií stal i autorem
scénáře k některým dílům. Na jeho postu byla původně Vanessa Taylor. Dále se k
nim ještě připojil Dave Hill. George Martin se na vývoji scénáře přímo již
nepodílí, jen jej čte a přikládá své poznámky.

Každý ze scenáristů má přiděleny určité postavy z knihy, např. Cogman má
nastarost Aryu Stark. Každý ze scenáristů nejprve stráví několik týdnů
samostatné práce, kdy má za úkol v obrysech popsat dějovou linku a překlenutí
děje s ostatními hlavními postavami. Po té společně diskutují o jednotlivých
postavách a vkládají je do jednotlivých epizod.

Natáčení první sezóny započalo dne 26. července 2010 v Paint Hall Studios v
Belfastu.

Zatímco angličtina se používá k vyjádření společného jazyka Západozemí,
vytvořili producenti umělý Dothrakský a Valyrijský jazyk na základě několika
slov použitých v Martinových románech.

Původní dílo stanice HBO odvysílaly v příslušných zemích tyto televizní stanice:

V tomto článku byl použit překlad textu z článku Game of Thrones na anglické
Wikipedii.



https://cs.wikipedia.org/wiki/Operace_Anthropoid

Operace Anthropoid byl krycí název pro parašutistický výsadek vyslaný během
druhé světové války z Anglie na území Protektorátu Čechy a Morava. Byl
organizován zpravodajským odborem exilového Ministerstva národní obrany a řazen
byl do první vlny výsadků. Jednalo se o diverzní operaci, při níž byl uskutečněn
atentát na zastupujícího říšského protektora a šéfa RSHA Reinharda Heydricha.

Do výcviku na provedení operace byli povoláni rotmistr Jozef Gabčík (užívající
křestní jméno Josef) a rotný Karel Svoboda. Svoboda byl ovšem koncem roku 1941
kvůli úrazu při cvičném seskoku z operace vyřazen a na Gabčíkův návrh nahrazen
Janem Kubišem. Základním předpokladem pro úspěch operace bylo maximální utajení.
Gabčík, Svoboda i Kubiš byli přeřazeni od svých jednotek k II. odboru
(zpravodajskému) MNO bez sdělování podrobností. Výsledek akce měl působit dojmem
spontánního aktu odporu domácího odboje. Celý plán znali v Londýně pouze čtyři
lidé, další znali jen dílčí části plánu. Organizátoři považovali operaci za
víceméně sebevražednou a Gabčík s Kubišem na to byli několikrát upozorněni.

Samotný výcvik byl zahájen v létě 1941 ve výcvikových školách a stanicích SOE ve
Skotsku, ve kterých prodělávali výcvik i britští commandos. Vojenský výcvik a
bojové nasazení, kterými českoslovenští vojáci prošli, byly pro jejich příští
úkoly nedostačující. Bylo nutné, aby prodělali výcvik v oblastech sabotáže,
diverze a útočného boje.

Výcvik se skládal z ženijní části (ničení infrastruktury, komunikací,
průmyslových objektů či transportních prostředků) včetně průzkumu, výroby a
používání trhavých či hořlavých náloží a ručních bomb. Další částí byl vzdušný
výcvik (seskok padákem, jeho balení, balení kontejnerů, jejich příjem ze vzduchu
atd.), výcvik ve střelbě (mířená i letmá střelba z různých druhů pěchotních
zbraní včetně odstřelovací pušky či lehkého kulometu), v boji holýma rukama a
výcvik topografický a spojovací (Morseova abeceda a Q-kód), vytyčování
přistávacích ploch atd. Celý kurz trval šest týdnů. Po skončení kurzu se
parašutisté vrátili ke svým jednotkám, kde očekávali rozkaz k nasazení. Doba
čekání závisela na technických možnostech SOE. V průběhu výcviku vypracovala SOE
několik rámcových plánů atentátu založených na zvážení různých možností daných
prostředím, ve kterém bude čin proveden.

Úkolem operace byl čin demonstrativního charakteru, kterým by Spojencům i
světové veřejnosti bylo dokázáno, že československý národ se s německou okupací
nesmířil a stojí plně na straně spojeneckého úsilí o porážku nacistického
Německa. Podle názoru hlavních představitelů československé exilové vlády v
Londýně tím mohla být likvidace některého z předních exponentů okupační správy
či českých kolaborantů; v úvahu přicházeli R. Heydrich, K. H. Frank a E. Moravec
(ten byl později vyškrtnut, neboť jeho význam a známost byla pouze lokálního
dosahu)[zdroj?]. Členové desantu byli upozorněni, že konečný výběr cíle závisí
na jejich uvážení. Ovšem SOE, která prováděla výcvik příslušníků desantu,
zaměřila veškerou tréninkovou a přípravnou činnost na likvidaci R. Heydricha.

Desant byl vysazen na třetí pokus 29. prosince 1941 v 02.24 hod. z letounu
Handley Page Halifax Mk.II NF-V (ser. L9613) 138. peruti RAF. Poté byly vysazeny
desanty operací Silver A (v 02.37 hod. mezi Poděbrady a Městcem Králové) a
Silver B (v 02.56 hod. u Kasaliček nedaleko Přelouče). Gabčík s Kubišem
seskočili u hřbitova obce Nehvizdy poblíž Prahy, přičemž plánovaným místem
seskoku byly 100 km vzdálené Ejpovice u Plzně. Navíc při seskoku se Josef Gabčík
zranil na noze. Operační výstroj a sabotážní materiál ukryli v boudě zahradníka
Antonína Sedláčka, kde přečkali noc. Ráno na místní faře zjistili, že došlo ke
značné navigační chybě a podle původních pokynů odjeli na Plzeňsko. Zde
vyhledali kontaktní osoby a získali potřebnou pomoc. Z Plzeňska se vydali přes
Prahu opět do Nehvizd, kde vyzvedli ukrytý materiál, jenž postupně přemístili do
dalších úkrytů v Praze a okolí. Navázali spojení se sokolskou odbojovou
organizací JINDRA.

František Moravec ovšem v knize Špión, jemuž nevěřili uvádí, že k seskoku došlo
až koncem dubna 1942, se zdůvodněním, že se úmyslně čekalo, až skončí tuhá zima,
jelikož parašutisté nedostali žádné úkrytové adresy, s nimiž nebyly dobré
zkušenosti, a počítalo se s tím, že budou nuceni strávit nějaký čas v přírodě.
Rovněž tvrdí, že původním místem výsadku mělo být okolí Benešova u Prahy. Plzeň
byla podle něj coby důležité průmyslové středisko pro vysazení parašutistů s
úkoly konspirativního charakteru vyhodnocena jako nevhodná.

Přestože se Gabčík s Kubišem měli podle rozkazů zabývat výhradně přípravou
atentátu na Heydricha, zúčastnili se kvůli naléhání příslušníků dalších výsadků
navigační podpory, při níž britské letectvo bombardovalo Škodovy závody. Tato
operace skončila neúspěchem. Poté se Gabčík s Kubišem začali podrobně zabývat
plánem na atentát. Na plánování a přípravě se přes zákaz ústředí podíleli další
lidé z odboje, zejména učitel Jan Zelenka-Hajský. (Původní rozkazy dokonce
zapovídaly jakékoliv kontakty s domácím odbojem či dalšími výsadkovými
skupinami.)

Dne 27. května 1942 oba příslušníci desantu Anthropoid společně s rtm. Valčíkem,
příslušníkem desantu Silver A a npor. Opálkou z desantu Out Distance zaútočili
na vozidlo zastupujícího říšského protektora Heydricha. V rozhodující chvíli
selhal Gabčíkův samopal Sten Mk.II, ale Kubiš hodil na vozidlo bombu plněnou
plastickou trhavinou a s velmi citlivým nárazovým zapalovačem upraveným z
protitankového granátu vz. 73. Heydrich, který v rozporu s bezpečnostními
předpisy nechal zastavit vozidlo, byl zraněn kovovým úlomkem z karoserie, který
roztříštil 11. žebro, prorazil bránici a uvízl ve slezině. Dne 4. června 1942 na
následky zranění zemřel.

Atentátníkům se díky pomoci odboje podařilo ukrýt a německé moci se ani přes
rozsáhlé vyšetřování a kruté represálie nedařilo přijít jim na stopu. Sedm
parašutistů, již zůstalo v Praze (Josef Bublík, Jozef Gabčík, Jan Hrubý, Jan
Kubiš, Adolf Opálka, Jaroslav Švarc, Josef Valčík), ukryli postupně
představitelé pravoslavné církve (Jan Sonnevend, Vladimír Petřek, Václav Čikl).
Poskytli jim úkryt v kryptě kostela sv. Cyrila a Metoděje v Resslově ulici.

Teprve zradou rtn. Karla Čurdy z výsadku Out Distance se německé vyšetřovací
orgány dostaly k informacím. Dne 16. června 1942 Čurda z vlastní vůle gestapu
udal všechny spolupracovníky parašutistů, které osobně znal v Praze,
Pardubicích, Lázních Bělohrad a Plzni. Nejbrutálnějšími vyšetřovacími metodami,
jež gestapo použilo při výslechu desítek spolupracovníků parašutistů, se
podařilo 17. června 1942 zjistit, kde se parašutisté ukrývají. Dne 18. června
1942 ve 4.15 hod. uzavřel náhradní prapor „Deutschland“ a strážní prapor „Prag“
obklíčení.

Přestože oba příslušníci desantu zahynuli, byla mise považována za úspěšnou,
neboť zadaný úkol byl v plném rozsahu splněn. Samotná likvidace Heydricha se
později stala předmětem řady sporů, neboť přes klady, které měla (zejména
mezinárodní ohlas a následné odstoupení signatářských zemí od Mnichovské dohody,
které mělo přispět k znovuobnovení poválečné ČSR v předmnichovských hranicích),
přinesla i zápory. V reakci na atentát nacisté zavraždili několik tisíc Čechů,
mj. vypálili obce Lidice (10. června 1942) a Ležáky (24. června 1942).



https://cs.wikipedia.org/wiki/Gianluigi_Buffon

Gianluigi Buffon (* 28. leden 1978, Carrara, Itálie) je italský fotbalový
brankář a reprezentant, který působí v italském klubu Juventus Turín. Jeho
jediným předchozím působištěm byl italský klub Parma FC. V dresu italského
národního týmu odehrál nejvíce utkání ze všech fotbalistů (celkem 167 k lednu
2017).

Pelé ho roku 2004 zařadil mezi 125 nejlepších žijících fotbalistů. Na začátku
roku 2010 jej IFFHS zvolila nejlepším brankářem v období let 1997 až 2009.

V A-mužstvu Itálie debutoval 29. 10. 1997 v kvalifikačním utkání v Moskvě proti
reprezentaci Ruska (remíza 1:1). Zúčastnil se MS 1998 ve Francii, MS 2002 v
Japonsku a Jižní Koreji, EURA 2004 v Portugalsku, MS 2006 v Německu, EURA 2008 v
Rakousku a Švýcarsku, MS 2010 v Jihoafrické republice, EURA 2012 v Polsku a na
Ukrajině, MS 2014 v Brazílii a EURA 2016 ve Francii. Na světovém šampionátu 2006
získal titul.

Buffon se zúčastnil EURA 2012 a odchytal všech šest utkání Itálie na šampionátu
při její cestě do finále. V základní skupině C to byly postupně zápasy se
Španělskem (remíza 1:1), Chorvatskem (1:1) a Irskem (výhra Itálie 2:0). Ve
čtvrtfinále odchytal zápas s Anglií, který se musel rozhodnout až v penaltovém
rozstřelu (4:2 pro Italy). V semifinále inkasoval gól až v nastaveném čase
(92. minuta), Itálie porazila mírně favorizované Německo 2:1. Ve finále musel
čelit nejlepšímu týmu turnaje Španělsku, což nebylo vůbec jednoduché, hbití
Španělé jej čtyřikrát překonali, aniž by sami inkasovali. Gianluigi získal s
národním týmem stříbro.

Narodil se v italském městě Carrara. Jeho rodina byla sportovně založená – matka
Maria Stella se věnovala disciplíně hod s diskem, otec Adriano byl vzpěrač a
sestry Veronica a Guendalina hrály volejbal. Brankářská legenda Lorenzo Buffon
je taktéž spřízněna s jejich rodinou, Lorenzo byl bratrancem jeho dědečka.

S dlouholetou přítelkyní českou modelkou Alenou Šeredovou, se kterou má dva
syny, Luise Thomase a Davida Lee, se oženil 16. června 2011 ve vyšehradské
Bazilice svatého Petra a Pavla. V současné době jsou však již rozvedeni.



https://cs.wikipedia.org/wiki/Polsko

Polsko (pol. Polska), oficiální název Polská republika (PR, pol. Rzeczpospolita
Polska, RP), je stát ležící ve střední Evropě. Polsko hraničí s Německem na
západě, s Českem a Slovenskem na jihu, Běloruskem a Ukrajinou na východě a s
Litvou a Ruskem (Kaliningradská oblast) na severu. Ze severu má Polsko přístup k
Baltskému moři se 770 km pobřeží. Povrch je převážně rovinatý, hory tvoří
většinu jižní hranice.

Počátky polského státu a jeho christianizace sahají do 10. století; Polské
království, které roku 1569 prohloubilo unii s Litvou, bylo jedním z mocných
evropských států, avšak zaniklo v trojím dělení Polska (1772–1795). Roku 1918
bylo Polsko obnoveno jako republika. Po 2. světové válce, která zemi velmi těžce
postihla, bylo Polsko do roku 1989 socialistickou republikou.

Současné Polsko je s 38 miliony obyvatel osmý nejlidnatější stát Evropy; oproti
minulým dobám však tvoří po roce 1945 naprostou většinu Poláci, nábožensky
římští katolíci. Největší koncentrace obyvatelstva a průmyslu je v Horním
Slezsku. Hlavním městem je Varšava, do raného novověku jím byl Krakov.

Polsko je mj. členskou zemí Evropské unie, Severoatlantické aliance (NATO),
Organizace pro hospodářskou spolupráci a rozvoj (OECD), Světové obchodní
organizace (WTO) a Visegrádské skupiny.

Název Polsko se odvozuje od názvu kmene Polanů, který žil ve Velkopolsku (část
Polska). Slovo Polané se dá přeložit jako obývající otevřené pole. Je možné
připustit, že hlavní náplní toho kmene bylo zemědělství na rozdíl od jiných
tehdejších kmenů, např. Vislanů či Mazovčanů obývajících lesnaté oblasti.

V minulosti se používal i latinský název terra Poloniae - Polská zem nebo Regnum
Poloniae. Název Polsko se začal používat pro celou zemi v 11. století.

Polsko jako státní útvar existovalo již v 10. století. První zprávy o něm
pocházejí z roku 962/963 a týkají se knížete Měška I., který je prvním
historicky doloženým vládcem polského státu. V roce 965 Mieszko I /Měško I/ vzal
si za manželku českou princeznu Doubravu a v roce 966 za prostřednictví Čechů,
Polsko přijalo křesťanství. Jeho rod, Piastovci, vládl v Polsku až do roku 1370,
často ve sporech s českými Přemyslovci. Roku 1025 se Boleslav Chrabrý nechal
jako první polský vládce korunovat polským králem; titul však nebyl dědičný.
Roku 1320 nastoupil na trůn Vladislav I. Lokýtek, jemuž se podařilo sjednotit v
té době rozdrobený polský stát.

Roku 1385 bylo smlouvou v Krevě dohodnuto spojení polského království s
litevským velkoknížectvím. Na polský trůn usedli litevští velkovévodové z rodu
Jagellonců. Toto soustátí existovalo ve formě volné polsko-litevské personální
unie až do roku 1569, kdy byla Litva tzv. lublinskou unií těsněji spojena s
polským královstvím. K velkému rozkvětu polsko-litevského dvojstátí došlo v 16.
století. To provázelo oslabování moci panovníka a velký růst vlivu početné
šlechty. V důsledku toho začal být tento stát nazýván Rzecz Pospolita Obojga
Narodów (věc veřejná obou národů, překlad latinského res publica). V polovině
17. století Polskem otřáslo Chmelnického povstání na Ukrajině a následné války s
Osmanskou říší, Švédskem, Ruskem a nájezdy krymských Tatarů. Posilování šlechty
a vnitřní rozbroje během 17. století oslabily zemi, takže v letech 1772, 1793 a
1795 si Rusko, Prusko a Rakousko v trojím dělení rozdělily Polsko na základě
vzájemné dohody.

V letech 1807–1815 zřídil francouzský císař Napoleon Bonaparte na části území
předtím zabraným Pruskem a Rakouskem Varšavské knížectví, které se stalo
Napoleonovým spojencem. Po jeho porážce bylo zrušeno a na jeho místě bylo
zřízeno autonomní Království polské, podléhající ruskému carovi. Roku 1831
vypuklo ve Varšavě a dalších místech Listopadové povstání, jedno z největších
národních povstání 19. století, které však bylo carskou armádou potlačeno;
následkem toho byla v roce 1832 jeho autonomie knížectví omezena a roku 1866
zcela zrušena.

Část obsazená Rakouskem nesla název Království haličsko-vladiměřské (s autonomní
vládou od roku 1861). Město Krakov s okolím bylo v letech 1815–1846 nezávislou
Krakovskou republikou (pod patronátem tří sousedních mocností); po potlačení
Krakovského povstání bylo připojeno k Rakouské Haliči, jejíž východní část
obývali převážně Malorusové (Ukrajinci) a Židé. Přes národnostní třenice a
relativní zaostalost byla rakouská část s městy Krakov a Lvov v 2. polovině 19.
století díky mírnějšímu pronásledování hlavní scénou polské kultury a vědy.

Území obsazené Pruskem se nazývalo v letech 1815–1848 Poznaňské velkovévodství
(s omezenou autonomií), poté (pod názvem Provincie Poznaň) byla jeho autonomie
rovněž zrušena. Hospodářsky rozvinuté Slezsko náleželo Prusku již od sedmileté
války, Pomořansko bylo připojeno ještě dříve. Pruský zábor měl oproti ruskému a
rakouskému více průmyslu, zemědělství a železnic.

Během první světové války po obsazení většiny polského území do té doby
patřícího Rusku Německem a Rakouskem bylo na tomto území zřízeno autonomní
Polské království jako loutkový stát pod patronátem Centrálních mocností.

Polsko opět získalo skutečnou suverenitu až v roce 1918 po porážce Centrálních
mocností. Nezávislost si udrželo i v následné válce se sovětským Ruskem. O své
hranice bojovalo též s Ukrajinci, Němci, Čechy a Litevci. Druhá polská republika
byla ustavena jako parlamentní republika, avšak kvůli neochotě polských
politických stran se dohodnout, nacionálnímu napětí a hospodářským potížím byly
polské vlády velmi nestabilní; ozývalo se volání po vládě pevné ruky, které roku
1926 vyslyšel maršál Józef Piłsudski, který provedl puč a zavedl vojenskou
diktaturu (tzv. sanační režim), která vedla k politické perzekuci a potlačování
demokratických principů a práv. Před vypuknutím druhé světové války měl
důležitou pozici v Polsku maršál Edward Śmigły-Rydz a ministr zahraničí Józef
Beck.

Na počátku druhé světové války v roce 1939 bylo Polsko okupováno Německem a
Sovětským svazem. Během války bylo zničeno mnoho polských měst (zejména Varšava
po Varšavském povstání) a jeho území se stalo hlavním dějištěm holocaustu.
Odhaduje se, že během německé okupace Polska zahynulo přes 5 milionů etnických
Poláků a polských Židů. Přibližně 22 tisíc důstojníků a příslušníků polské
inteligence bylo na Stalinův příkaz povražděno v roce 1939 při tzv. Katyňském
masakru a několik desítek tisíc předních Poláků bylo zavražděno ve stejný rok
Němci během tzv. operace Tannenberg v rámci nacistického plánu genocidy
Generalplan Ost. Ve východních oblastech bylo povražděno ukrajinskými
nacionalisty z UPA až 100 000 polských civilistů.

V roce 1945 jaltská konference přijala rozhodnutí, že východní hranice Polska
povede po Curzonově linii a Sovětský svaz většinu svého původního záboru ve
východních oblastech osídlených převážně Bělorusy a Ukrajinci anektoval; jako
„odškodnění“ byla k Polsku naopak připojena západní „nová území“ až po dnešní
hranici s Německem na Nise a Odře. Posun hranic vyvolal obrovské nucené přesuny
obyvatelstva, kdy Poláci přicházeli z území anektovaných Sovětským svazem a
osidlovali zejména západní území, z nichž bylo vyhnáno německé (a tedy prakticky
veškeré) obyvatelstvo. V roce 1947 během Operace Visla bylo ze svých domovů
násilně vysídleno ukrajinské obyvatelstvo.

Po válce se Polsko pod sovětským vlivem stalo komunistickým státem. Proběhla
násilná kolektivizace a znárodňování, oproti jiným státům byl však režim
tolerantnější k tradičně vlivné katolické církvi. Poznaňské povstání roku 1956
bylo násilně potlačeno. Následné uvolnění 60. let bylo provázeno hospodářskou
stagnací.

V roce 1980 byly po vlně stávek vytvořeny nezávislé odbory Solidarita
(Solidarność), které se postupně staly důležitou politickou silou (po zesílení
jejich protestů vyhlásil generál Jaruzelski válečný stav) a nakonec zvítězily v
prvních postkomunistických volbách v roce 1989.

Jako přesná data počátku tzv. „třetí republiky“ (III Rzeczpospolita) se uvádějí
vítězství Solidarity v polských (polo)svobodných volbách 4. června 1989,
jmenování Tadeusze Mazowieckého premiérem 24. srpna 1989, novelizace ústavy
měnící oficiální název státu na Rzeczpospolita Polska 29. prosince 1989 nebo
dokonce 22. prosinec 1990, kdy exilový prezident předal odznaky moci během
inaugurace polského prezidenta Lecha Wałęsy), kdy Wałęsa pronesl slova „touto
chvílí slavnostně začíná III. Rzeczpospolita Polska“.

Po pádu režimu na konci 80. let Polsko přijalo šokovou terapii s cílem
transformovat svoji ekonomiku. V roce 1999 se země stala členem Severoatlantické
aliance (NATO) a je jednou z 10 zemí přistoupivších k Evropské unii v květnu
2004.

V roce 2005 se stal premiérem Jarosław Kaczyński a prezidentem jeho dvojče Lech
Kaczyński. Již během kampaně před parlamentními a prezidentskými volbami bratři
Kaczyńští a jejich strana Právo a spravedlnost (PiS) operovali termínem „čtvrtá
republika“ (IV Rzeczpospolita). Čtvrtá republika měla podle nich opravit všechno
špatné třetí republiky, zejména skoncovat s korupcí, provést důslednou
dekomunizaci, rozbít vazby na lidi z předešlého režimu apod. Strana vyhrála
oboje volby a začala podle slov svých představitelů budovat čtvrtou republiku.
Nastolila silně konzervativní, nacionalistický a euroskeptický politický kurz,
který na evropské úrovni budil kontroverze. Vítězství Občanské platformy roku
2007 posunulo zemi blíže k neoliberalismu.

Dne 10. dubna 2010 zahynul prezident Lech Kaczyński ve Smolensku v Rusku se svou
manželkou a řadou dalších polských politiků a příslušníky nejvyššího velení
polské armády (vrchní velitel pozemních, leteckých, námořních i speciálních sil)
při letecké nehodě, když letěl do Ruska uctít památku zavražděných Poláků během
Katyňského masakru.

Následkem voleb v říjnu roku 2015, po 8 letech vlády Občanské platformy, se opět
dostalo k moci Právo a spravedlnost. Předsedkyní vlády je sice Beata Szydłová,
rozhodující slovo má však předseda strany Jarosław Kaczyński. Prezidentem se
stal kandidát Práva a spravedlnosti Andrzej Duda.

Se svou rozlohou 312 679 km² je Polsko 9. největší zemí v Evropě, 4× větší než
Česká republika a z rozlohy Evropské unie zabírá 7,1 %. Délka hranic činí
3511 km, z toho 440 km připadá na mořské hranice (délka pobřeží, jež ovšem není
hranicí, tvoří 770 km). Polsko hraničí s následujícími státy:

Zatímco poměrně členitá jižní hranice s Českem a se Slovenskem probíhá po
horských pásmech a v dějinách se prakticky neměnila, východní a západní hranice
jsou teprve z roku 1945 a často probíhají v přímém směru nebo po řekách (Bug,
Nisa, Odra). Jižní hranice s českým Slezskem (s Jesenickem (kromě Rychlebských
hor a Zlatohorska), s Krnovskem a s Opavskem z roku 1742, s Hlučínskem a s
Českotěšínskem z roku 1920) také probíhá v přímém směru nebo po řekách (Opavice,
Opava, Olše).

Kromě jižních oblastí je většina státu pokryta rozsáhlými nížinami a rovinami
Polské nížiny. Téměř tři čtvrtiny území leží do 200 m n. m.

Severní Polsko vyplňují Pomořanská i Mazurská jezerní plošina jako pozůstatek
pleistocenního zalednění; místy se na pobřeží vyskytují i písečně přesypy a
kosy. Středovýchodní a jihovýchodní část tvoří nízké vrchoviny Malopolská
vrchovina a Lublinská vrchovina. Jih Polska prostupuje v příhraniční pás
prvohorních horských masivů Sudety (Jizerské hory, Krkonoše, Soví hory,
pískovcové Stolové hory, Bystřické hory, Králický Sněžník, Rychlebské hory a
Zlatohorská vrchovina). Třetihorní Karpaty zahrnují pohoří Vysokých a Nízkých
Beskyd, Tatry a Bukovské vrchy. Tatry dosahují v Polsku téměř 2 500 m n. m.

Polsko má velmi hustou říční síť. Největší splavné řeky Visla a Odra odvádějí
vodu asi z 90 % území Polska do Baltského moře. Je zde velké množství jezer a
přehradních nádrží. V Tatrách leží vysoko položená jezera (plesa) ledovcového
původu.

Charakter podnebí je na styku kontinentálního východoevropského a oceánského
středoevropského typu. Jsou zde dlouhé chladné zimy s vydatnými sněhovými
srážkami a horká vlhká léta. Průměrná teplota činí v lednu regionálně -8/3 °C a
v červenci 20/27 °C. Průměrný roční úhrn srážek je 600 mm, klesá od severu k
jihu a východu, naopak vzrůstá v horách, kde dosahuje až 1200 mm.

Celkově je v Polsku chráněno 101 588 km² území, což představuje 32,1 % rozlohy
země. Ochrana přírody se v Polsku soustřeďuje zejména do 23 národních parků:

Babiogórski, Białowieski, Biebrzański, Bieszczadzki, Bory Tucholskie,
Drawieński, Gorczański, Gór Stołowych, Kampinoski, Karkonoski, Magurski,
Narwiański, Ojcowski, Pieniński, Poleski, Roztoczański, Słowiński,
Swiętokrzyski, Tatrzański, Ujście Warty, Wielkopolski, Wigierski, Woliński

Polsko je parlamentní republikou. Parlament je od roku 1989 opět dvoukomorový:
tvoří jej Sejm (460 poslanců) a Senát (100 senátorů).

V Česku má Polsko velvyslanectví v Praze, generální konzulát v Ostravě a
konzulát v Brně.

Od 1. ledna 1999 má Polsko trojstupňové členění na vojvodství (województwo),
okresy (powiat) a obce (gmina). Vzhledem k rozdílnosti chápání českého výrazu
„obec“ oproti polskému – gmina je spíše ekvivalentní působnosti pověřeného
obecního úřadu – se v článcích používá výraz gmina.

Polsko patří k vyspělým státům bývalého sovětského bloku s vysokým Indexem
lidského rozvoje – což je snaha o vyjádření kvality lidského života na území
určitého státu, s ohledem na gramotnost, vzdělání, průměrnou délku života, HDP,
porodnost a další faktory vypracované OSN. Roční HDP se v Polsku pohybuje kolem
US$ 678,6 mld. (2008). Export se týká hlavně Německa a to z 30%, Itálie 6,1%,
Francie 6%, Česko 4%. V importu znovu převládá hlavně Německo z 24%, Itálie 7%,
Ruska 7%, Francie 6%, Čína 4%.

Polsko je průmyslově-zemědělský stát s významnou těžbou nerostných surovin.
Poměrně úspěšně provedený přechod od centrálně plánované ekonomiky k tržnímu
způsobu hospodaření.

Hlavní průmyslová odvětví jsou těžební průmysl, strojírenství (osobní auta,
autobusy, lodě), hutnictví, chemický, elektrotechnický, textilní a potravinářský
průmysl. Těží se černé a hnědé uhlí, měď, olovo, zinek, sůl, síra, magnezit,
kaolin a menší množství ropy a zemního plynu.

V zemědělství převažuje rostlinná produkce nad živočišnou. Orná půda představuje
skoro 1/2 plochy státu, louky a pastviny 13 % a lesy 30 %. Pěstuje se pšenice,
žito, ječmen, len, oves, brambory, cukrová řepa, řepka, chmel, ovoce a zelenina.
Polsko je v produkci žita, lnu, brambor a cukrové řepy na 2. místě v Evropě (po
Rusku). Chovají se prasata, skot, ovce, koně a drůbeže. Význam má i rybolov.
Produkuje se vlna, med a rybí výrobky. Významná je i těžba dřeva.

V 80. letech se ekonomika Polska nacházela v důsledku neefektivity plánované
ekonomiky v těžké krizi. Komunistický režim si půjčoval mnoho peněz od západních
zemí, které nedokázal splatit, v roce 1980 vzniklo hnutí Solidarita a v roce
1981 bylo vyhlášeno stanné právo. Stály se fronty dokonce i na základní
potraviny jako mléko a cukr. V roce 1990 byl HDP Polska na hlavu (v dolarech z
roku 1990) 1700 $, zatímco HDP Československa bylo 3100 $ a HDP Rakouska 19 200
$.

Od pádu komunismu zažívá Polsko silný a nepřetržitý hospodářský růst. Mezi lety
1989 a 2007 polská ekonomika narostla o 177% – nejvíce ze všech zemí střední a
východní Evropy. Jako jediná země EU si zachovalo růst ekonomiky i během světové
finanční krize v letech 2008–2009.

Po zavedení tržního hospodářství se zároveň rychle prohlubuje ekonomická
nerovnost mezi jednotlivými regiony Polska. Největší vzrůst HDP vykazovala
Varšava (s okolním Mazovským vojvodstvím), nejnižší pak venkovské regiony
převážně na východě země. V roce 1997 činil HDP na hlavu v Mazovském vojvodství
128 % celopolského průměru, zatímco v nejchudším Podkarpatském vojvodství 76 %;
v roce 2007 už byl tento poměr 160 % vs. 68 %.

Vývoj ekonomiky je závislý na dostatku elektrického proudu. Většina elektřiny v
Polsku je vyrobená v tepelných elektrárnách, kde dochází ke spalování uhlí.
Polsko doposud nemá žádnou jadernou elektrárnu. V letech 1982–1990 stavělo v
Žarnovci poblíž Gdyně na severu Polska svou první atomovou elektrárnu s výkonem
1600 megawattů, ale po černobylské havárii byla výstavba zastavena a dnes jsou z
ní pouze ruiny.

Dálniční síť je tvořena třemi hlavními tahy v různých fázích rozestavěnosti (A1,
A2, A4, A6, A8, A18). Téměř hotová je jihopolská dálnice A4 (670 km), část
mezinárodní spojnice E40. Navazuje na německou dálnici od Drážďan, v Polsku
pokračuje přes města Legnica, Vratislav, Katovice, Krakov a Řešov až k hranicím
Ukrajiny. Druhou východozápadní dálnicí je A2 (E30, 620 km), která vede od
Berlína přes Poznaň, Lodž, Varšavu a Siedlce k hranicím s Běloruskem. V
severojižním směru je budována trasa A1 (E75, 568 km), ve směru Gdaňsk – Toruň –
Lodž – Katovice – Bohumín. Celkově v roce 2016 je v provozu 1660 km dálnic z
plánovaných asi 2027 km.

Polsko mělo oproti většině sousedů méně rozvinutou silniční a dálniční síť a
stereotyp „špatných polských silnic“ je starý několik století, ale tento stav se
v poslední době rychle mění. Silniční doprava má v Polsku dominantní podíl
stejně jako jinde v Evropě, registrováno je zhruba 19 milionů automobilů (2007),
tedy dvojnásobek oproti počátku 90. let.

V Polsku dálniční síť je doplňována sítí rychlostních silnic, např. Rychlostní
silnice S3 z bývalého hraničního přechodu Lubawka-Královec do Svinoústí. Celkově
je v Polsku plánováno 5650 km rychlostních silnic, co společně s dálnicemi bude
tvořit 7650 km mezinárodních silnic.

Polsko, obnovené po 1. světové válce, zdědilo nerovnoměrnou železniční síť, jíž
od (pruského) západu k (ruskému) východu ubývalo. V 90. letech a na počátku 21.
století byla železniční doprava v úpadku, bylo zrušeno mnoho převážně lokálních
tratí (přibližně 30 % sítě), výkony se významně snižovaly. V posledních letech
se rozvíjí hlavně dálková doprava (vlaky Pendolino) a příměstská železnice; na
železnici byla napojena např. některá letiště.

Hlavní polský provozovatel dráhy PKP Polskie Linie Kolejowe v současnosti (2014)
provozuje 19 201 km tratí, další provozovatelé spravují lokální sítě v délce
několika desítek až stovek kilometrů. Hlavní tratě jsou zpravidla
elektrifikované a dvoukolejné.

Obecně vedou hlavní železniční tahy v podobných směrech jako dálniční (viz
výše). Nejmodernější trasou je Centralna Magistrala Kolejowa, jež spojuje
Slezsko a Krakov s Varšavou. V provozu je také několik úzkorozchodných tratí a
vedle několika krátkých širokorozchodných tratí je v provozu také téměř 400 km
dlouhá širokorozchodná trať Linia Hutnicza Szerokotorowa.

Největšími osobními dopravci jsou PKP Intercity (v majetku státního holdingu
Polskie Koleje Państwowe) a Przewozy Regionalne vlastněné vojvodstvími. Provoz
je obecně o něco řidší než v ČR či Německu. Zejména ve Varšavě a Trojměstí
zajišťuje železnice podstatnou část příměstské dopravy.

V nákladní dopravě je dominantním dopravcem PKP Cargo z holdingu PKP s tržním
podílem cca 65 %, stále větší význam však nabývají jiní dopravci.

Jediným celosvětově významným letištěm je letiště Frédérica Chopina, které
odbavuje polovinu všech leteckých pasažérů v Polsku (10,6 milionu v roce 2013);
nad milion pasažérů ročně odbaví ještě letiště Krakov-Balice,
Katovice-Pyrzowice, Gdaňsk-Rębiechowo, Vratislav-Strachowice a Poznaň-Ławica.
Největším dopravcem jsou Polskie Linie Lotnicze LOT. 10. dubna 2010 postihlo
polskou leteckou dopravu největší neštěstí v její historii. Při letu polského
vojenského leteckého speciálu do Ruska se letoun TU 154 při přistávání ve
špatných podmínkách střetl se stromy, a poté začal okamžitě hořet. Na palubě byl
i prezident Lech Kaczyński, jeho žena a další vrcholní představitelé Polské
politiky. Havárii poblíž ruského letiště ve městě Smolensk nikdo nepřežil.
Cestující mířili do Ruska uctít památku zesnulých při katyňském masakru.

Městská hromadná doprava v Polsku je v evropském kontextu rozvinuta průměrně.
Tvoří ji především autobusy a tramvaje, dále dvě linky Varšavského metra. a
trolejbusové sítě měst Gdyně, Lublin a Tychy. Největší, avšak velmi zastaralý je
tramvajový systém v Hornoslezské konurbaci okolo Katovic; v okolí Lodži je zase
v provozu meziměstská tramvaj, jedna z nejdelších linek na světě. V Poznani,
Krakově a dalších městech jsou budovány tramvajové rychlodráhy. Ve Vratislavi
funguje lanová dráha.

V některých městech fungují také přívozy – například pro ostrovní část Svinoústí
jde o hlavní dopravní prostředek. V posledních letech jsou zejména ve velkých
městech budovány cyklostezky, pro něž má rovinaté Polsko příznivý terén.

Největšími námořními přístavy jsou Gdaňsk, Gdyně, Štětín, Svinoústí a Kolobřeh.
V provozu jsou trajektové linky z Polska do Švédska a Dánska. Říční nákladní
doprava je provozována především na Odře.

Druhá světová válka drasticky omezila etnickou pestrost předválečného Polska. Po
1. světové válce tvořili Poláci 68,5% populace, nyní je to zhruba 98,7%. Byl to
výsledek deportací a dalších genocid za 2. světové války. Změnu složení
obyvatelstva přineslo i poválečné měnění hranic, kdy Polsko přišlo o ukrajinský
a běloruský východ a naopak získalo další německá území, odkud byli Němci
vysídleni.

Kašubové na pobřeží Baltského moře, Goralé v Karpatech a Slezané jsou považováni
za etnické podskupiny polského národa. Část Slezanů v Horním Slezsku hovoří
slezštinou, která má několik nářečí. V Horním Slezsku žije také velmi početná
německá menšina a stále se zde používá slezská němčina.

Židé v Polsku představovali před 2. světovou válkou největší židovskou komunitu
na světě čítající 3-3,3 miliony osob. Během války bylo německými nacisty
povražděno asi 90% židovské populace v Polsku.

Česká menšina v Polsku žije především v okolí Zelova a jedná se o potomky
českobratrských exulantů. Česká menšina žila také na území tzv. Českého koutku v
Kladsku.

Lehká tatarská jízda byla v minulosti součástí polsko-litevských vojsk a v
Polsku stále žije starousedlá menšina Tatarů.

Velký pokles zaznamenala v posledních letech porodnost, navzdory tomu, že se
jedná o jeden z nejvíce katolických států Evropy a byl zde obnoven zákaz
potratů.

Nejvýznamnější aglomerace jsou katovická a varšavská, z nichž každá má přes
2,5 miliónu obyvatel. Další větší aglomerace vznikly okolo Krakova a Lodže.
Přímořská města Gdyně, Sopoty a Gdaňsk tvoří tzv. Trojměstí.

Polská literatura se objevuje ve středověku při christianizaci země. První
polské literární památky jsou psány latinsky; jedná se především o životopisy
svatých, kázání a liturgické písně, dopisy a kroniky, objevují se polské
překlady bible. Za nejstarší původní text v polštině je považována mariánská
píseň Bogurodzica z doby okolo roku 1300.

Také v renesanční literatuře dominuje nejprve latina, od poloviny 16. století se
objevují polská díla Mikołaje Reje, Łukasze Górnického a zejména Jana
Kochanowského, proslulého tvůrce frašek. S příchodem baroka opět sílí náboženská
literatura, jejíž část byla spjatá s působením jezuitů. V osvícenství se
objevuje kromě typických žánrů klasicismu také naučná a politická literatura; v
této době vynikali např. Ignacy Krasicki, později J. U. Niemcewicz a Jan
Potocki.

Slavným obdobím polské literatury byl romantismus, jehož tvorba, ovlivněná
romantismem německým a anglickým, byla poznamenána zánikem polské státnosti a
často nesla mesianistické rysy. Spadá sem Adam Mickiewicz (s významným
veršovaným eposem Pan Tadeáš, 1834), Juliusz Słowacki, Zygmunt Krasiński,
Cyprian Kamil Norwid a další. Mnozí autoři se inspirovali lidovou poesií a
legendami. Po neúspěšném Lednovém povstání (1863) se situace mění a začíná
převládat realismus – v Polsku se hovoří o období pozitivismu, jemuž dominují
Bolesław Prus, Henryk Sienkiewicz a Eliza Orzeszkowa a jejich historické,
společenské a psychologické romány; v poezii a literatuře pro děti vynikla Maria
Konopnicka.

V závěru 19. století dochází ke krizi pozitivistické ideologie a angažovanosti;
důraz je kladen na autonomii umělce, objevují se modernistické směry (dekadence,
parnasismus apod.), spojené v tzv. hnutí Mladé Polsko – Młoda Polska (Stanisław
Przybyszewski, Jan Kasprowicz, Leopold Staff a další; realistický směr udržuje
Władysław Reymont). V meziválečném období vystupují významní autoři Witkacy,
Bruno Schulz (oba tragicky předčasně zemřelí), dále Julian Tuwim a světově známý
Witold Gombrowicz.

Další vývoj literatury byl poznamenán vpádem nacistů a pozdější komunistickou
diktaturou; někteří autoři volili emigraci (Gombrowicz, básník a esejista
Czesław Miłosz, dramatik Sławomir Mrożek, později také Zbigniew Herbert), jiní
se snažili prosadit ve ztížených podmínkách – např. spisovatel sci-fi Stanisław
Lem, dramatik Tadeusz Różewicz, publicista Ryszard Kapuściński. Proslulý
humorista Stanisław Jerzy Lec emigroval, a pak se zase vrátil.

V 90. letech se ve změněných poměrech objevují nová témata (např. homosexualita,
feminismus, drogy) a autoři – Stefan Chwin, Olga Tokarczuk, Manuela Gretkowska,
Marcin Świetlicki, Andrzej Stasiuk, autor fantasy Andrzej Sapkowski a další. K
nejmladší generaci polské literatury patří Dorota Masłowska, Wojciech Kuczok,
Michał Witkowski, Leszek Engelking či Jacek Dehnel.

Polsko má 4 laureáty Nobelovy ceny za literaturu: Henryk Sienkiewicz, Władysław
Reymont, Czesław Miłosz, Wisława Szymborská (nominován byl i Stefan Żeromski).

V Polsku se narodila i řada autorů, kteří jsou vnímáni více v kontextu jiných
národních literatur. Nedaleko Varšavy se narodil Nobelista Isaac Bashevis
Singer. Polský původ má i spisovatel Joseph Conrad, na území dnešního Polska se
narodil také německý nositel Nobelovy ceny Günter Grass, držitel stejné ceny
Gerhart Hauptmann či americký spisovatel Jerzy Kosiński, rodák z Lodže.

Velkou tradici má polská filmová škola, jejím nekorunovaným králem je režisér
Andrzej Wajda (sedmkrát nominovaný na Oscara, v roce 2000 získal ho za
celoživotní dílo). Vedle Vajdy se do dějin evropského filmu zapsal především
Krzysztof Kieślowski. Řadu festivalových ocenění přivezl též Jerzy Skolimowski.
K silné generaci patřil i Krzysztof Zanussi. Agnieszka Hollandová začínala jako
asistentka Vajdy i Zanussiho. K dalším známým jménům patří Jerzy Kawalerowicz či
Andrzej Munk. V Polsku se narodil i slavný americký režisér Roman Polanski.
Dvorním kameramanem Stevena Spielberga je Janusz Kamiński.

Polská herečka Pola Negri byla hollywoodskou hvězdou v éře němého filmu.
Izabella Scorupcová, jež emigrovala v 70. letech 20. století do Švédska, se
proslavila rolí v bondovce Zlaté oko. Polský populární film zajistil proslulost
například Jerzy Stuhrovi, především díky nejúspěšnější polské filmové komedii
všech dob - Sexmisi z roku 1984.

V Lodži, kde roku 1899 vznikl první stálý biograf, funguje dnes známá filmová
škola. Od roku 1985 se pravidelně koná Varšavský mezinárodní filmový festival.

Mezi nejznámější polské hudební skladatele patří: Fryderyk Chopin, Henryk
Wieniawski, Krzysztof Komeda, Stanisław Moniuszko nebo Jan Kaczmarek. Osud
skladatele Władysława Szpilmana vypráví slavný Polanského film Pianista. Hudbu k
tomuto filmu napsal klasik polské filmové hudby Wojciech Kilar. Ke Kieślowského
filmovým opusům psal slavnou hudbu Zbigniew Preisner. Modernistickou vážnou
hudbu ovlivnil Karol Szymanowski, pod jeho silným vlivem tvořila Gražyna
Bacewiczová. Britský deník Guardian za největšího žijící polského skladatele
roku 2012 označil Krzysztofa Pendereckiho. Tuto štafetu převzal patrně od
Henryka Góreckiho, a ten zase od Witolda Lutosławskiho. Wanda Landowska byla
světově proslulou cembalistkou, k nejslavnějším světovým klavíristům patřil
Arthur Rubinstein. Kabaretní zpěvačka Violetta Villasová, narozená v Belgii
polským rodičům, se stala ženou nevšedního životního příběhu.

V populární hudbě se za hranicemi Polska prosadili např. Czesław Niemen, Maryla
Rodowicz, Jacek Kaczmarski či nejrůznější hudební skupiny mnoha žánrů.

V Polsku se každý rok pořádá nespočet hudebních festivalů. Mezi nejpopulárnější
z nich patří Krajowy festiwal Piosenki Polskiej, Sopot Festival, Coke live music
festival, Open'er Festival, Sopot Top trendy Festival. Důležitý je festival
současné hudby Warszawska Jesień (Varšavský podzim).

Nejvýznamnějším polským malířem je Jan Matejko, pokud ovšem nepřiznáme polskou
identitu legendě avantgardy Kazimiru Malevičovi (jeho rodiče byli etničtí
Poláci, narodil se na Ukrajině, splynul s ruským kulturním prostředím). Byl to
také Matejko, kdo objevil talent Stanisława Wyspiańského. Tamara de Lempicka
byla uhrančivou představitelkou Art deco. Ve 2. polovině 20. století upoutal
pozornost světa svými erotikou nabitými malbami Balthus. Ze sochařů lze jmenovat
Józefa Gosławského či Magdalenu Abakanowiczovou. V Lodži se narodil architekt
Daniel Libeskind.

Mezi proslulé polské vědce patří zejména Mikuláš Koperník (astronom) a Marie
Curie-Skłodowská (laureátka Nobelovy ceny za fyziku a chemii).

Také nositel Nobelovy ceny za fyziologii z roku 1977 Andrew Schally měl polský
původ. Stejnou cenu získal Tadeus Reichstein, který se narodil ve městě
Włocławek. Ve Strzelnu se zase narodil laureát Nobelovy ceny za fyziku Albert
Abraham Michelson. Ve Varšavě se narodil i zakladatel fraktálové geometrie a
nositel Nobelovy ceny za fyziku Benoît Mandelbrot, stejně jako matematik Alfred
Tarski. Maria Göppert-Mayerová, další nositel Nobelovy ceny za fyziku, se
narodila v Katovicích, stejného ocenění se dostalo Maxi Bornovi, rodáku z
Vratislavi, a Otto Sternovi, rodáku ze Żorů. V Niegosławicích se narodil držitel
Nobelovy ceny za fyziologii Günter Blobel, v Nyse další držitel této ceny Konrad
Bloch, v Gdaňsku vynálezce teploměru Gabriel Fahrenheit a také významný
středověký astronom Johannes Hevelius, známý svým výzkumem Měsíce. I člen
proslulé Lvovské matematické školy Stefan Banach se narodil na území dnešního
Polska, v Krakově, který tehdy ovšem patřil Rakousko-Uhersku (stejně jako Lvov,
kam odešel). Dalším významným členem této školy byl Hugo Steinhaus, rodák z
Jasla. Banachovým žákem byl Stanisław Ulam, rodák přímo ze Lvova. V tomto
proslulém "městě talentů" se narodil i další významný matematik Jan Łukasiewicz,
do tamní slavné Skotské kavárny chodívali i Kazimierz Kuratowski či Wacław
Sierpiński, kteří oba později významně přispěli k topologii a teorii množin.
Matematik Marian Rejewski prolomil roku 1932 šifrovací kód německé armády
Enigma, což později zásadně ovlivnilo průběh druhé světové války. Ignacy
Łukasiewicz vynalezl petrolejovou lampu. Astronom Aleksander Wolszczan objevil
jako první ve Vesmíru planety, které nekrouží kolem hvězdy. Jako chemik, ale i
jako esperantista se proslavil Antoni Grabowski.

V oblasti humanitních a sociálních věd vynikl sociolog Zygmunt Bauman, byť toho
z Polska roku 1968 vyštvala antisemitská kampaň. Významným kulturním
antropologem je Bronislaw Malinowski. Předchůdcem osvícenství a moderní
pedagogiky byl Stanisław Konarski. Filozof Józef Maria Hoene-Wroński zavedl
známý pojem "mesianismus", v Krakově se narodil filozof Roman Ingarden.
Významným jazykovědcem 19. století byl Jan Niecisław Baudouin de Courtenay, ve
20. století myšlení o jazyce silně ovlivnil filozof Alfred Korzybski. Filozof
Leszek Kołakowski byl ctěn jako velký znalec marxistického myšlení. Polský rodák
Leonid Hurwicz získal Nobelovu cenu za ekonomii. Ludvík Lazar Zamenhof vytvořil
nejúspěšnější umělý jazyk - esperanto. Ve Włocławku se narodil německy píšící
literární teoretik Marcel Reich-Ranicki. Významným divadelním teoretikem byl
Jerzy Grotowski.

Roku 1951 bylo několik vědeckých institucí po francouzském vzoru sloučeno pod
centralizovanou Polskou akademii věd.

Školský systém po reformě z roku 1999 stanoví povinnou školní docházku do
základní školy (6 let) a gymnázia (3 roky). Poté se může žák přihlásit na
lyceum, technikum nebo učiliště, z lycea se zpravidla hlásí na vysoké školy.

Největší vysokou školou je Varšavská univerzita, založená roku 1816, mnohem
starší je však Jagellonská univerzita v Krakově, založená roku 1364 (po
Univerzitě Karlově je tak druhou nejstarší ve střední Evropě). Studium na
veřejných školách je bezplatné. Zajímavostí z dějin polské vzdělanosti je
zřízení Komise národního vzdělání v roce 1773, považované za první ministerstvo
osvěty v dějinách.

Adam Malysz a Kamil Stoch učinili z Polska světovou velmoc ve skocích na lyžích.
Dvě zlaté ze dvou olympiád přivezla běžkyně na lyžích Justyna Kowalczyková.
Nejúspěšnější polskou tenistkou je Agnieszka Radwańská. Hvězdou nejúspěšnější
polské fotbalové generace byl Zbigniew Boniek, k pilířům slavného
reprezentačního mužstva 70. a 80. let patřil i Grzegorz Lato. K legendám patří i
Ebi Smolarek a Jerzy Dudek. Několik posledních let vyhrává anketu fotbalista
roku jednoznačně Robert Lewandowski. Prvním Polákem ve formuli 1 se stal Robert
Kubica, podařilo se mu vyhrát jeden závod, dvanáctkrát stát na stupních vítězů a
v roce 2008 skončit na celkovém 4. místě. Čtyři zlaté olympijské medaile má
chodec Robert Korzeniowski, tři sprinterka Irena Szewińská. Nejúspěšnějším
polským šachistou je Miguel Najdorf, slavnými šachisty byli i Johannes Zukertort
či Samuel Reshevsky. Současnými známými sportovci jsou například Lukasz
Fabianski (fotbal), Marcin Gortat (basketbal), Jerzy Janowicz (tenis), Jarosław
Hampel a Tomasz Gollob (plochá dráha) nebo Tomasz Adamek (box).

Od roku 1928 se každoročně koná cyklistický závod Kolem Polska. V roce 1948 se
poprvé jel Závod míru z Varšavy do Prahy a postupně se z něj stal největší
cyklistický závod Východní Evropy. V roce 2011 byl ve Varšavě otevřen Národní
stadion.



https://cs.wikipedia.org/wiki/Praha

Praha je hlavní a současně největší město České republiky a 15. největší město
Evropské unie. Leží mírně na sever od středu Čech na řece Vltavě, uvnitř
Středočeského kraje, jehož je správním centrem, ale jako samostatný kraj není
jeho součástí. Je sídlem velké části státních institucí a množství dalších
organizací a firem. Sídlí zde prezident republiky, parlament, vláda, ústřední
státní orgány a jeden ze dvou vrchních soudů. Mimoto je Praha sídlem řady
dalších úřadů, jak ústředních, tak i územních samosprávných celků; sídlí zde též
ústředí většiny politických stran a centrály téměř všech církví, náboženských a
dalších sdružení s celorepublikovou působností registrovaných v ČR.

Do dnešní podoby se Praha vyvíjela jedenáct století. Coby historická metropole
Čech byla v minulosti sídelním městem českých knížat a králů, římsko-německých
císařů a hlavním městem Československa. V současnosti se rozkládá na území 496
čtverečních kilometrů a má přes 1,2 milionu obyvatel, v pražské metropolitní
oblasti o rozloze 4983 km² žijí 2 miliony obyvatel.

Zároveň je Praha také vysoce ekonomicky vyspělým a bohatým regionem s výjimečně
vysokou životní úrovní, přičemž tímto vyniká nejen nad české, ale i nad evropské
standardy. Podle statistik Eurostatu je devátým nejbohatším regionem v Evropě.
HDP na obyvatele v Praze dosahuje 171 % průměru celé Evropské unie (HDP na
obyvatele ČR dosahuje pouze 80 %). V Praze sídlí celkem 12 univerzit (vysokých
škol univerzitního typu).

Praha je všeobecně považována za jedno z nejkrásnějších měst v Evropě.
Historické centrum města s jedinečným panoramatem Pražského hradu, největšího
hradního komplexu na světě, je památkovou rezervací UNESCO. Právě historické
jádro města a mnohé památky přilákají ročně miliony turistů ze zemí celého
světa. V roce 2012 navštívilo Prahu 6 547 700 turistů, je to tedy páté
nejnavštěvovanější město Evropy, po Londýně, Paříži, Istanbulu a Římu.

Od roku 1920 je oficiálním názvem města Hlavní město Praha, předtím od roku 1784
Královské hlavní město Praha.

V jiných jazycích jméno obvykle zní Praga (latina, většina románských a
slovanských jazyků), Prag (němčina) nebo Prague (angličtina a francouzština),
kde se zachovala dřívější výslovnost s g; viz také rámeček „v jiných jazycích“.

Samotné jméno Praha vyvolává nejvíce diskuzí, které zřejmě nebudou nikdy
uzavřeny. Různé hypotézy jsou obvykle zdůvodňovány jazykovědnými konstrukcemi
nebo archeologickými nálezy.

Název se běžně odvozuje od slova práh. Podle této nejuznávanější teorie je Praha
pojmenována po říčním prahu, tj. brodu, který se nacházel někde pod dnešním
Karlovým mostem. Přes tento brod přecházeli lidé přes řeku. Protože se město
začalo rozrůstat právě nad tímto brodem, tedy prahem v řece, bylo nazváno Praha.
Dnešní urbanisté se rovněž domnívají, že nejdůležitější a současně nejvíce
charakteristické pro vznik Prahy byly právě říční brody, na rozdíl od říčních
břehů či činností prováděných v okolí řeky.

Podle jiných vysvětlení bývá pojmenování spojováno také jednak s pražením
(opracováním ohněm) ať už obilí, kovů nebo lesa, a jednak s vyprahlým návrším,
ostrohem nad brodem, na kterém byl postaven Pražský hrad, tedy na takzvané
prazje, což je označení pro sluncem vyprahlé místo či označení pro takovou půdu
samotnou.

Pověst o založení Prahy název vysvětluje tím, že kněžna Libuše nechala založit
město tam, kde osadník uprostřed lesa tesal práh ke svému srubu.

Na území dnešní Prahy sídlila v předhistorické době řada nejrůznějších kmenů –
poslední nálezy u Křeslic datují zdejší osídlení do doby před sedmi tisíci lety
(jde o kulturu s lineární – dříve volutovou – keramikou). Okolo 200 let
př. n. l. bylo na místě Závist založeno sídliště Keltů (Bojové). Kolem oblasti,
kde nyní stojí Praha, zmiňuje Ptolemaiova mapa (2. století) germánské město s
názvem „Casurgis“. Během stěhování národů v 6. století, začali osídlovat
pražskou kotlinu Slované.

Podle legendy byla Praha založena v 8. století českou kněžnou a věštkyní Libuší
a jejím manželem Přemyslem, zakladatelem dynastie Přemyslovců. Legenda říká, že
Libuše vyšla na skalnatý útes vysoko nad Vltavou a prorokovala: „Město vidím
veliké, jehož sláva hvězd se bude dotýkat.“ Na místě nařídila vystavět hrad a
město nazvala Praha.

Důležitým kultovním místem se stal ostroh nad řekou Vltavou, kde nechal kníže
Bořivoj postavit koncem 9. století druhý křesťanský kostelík v Čechách,
zasvěcený Panně Marii. Za vlády Bořivojova syna Spytihněva I. na počátku 10.
století byla celá plošina ostrohu obehnána obranným valem a vznikl zde knížecí
palác. Tak byly položeny základy Pražského hradu, kam přesídlil kníže se svojí
družinou z Levého Hradce. Praha se stala centrem rodícího se českého státu.
Z Pražského hradu a dalších hradišť ve středních Čechách začali přemyslovští
vládci spravovat okolní území, kde si postupně podřídili místní obyvatele a
přiměli je k odvádění dávek. Existence knížecího hradu přivedla do jeho podhradí
řemeslníky a obchodníky – začalo se rodit středověké město.

Počátkem 12. století byla Praha kvetoucím městem, nad nímž se vznosně vypínal
knížecí Hrad. „Tam žijí Židé mající plno zlata a stříbra, tam jsou ze všech
národů nejbohatší kupci, tam jsou nejzámožnější peněžníci, tam stojí tržiště a
něm plno kořisti…“, napsal kdosi neznámý o Praze. Kupec Ibrahim Ibn Jakob napsal
již v 10. století o Praze, že je to „město z kamene“, což bylo ve své době
znakem spíše bohatých měst. Tehdejší Praha se rozkládala na území dnešního
Starého Města. Pojmenování Starší – respektive latinsky Maior, to znamená také
Větší – Město pražské získala poté, co Přemysl II. Otakar udělil roku 1257
magdeburská městská práva pražskému podhradí, osídlenému již minimálně od 10.
století. Tak vzniklo Menší Město pražské – Malá Strana. Příliv řemeslníků a
kupců do obou měst sílil, zvláště když se v době panování Karla IV. Praha stala
císařskou residencí a císař zamýšlel učinit z ní hlavní město Svaté říše římské.
Prostor vymezený hradbami pražských měst však začal být pro početné příchozí
brzy příliš těsný, a tak panovník přistoupil k velkorysému podniku – v roce 1348
založil Nové Město pražské a vytyčil pro ně rozsáhlé území rozprostírající se
mezi Vyšehradem, Poříčím a Starým Městem. To bylo postupně zaplňováno
měšťanskými domy, prostornými tržišti, zahradami, nádhernými stavbami kostelů a
klášterů. Velikostí a nádherou mohla Praha této doby soupeřit s nejslavnějšími
městy Římem, Florencií, Paříží, Kolínem, napsal o sídelním městě Karla IV.
František Palacký. V době Karlově ovšem byla většina jím založených kostelů jen
rozestavěna. Bohatým italským městům jako Řím, Florencie, Benátky se nemohla
rovnat.[zdroj?] Tehdy Praha sice patřila mezi největší města v Evropě a stala se
rozlohou třetím největším v celé Svaté říši římské, ale počet obyvatel Prahy byl
tehdy ovšem menší než v Římu, Benátkách, Janovu, Florencii, Milánu, Cařihradu,
Paříži či Londýně.

K prvnímu pokusu o sjednocení Starého a Nového Města došlo v roce 1518 na popud
staroměstských měšťanů vedených Janem Paškem z Vratu. Roku 1523 král Ludvík
Jagellonský potvrdil sjednocenou městskou radu, a tak spojení pražských měst
legalizoval. Jednotná Praha však byla již roku 1528 znovu rozdělena.

Sjednotit pražská města natrvalo do jednoho správního celku se podařilo až roku
1784 za vlády císaře Josefa II. Královské hlavní město Praha pak tvořilo Nové a
Staré Město pražské, Malá Strana a Hradčany. Postupně byl připojen Josefov,
Vyšehrad a Holešovice.

Na konci 19. století byla Praha již industrializovaným, rychle se rozvíjejícím
městem se železnicí a továrnami, které bylo největší v českých zemích. Roku 1893
byla zahájena pražská asanace, která zasáhla Josefov a Podskalí; začaly se
rozvíjet elektrické dráhy, k městu se v roce 1901 připojila Libeň.

Na konci první světové války byla vyhlášena nezávislost českého státu, ke
kterému se vzápětí připojilo Slovensko. V Praze docházelo k ničení symbolů
rakouského mocnářství. Přitom byly zničeny nebo odstraněny i některé památky,
jako byl například Mariánský sloup na Staroměstském náměstí a pomník maršála
Václava Radeckého (socha byla umístěna v Lapidáriu Národního muzea na Výstavišti
a pomník nahrazen - později rovněž odstraněným - pomníkem Ernesta Denise) na
Malostranském náměstí nebo socha císaře a krále Františka I. na Smetanově
nábřeží, kam se v roce 2003 vrátila.

Jako hlavní město nově ustanoveného Československa byla Praha i nadále
modernizována a rozšiřována. Roku 1922 byla založena Velká Praha, do které byla
zahrnuta všechna předměstí včetně do té doby samostatných měst jako Královské
Vinohrady, Nusle nebo Košíře. Praha, v niž vedle sebe žilo české, německé a
židovské obyvatelstvo, se stala pozoruhodným kulturním centrem. Historizující
styl, v němž bylo postaveno např. Národní divadlo, pseudogotické chrámy sv.
Prokopa na Žižkově a sv. Ludmily na Náměstí Míru, či přestavěna vyšehradská
bazilika, rázně odvrhla secese přelomu století (Obecní dům, nová budova Hlavního
nádraží, Hotel Central v Hybernské ulici, Petřínská rozhledna a Průmyslový palác
v Holešovicích, Husův pomník na Staroměstském náměstí). Desetileté secesní
období přerušila první světová válka. Na konci dvacátých let 20. století se
začal v architektuře projevovat funkcionalismus; byla také dostavěna gotická
Katedrála svatého Víta. V září 1929 (za prezidenta T. G. Masaryka a arcibiskupa
Františka Kordače, jak je uvedeno nad klenbou triumfálního oblouku chóru dómu)
byla dokončena dostavba katedrály a slavnostně otevřena u příležitosti
tisíciletí zavraždění svatého Václava.

Světově unikátní je architektura kubistická – jedině v Praze přešel kubismus
z malířských pláten do architektury (Pavel Janák, Josef Gočár, Josef Chochol),
ambiciózním plánem bylo založení kubistického sídliště na Vyšehradě.

Od 15. března 1939 byla Praha hlavním městem Protektorátu Čechy a Morava.
Kulturní život byl ochromen; po incidentu, jehož obětí byl student Jan Opletal,
byly zavřeny vysoké školy a předáci studentů popraveni. Během druhé světové
války byli z Prahy deportováni do koncentračních táborů příslušníci tzv.
„méněcenných ras“, tedy zejména židovské a cikánské (dle tehdejšího označení)
obyvatelstvo. Běžné byly popravy a věznění odpůrců nacistického režimu.
Nechvalně proslulou se v této souvislosti stala například úřadovna gestapa
v Petschkově paláci nebo střelnice v Kobylisích. Režim dále zesílil represe po
úspěšném atentátu na zastupujícího říšského protektora Reinharda Heydricha
v květnu 1942, po kterém byly vyhlazeny vesnice Lidice a Ležáky. 5. května 1945
vypuklo Pražské povstání, při kterém zahynulo kolem 7400 lidí z řad spojenců a
civilistů a na 1000 vojáků nacistické armády. Podle dohod mezi spojenci
z protihitlerovské koalice ovšem musela americká armáda zůstat stát 6. května
u Plzně, zatímco Rudá armáda dorazila do Prahy až 9. května. Pražskému povstání
významně pomohli Vlasovci, kteří byli po válce vydáni do Sovětského svazu. Po
skončení války byli téměř všichni pražští Němci z Prahy vysídleni.

Válečné škody na pražské zástavbě byly minimální; plánovanou likvidaci města už
nemohl v té době oslabený a ustupující nacistický režim provést, k vážnějšímu
poškození tedy došlo pouze za trojnásobného bombardování americkými letadly na
konci války: 15. listopadu 1944 v Holešovicích, 14. února 1945 zejména v Novém
Městě, Nuslích, na Vinohradech a 25. března 1945 na strategické cíle ve
Vysočanech, Libni a Kbelích. Výraznými stavbami, které vznikly jako náprava
válečných škod, jsou věže kláštera v Emauzích nebo novější Tančící dům.

Po druhé světové válce začala vznikat první sídliště, a to napřed v období tzv.
první dvouletky (1946–1948). V únoru 1948 se chopila moci Komunistická strana
Československa. Výstavba sídlišť začala v padesátých letech a výrazně se
urychlila v 60. letech. Původní zástavba byla někde nahrazena panelovými domy.
V letech 1960, 1968, 1970 a 1974 bylo k Praze připojeno dalších celkem více než
60 obcí. V roce 1968 do Prahy vtrhla vojska Varšavské smlouvy (SSSR, Polska,
Maďarska, Bulharska a NDR) a zahájila okupaci, která trvala až do sametové
revoluce. V 60. a 70. letech se zmodernizovaly důležité dopravní stavby jako
letiště a hlavní nádraží, začalo se budovat metro a takzvaný ZÁKOS – systém
kapacitních městských komunikací, z nichž jedna oddělila Národní muzeum od
Václavského náměstí. Na protest proti potlačování svobod a pasivnímu přístupu
veřejnosti po okupaci Československa armádami států Varšavské smlouvy se tam 16.
ledna 1969 upálil Jan Palach. Pro obyvatele byla na zelených loukách okolo Prahy
budována panelová sídliště (největší z nich je Jižní Město).

Postupující ekonomický úpadek země zasáhl i Prahu, což se projevilo v zanedbaném
vzhledu města i ve zhoršování služeb. Praha se stala centrem sametové revoluce,
která ukončila mocenský monopol komunistické strany.

Soubor:Mrakodrapy v praze.jpg|Pražské Mrakodrapy (Pankrácká pláň Zavedení
standardních vztahů se západoevropskými zeměmi otevřelo Prahu ještě více
turistice. Rozvoj soukromého vlastnictví a podnikání se nakonec projevil ve
zkvalitnění služeb a také v opravě chátrajících budov v samém historickém jádru
města.

Individuální automobilová doprava, která před rokem 1990 nebyla tak intenzivní
jako v mnohých městech západní Evropy, rychle rostla, a to vedlo k rychlému
zhoršení dopravní situace ve městě. Poklesl rovněž i počet cestujících MHD.

Praha leží mírně na sever od středu Čech. Centrum se rozkládá v údolí Vltavy a
jejích přítoků. Jejich erozní činnost vymodelovala členitý reliéf, nejnižším
bodem je hladina Vltavy u Suchdola (177 m n. m.), nejvyšším pak nevýrazný vrch
Teleček mezi Sobínem a Chrášťany (399 m n. m.). V centru je výrazný vrchol
Petřín (327 m n. m.) s Petřínskou rozhlednou z roku 1891, strmě se zdvihající od
Vltavy.

Z hlediska geomorfologického členění náleží většina rozlohy hlavního města
k celku Pražská plošina a jen menší díl na severovýchodě spadá do Středolabské
tabule (Březiněves, Letňany, Čakovice, Miškovice, Vinoř, Prosek, Kbely,
Satalice, Horní Počernice a Klánovice). Na samý jih města pronikají svými
výběžky další dva celky – niva při ústí Berounky (Lipence, Zbraslav, Lahovice,
Radotín) náleží k Hořovické pahorkatině, zatímco Brdská vrchovina zasahuje svým
nejzazším koncem mezi Baněmi a Točnou až na pravý vltavský břeh (skupina vrchů
Čihadlo, Šance a Hradiště).

Podnebí v Praze je mírné, teplejší než na jiných místech ve stejné zeměpisné
šířce (50° s.š.) – např. v kanadském Winnipegu činí v zimě průměrná denní
teplota –12 °C, noční –20 °C. Způsobuje také občasný silný vítr, jeho průměrná
rychlost je 5 m/s (14 km/h). Větry ale ne vždy vanou ze západu.

Průměrný roční úhrn srážek za roky 1961–1990 ze stanice Praha-Ruzyně byly
526,6 mm, z toho nejvíce napršelo v květnu (78 mm) a nejméně v lednu a únoru
(23 mm). Za roky 2000–2007 bylo průměrně ročně 160 dnů deštivých. Ročně je zde
přibližně 60 zasněžených dnů, nejvíce v lednu, kde průměrná výška sněhu je 5 cm.
Průměrně je zde ročně přes 1600 slunečných hodin (5 hodin denně). Nejvíce
slunečných hodin je v červnu (230, za den 8,5) a nejméně v prosinci (38, za den
1,5).

Průměrná roční teplota se pohybuje okolo 8,5 °C. V nejchladnějším měsíci lednu
je průměrná denní teplota 1 °C, noční –3 °C. V nejteplejším měsíci červenci je
průměrná denní teplota 24 °C, noční 13 °C. Ročně je okolo 100 mrazivých dnů a
30 ledových dnů. Relativní vlhkost vzduchu se celoročně pohybuje mezi 65 až
90 %.

Praha je podobně jako jiná velká města sužována zhoršenou kvalitou ovzduší a
často se zde tvoří smog. Hlavní podíl na znečištění má prašný spad (tzv. lehký
polétavý prach s částicemi do velikosti 10 mikrometrů), dále pak také zvýšená
koncentrace oxidů dusíku, v letních měsících také přízemního ozónu. Největší
koncentrace škodlivin byla naměřena ve čtvrtích u průmyslových podniků a
především ve stopě hlavních silničních tahů (Pražský a Městský okruh + jejich
radiály): na Novém Městě, Smíchově, Pankráci, Roztylech, Uhříněvsi, Vysočanech.
Míra škodlivin je pravidelně kontrolována, nicméně například při požáru tržnice
v Libuši nebyli občané o jejich zvýšeném obsahu v ovzduší informováni.

Praha je v porovnání se zbytkem ČR výrazně bohatším regionem a svojí ekonomickou
silou a převyšuje evropský průměr (v roce 2011 se ve studii Eurostatu umístila
jako 9. nejbohatší region v Evropě a druhý nejbohatší region ve střední a
východní Evropě, před ní se umístila jenom Bratislava).

Hrubý domácí produkt v pražském kraji obnášel roku 2002 kolem 620 miliard Kč
(tzn. 25,7 % celkového HDP v tržních cenách; v přepočtu na hlavu to činí 226 %
celorepublikového průměru).

Praha dlouhodobě vykazuje, v porovnání se zbytkem ČR, výrazně nižší podíl obecně
ekonomicky neaktivních jedinců i nezaměstnaných. Míra zaměstnanosti se v Praze
pohybuje kolem 60 %, v porovnání s 55 % v celé ČR, míra nezaměstnanosti se potom
v Praze pohybuje kolem 2–3 %, v porovnání s 6-9 % v celé ČR.

V Praze jsou také běžné výrazně vyšší mzdy, než ve zbytku ČR. Medián hrubých
měsíčních mezd činil v roce 2009 v Praze 28 386 Kč, kdežto v celé ČR jen 22 229
Kč.

Velice znatelné je také zaměření ekonomické činnosti v Praze na oblasti služeb a
další činnosti terciérního sektoru, který zaměstnává asi 80 % ekonomicky
aktivních Pražanů, v porovnání s celou ČR, kde terciérní sektor zaměstnává pouze
58 % ekonomicky aktivních. Analogicky obrácená je situace v průmyslovém
(sekundárním) a zemědělsko-těžebním (primárním) sektoru, které v Praze
zaměstnávají 20 % respektive 0 % ekonomicky aktivních obyvatel, kdežto v celé ČR
39 %, respektive 3 %.

Specifický pro Prahu je také zvýšený podíl ekonomicky aktivních jedinců, kteří
v Praze nebydlí, ale za prací do Prahy cestují. Z celkového počtu ekonomicky
aktivních v Praze jich v Praze také sídlí asi 81 %, kdežto 19 % jedinců do Prahy
za ekonomickými aktivitami cestuje (z toho nejvýznamnější je skupina obyvatel
Středočeského kraje, kteří tvoří 13 % všech pracujících v Praze). Obráceně ale
96 % Pražanů má svoje ekonomické aktivity soustředěné v Praze a pouze 4 %
Pražanů za nimi cestuje mimo Prahu.

Praha měla ke dni 1. ledna 2016 celkem 1 267 449 obyvatel, evidováno k trvalému
pobytu jich bylo 1 288 147. Je 15. největším městem Evropské unie.

Roku 2011 žilo v Praze 613 738 mužů a 655 058 žen. Průměrný věk všech obyvatel
činil 41,2 let, u mužské části pak 39,7 let, u ženské části 42,7 let.

V roce 2011 do Prahy dojíždělo za prací a studiem 217 686 lidí, převážně ze
Středočeského kraje.

Ve městě je několik romských komunit, podíl Romů v populaci je nižší než průměr
v ČR (při sčítání lidu v roce 2001 bylo procento uvedené romské národnosti
poloviční proti celorepublikovému průměru, nižší je pouze v Kraji Vysočina).
Podle výzkumu pro MPSV a ESF z roku 2006 je v Praze šest sociálně vyloučených
romských lokalit s odhadovaným počtem obyvatel přes 9 000, nacházejí se ve
čtvrtích Smíchov, Žižkov, Libeň, Karlín, Černý Most a Harfa. Dle sčítání
pražského magistrátu z roku 2007 se ve městě pohybuje zhruba 2000 bezdomovců.

Praha má vysokou míru počtu přistěhovalých i počtu vystěhovalých. Mezi
přistěhovalými je výrazně vysoký podíl cizinců. Pražané se vystěhovávají nejvíce
do Středočeského kraje, konkrétně okresů Praha-východ a Praha-západ, kde vzniká
metropolitní oblast Prahy. Ta má přibližně 200 000 obyvatel a neustále roste. Je
nejrychleji rostoucím místem v ČR.

V minulosti v Praze žilo velice heterogenní obyvatelstvo – vedle Čechů Němci a
Židé; ve středověku a raném novověku také Italové. Architektonické památky
italského původu tvoří velkou část Malé Strany, židovského několik budov, které
se zachovaly po asanaci Josefova, ale i synagogy mimo centrum města; Jubilejní
synagoga na Novém Městě, synagoga na Smíchově a na Palmovce aj. V roce 1880 byla
obcovacím jazykem 86,2 % obyvatel Prahy čeština a 13,7 % pak němčina. V roce
1920 se k česko-slovenské národnosti přihlásilo 94,2 % obyvatel Prahy, 4,6 % k
německé a 0,9 % k židovské.

Od poloviny 90. let v Praze opět stoupá počet cizinců. V roce 2001 žilo v Praze
61 477 cizinců, v roce 2012 pak již 162 715, když tvořili 13 % obyvatelstva. Na
Prahu a Středočeský kraj připadá více než polovina z celkového počtu cizinců v
ČR. K 31.12. 2012 v Praze žilo okolo 170 tisíc cizinců, z toho: 45 333 občanů
Ukrajiny, 26 281 občanů Slovenska, 21 098 občanů Ruska, 11 277 občanů Vietnamu a
z jiných zemí.

Praha je kulturní metropolí celé České republiky, Evropské město kultury 2000.
Působí zde desítky muzeí, galerií, divadel, kin a nejrůznějších kulturních
institucí. Národní galerie v Praze spravuje největší sbírku výtvarného umění v
Česku. Ve stálé expozici Veletržního paláce jsou díla světových umělců jako
např. Mucha, Picasso, Monet nebo Van Gogh.

Pražský magistrát vynakládá na kulturu ročně stamilionové částky; způsob
přerozdělování finančních prostředků však v letech 2007–2008 ohrozil především
některá menší divadla, a stal se tak předmětem ostrých sporů.

V roce 2011 proběhl projekt Praha – město literatury, jenž měl za úkol podpořit
vnímání Prahy jako místa, které podporuje četbu a zájem o literaturu. Jedním
z cílů pak bylo získání titulu UNESCO kreativní město literatury. V rámci
projektu např. bylo po Praze rozmístěno několik reproduktorů ve tvaru ptačích
budek, z nichž byly pouštěny audioknihy českých autorů.

Praha díky je své bohaté historii významným světovým kulturním centrem a po
Londýně, Paříži, Římě, Madridu a Berlínu je šestým nejnavštěvovanějším městem
Evropy.[zdroj?] Neobyčejné množství a koncentrace dochovaných architektonických
památek je mimo jiné zapříčiněno relativně minimálním poškozením za druhé
světové války (na rozdíl od mnoha ostatních evropských velkoměst). Pražská
památková rezervace (PPR) zahrnuje městské části s největší koncentrací památek.
S rozlohou 8,66 km2 patří mezi největší rezervace svého druhu na světě. Na území
Prahy je celkem 37 národních kulturních památek (z toho 28 na území PPR).

Následující seznam uvádí pouze nejvýznamnější památky. Více objektů je uvedeno
na stránce Seznam pražských památek. Kurzivou zvýrazněné objekty jsou národními
kulturními památkami.

Praha se vyznačuje mimořádnou koncentrací malých i velkých divadelních scén.
V nejvýznamnějším Národním divadle, jehož novorenesanční budova a výzdoba je
symbolem českého vlastenectví 19. století, působí stálé soubory činohry, opery a
baletu; ty vystupují střídavě také v klasicistním Stavovském divadle, v němž se
na konci 18. století uskutečnily premiéry Mozartových oper Don Giovanni a La
clemenza di Tito. Mezi činoherními scénami dále vyniká Divadlo na Vinohradech.
Prestižní hudební scénou je pražská Státní opera (původně pražská německá scéna)
a také Dvořákova síň Rudolfina, sídla České filharmonie. Světově známé je také
divadlo Laterna magika.

Mezi menší scény patří mj. Divadlo Na zábradlí, Divadlo v Dlouhé, Dejvické
divadlo či dnes již legendární Semafor a divadlo Járy Cimrmana. Kromě toho má
Praha množství muzikálových a zábavných divadel (největší z nich je Hudební
divadlo Karlín) a dalších komerčních scén, které se zaměřují např. na černé
divadlo a žijí především z cestovního ruchu.

V Praze jsou stovky restaurací a barů a především hospod s dobrým českým pivem.
Malá Strana, Staré Město, Žižkov nebo například i Nusle jsou plné dobrých
hospod, z nichž mezi nejznámější patří U Pinkasů, U Vejvodů, U Tygra, U Hrocha,
U Kalicha, U Bansethů a další. Slavná je také restaurace, která si vaří vlastní
pivo – U Fleků.

Praha v posledních letech nabízí také více kvalitních restaurací vedených
zkušenými šéfkuchaři. Úroveň gastronomie vzrůstá a již druhá pražská restaurace
se může pyšnit hvězdičkou Michelin. Praha též každoročně na jaře pořádá[zdroj?]
festival jídla – Prague Food Festival a festival piva – Český pivní festival.

Fotografové zachycovali pohledy na architektonicky proslavené lokality jako jsou
Vyšehrad, Staré město, Pražský hrad, ale také výjevy všedního života ve městě.
Do dvacátých let 20. století zde působili umělci jako například Rudolf
Bruner-Dvořák, Jan Srp, Jaroslav Petrák, Josef Fiedler nebo František Krátký.
Fotografem druhé poloviny 19. století s mezinárodním věhlasem byl František
Fridrich (1829–1892), který v září 1856 uspořádal v Praze první autorskou
fotografickou výstavu v historii české fotografie. Byl největším vydavatelem
fotografických pohlednic v zemi, vysokou dokumentární hodnotu mají jeho pohledy
na tehdejší pražskou zástavbu, dnes už v nejednom případě asanovanou, či
fotografie z různých společenských událostí. K jeho nejstarším pražským snímkům
patří záběry z Hospodářsko-průmyslové výstavy na Rohanském ostrově v roce 1864,
k těm nejvýznamnějším z posledního období zase cyklus fotografií rozestavěného,
pak požárem zničeného a opět vystavěného Národního divadla z let 1880 až 1882
nebo právě dokončená stavba Rudolfina z roku 1885. Někdy od roku 1870 vedl
František Fridrich kromě ateliéru v Michalské ulici ještě vlastní fotografický
obchod na nároží Příkopů a Havířské ulice. V roce 1875 svůj fotoateliér pronajal
malíři a vyučenému daguerrotypistovi Janu Malochovi (1825–1911), který u něj
mimochodem v šedesátých letech pracoval, a sám si zřídil nový ateliér na
tehdejší Ferdinandově, dnešní Národní třídě (dnes je tu kavárna Louvre).
Piktorialista Vladimír Jindřich Bufka pracoval v ateliéru J. Langhanse v Praze a
fotografoval večer, v dešti nebo v protisvětle. Jeho znalost fotografických
technik mu umožňovalo provádět obtížné záběry, ve střední Evropě patří tyto
práce k prvním svého druhu. Byl tvůrcem stylizovaných děl náročnými technikami
gumotisku a barevného gumotisku, které v té době byly velmi inovativní.
Inspiroval se z různých slohů a stylů: impresionismu a postimpresionismu,
secese, symbolismu a dekadence, kubismu, futurismu nebo art deco.

Jan Kříženecký se po studiích architektury stal revidentem stavebního úřadu
města Prahy. Díky své zálibě ve fotografování byl městským archívem požádán
o fotodokumentaci starých a historicky cenných domů, ulic a dalších památek pro
jejich soupis. Celkem tak pořídil v letech 1902–1915 asi čtyři tisíce fotografií
staré Prahy. Byl členem Klubu fotografů amatérů v Praze a na fotografické
výstavě v roce 1897 vynikly jeho snímky soch z Karlova mostu a fota staveb
z dalších českých měst.

Dalším významným pražským fotografem byl Josef Sudek, který Prahu fotografoval
po celý svůj život. Již na začátku roku 1916 sestavil malé album 156
originálních záběrů Prahy na formátu 3,5×5 cm. V období 1922–1927 žil na pražské
Invalidovně, kde vznikl cyklus Z Invalidovny (1922–7), který připomíná žánrové
malířství 19. století a impresionismus. V letech 1927–1928 fotografoval dostavbu
katedrály svatého Víta a roku 1928, k 10. výročí založení republiky, vydal album
15 originálních fotografií s názvem Svatý Vít. Vlastnil fotografický ateliér na
Újezdu čp. 30, od roku 1958 působil v bytě přízemí domu na Úvoze, který používal
do své smrti. Dnes se v objektu nachází Galerie Josefa Sudka.

Profesor a národní umělec Karel Plicka Prahu fotografoval v mnoha obměnách. Mezi
lety 1939–1945 pracoval ve Státním fotoměřickém ústavu s náplní fotografické
dokumentace Prahy. V knize Praha ve fotografiích K. P. (1940) nachází
v nadčasovém monumentalizujícím pohledu harmonii a krásu v architektonických
klenotech minulosti; publikace zároveň výrazně posilovala národní povědomí
v době okupace.

V Praze se pravidelně konají fotografické festivaly a výstavy. Z uměleckých akcí
jsou to například Prague Photo, Prague Biennale Photo, Digiforum nebo Festival
Fotograf. Výstavy se konají v řadě fotografických galerií jako jsou například
Galerie Leica, Galerie Langhans nebo Galerie Josefa Sudka. Některé vybrané
výstavy věnuje fotografii Centrum současného umění DOX nebo Galerie Rudolfinum.

Praha je hlavním městem České republiky a jako taková je pravidelným sídelním
městem jejích ústředních orgánů. Navíc je už od 24. listopadu 1990 de facto opět
statutárním městem, má však specifické postavení obce i kraje zároveň. Netýká se
jí zákon o obcích (č. 128/2000 Sb.) a zákon o krajích (č. 129/2000 Sb.), nýbrž
zvláštní zákon o hlavním městě Praze (č. 131/2000 Sb.), který se zmiňuje o jejím
statutu, ale mezi statutární města ji nepočítá. Praha vydává pro své území
vlastní právní předpisy, vyhlášky i nařízení, které publikuje ve Sbírce právních
předpisů hlavního města Prahy. V Praze zároveň sídlí i správní instituce
Středočeského kraje.

Do roku 1949 byly správní obvody až na jednu výjimku z roku 1947 tvořeny jedním
nebo více celými katastrálními celky, bývalými obcemi či městy. Od roku 1949
došlo k zásadní změně správního členění. Od té doby hranice mnoha městských
obvodů, správních obvodů a městských částí jsou nezávislé na hranicích
katastrálních území a některá katastrální území jsou tak rozdělena do více
správních a samosprávných částí města. Katastrální území (například Vinohrady,
Smíchov) jsou nadále rozhodující zejména pro evidenci pozemků a nemovitostí a
označování domů. Praha je složena ze 112 katastrálních území různé velikosti,
charakteru i významu.

Centrum města: Staré Město, Nové Město, Josefov, Malá Strana, Hradčany, Vyšehrad

Velké čtvrti poblíž centra: Smíchov, Vinohrady, Nusle, Vršovice, Žižkov, Karlín,
Libeň, Vysočany, Holešovice, Bubeneč, Dejvice, Braník

V roce 1960 bylo zřízeno deset městských obvodů na úrovni okresů a tyto obvody,
rozšířené o nově přidružené obce, platí podle zákona o územním členění státu
dodnes. Původně byly i správními a samosprávnými obvody. Obyvatelé většiny území
obvodů podléhali přímo obvodnímu národnímu výboru (později obvodnímu úřadu),
v později připojených obcích však zůstaly jako mezičlánek místní národní výbory
(místní úřady), které zároveň spadaly i pod působnost příslušného obvodu.

Praha má 57 samosprávných městských částí, které jsou spravovány voleným
zastupitelstvem a dále radou, starostou a úřadem městské části. Úřady některých
městských částí měly již od ustavení městských částí svěřeny některé
z působností státní správy i pro další městské části.

Od 1. července 2001 byla tato úroveň působností v celé Praze rozdělena do 22
správních obvodů – uvádí-li se v mapách nebo textu v souvislosti s Prahou
spojení „správní obvod“, je tím nejčastěji míněn správní obvod této působnosti a
úrovně. Od 1. ledna 2002 je názvem těchto 22 městských částí slovo Praha
s příslušnou číslovkou, stejné označení se používá i pro správní obvod jejich
rozšířené působnosti. Některé z těchto 22 městských částí mají tuto působnost
jen pro své území, jiné i pro další městské části.

Území většiny z těchto 22 správních obvodů (všech s výjimkou Prahy 1 až Prahy 3)
však není totožné s územními obvody podle zákona o územním členění státu, které
byly původně (před rokem 1990) i správními obvody a měly i vlastní sbory (ONV).
Vláda i poslanci opakovaně přicházejí s návrhy, aby staré členění bylo zrušeno.

Po roce 1770 byla v monarchii zavedena popisná čísla domů. Po sloučení čtyř
pražských měst (1784) byly počínaje 27. říjnem 1787 v Praze zavedeny oficiální
názvy ulic jako nutný doplněk k domovním číslům, která orientační funkci plnila
hůře než dosavadní domovní znamení. Úředním zavedením byly všechny dosavadní
názvy ulic důsledně poněmčeny a úřední zavádění a schvalování postupně
nahrazovalo spontánní vývoj názvů. V roce 1857 vyšlo císařské nařízení
o pojmenovávání ulic a zavádění domovních čísel podle ulic (dnes nazývaných
orientační čísla). 8. října 1868 se sbor pražských obecních starších usnesl
označit pražské ulice jednotnými německo-českými plechovými tabulemi (a zároveň
stanovil zásadu unikátnosti názvu v rámci města). Na základě tohoto usnesení
byla v Praze ustanovena zvláštní komise pro stanovení názvů ulic a náměstí.
Výsledkem její práce byl „Autentický ukazatel ulic a náměstí i čísel domovních
královského hlavního města Prahy“, který z nařízení městské rady sestavil
ředitel městského archivu Karel Jaromír Erben. V nově připojených Holešovicích
byly umístěny jen české názvy, v roce 1893 se jednojazyčné tabulky v českých
národních barvách začaly objevovat i v samotné Praze. Po soudních sporech bylo
20. dubna 1894 vyhláškou rozhodnuto o nahrazení dvojjazyčných tabulí českými
v celé Praze. 1. října 1898 správní soud rozhodnutí definitivně potvrdil. V celé
Praze se používají smaltované červenobílé tabule s názvy ulic jednotného vzoru,
popisná čísla domů jsou tradičně provedena bílým písmem na červených tabulkách a
orientační čísla bílým písmem na modrých tabulkách. V některých městských
částech je orientační systém doplněn též názvy ulic ve formě směrového
dopravního značení nebo speciálními městskými rozcestníky či směrovkami.

Evidenční části Prahy se samostatnými řadami čísel popisných jsou totožné s
katastrálními územími Prahy. Ulice jsou pojmenovány ve všech evidenčních částech
Prahy. Ve většině částí Prahy jsou domům přidělována i čísla orientační; nejsou
přidělena například v částech Běchovice, Benice, Šeberov, Petrovice nebo
Zbraslav.

Přestože je Praha hlavním městem České republiky, vrcholné soudní instituce
sídlí v Brně. V Praze se nachází pouze jeden ze dvou vrchních soudů, ačkoli s
působností vůči téměř celým Čechám, působnost krajského soudu vůči území města
má městský soud, zároveň jde zde ale také středočeský krajský soud. Působnost
okresních soudů vykonává ve městě deset soudů obvodních, jen pro pražské okolí
existují dva klasické soudy okresní.

Praha je hlavním dopravním uzlem v Česku a významnou křižovatkou ve střední
Evropě. Má rozsáhlou dopravní infrastrukturu. Pražský železniční uzel je centrem
dálkové i příměstské osobní dopravy. Velká pražská nákladová nádraží jsou
v útlumu, avšak v Uhříněvsi vzniklo největší kontejnerové překladiště ve střední
Evropě. Letiště Václava Havla (dříve Praha-Ruzyně) je hlavním pražským letištěm.

Veřejná doprava byla zprvu v 19. století zajišťována drožkami a omnibusy, od
roku 1875 vznikala síť koněspřežné tramvaje, kterou od 90. let 19. století
začala nahrazovat elektrická tramvaj. Do roku 1907 soukromé městské dráhy
vykoupilo město. Po neúspěšném pokusu v letech 1908–1909 se od roku 1925
začlenily do městské dopravy i autobusy a od roku 1974 metro. Po roce 2002
nabyly důrazu snahy využít pro městskou a příměstskou dopravu více i železnici.
Doplňkovou roli má od roku 1891 lanovka; po roce 2000 byly obnoveny tři malé
osobní přívozy a zavedeny další.

Metro, tramvaje, autobusy, vlaky, přívozy a lanovka jsou zařazeny do systému
Pražské integrované dopravy. Předplatné jízdné se platí formou nákupu tištěných
kupónů na pevné časové období (měsíční, čtvrtletní, roční) a systémem čipových
karet Lítačka.

Ulice a silnice byly po celou dobu vývoje města postupně upravovány a nové
přistavovány. Hlavními dálkovými silničními tahy využívanými také k příměstské
dopravě jsou dálnice D1 (Brno, Ostrava), D5 (Plzeň), D8 (Ústí nad Labem) a D11
(Hradec Králové). Pro automobily je postupně budován Pražský okruh a Městský
okruh, jehož součástí je i kontroverzní tunelový komplex Blanka. Dostavba obou
okruhů nabírá zpoždění. Automobilová doprava v centru a v přilehlých čtvrtích je
regulována zejména systémem zón placeného stání, především u okrajových stanic
metra jsou zřizována odstavná parkoviště P+R.

Kolem roku 2000 se začala prosazovat koncepce ucelené pražské sítě cyklistických
tras, podél některých ulic či samostatně mimo ulice byly vybudovány stezky pro
cyklisty. Existují různé způsoby, jak zjednodušit pohyb na kole po městě.
Například v roce 2014 v Praze bylo 163 km chráněných tras vedených odděleně od
automobilové dopravy, 41 km cyklopruhů a 20,3 km jednosměrných ulic obousměrných
pro kola.

Osobní vodní doprava má v Praze převážně rekreační a turistický význam.
Radotínský přístav umožňuje nákladní dopravu po Vltavě na labskou vodní cestu,
je využíván sporadicky, zejména pro přepravu sypkých stavebních hmot a
rozměrných nákladů.

Po Praze je pak pojmenován pár mezinárodních vlaků EuroCity společností České
dráhy a Polskie Koleje Państwowe (k r. 2016) v trase Praha - Olomouc - Bohumín -
Katowice - Warszawa a zpět.

Praha je sídlem významných fotbalových týmů AC Sparta Praha, SK Slavia Praha, FK
Dukla Praha, Bohemians 1905, FK Viktoria Žižkov, FK Loko Vltavín a FK Bohemians
Praha. A dále hokejových týmů HC Slavia Praha, HC Sparta Praha a HC Lev Praha.

V Praze se nachází Strahovský stadion, největší stadion na světě, dnes už
využíván jen jako výcvikové centrum fotbalové Sparty. Největší česká
multifunkční hala je O2 arena. Další významný Stadion Letná je domovským
stadionem AC Sparty, moderní Eden Aréna ve Vršovicích sídlem SK Slavie.
Nejvýznamnější tenisový areál Štvanice patří Českému tenisovému svazu, kurty pak
nejstaršímu českému tenisovému klubu I. ČLTK. Největší golfové tréninkové hřiště
v ČR najdeme v Hodkovičkách, další také ve Zbraslavi, Hostivaři, Motole a nově
také na Černém Mostě.

Ke každoročním sportovním událostem také patří Pražský mezinárodní maraton
(PIM), Memoriál Josefa Odložila (mezinárodní atletický mítink), Mystic Sk8 cup
(světový skateboardový pohár) nebo Frisbeer Cup (mezinárodní frisbee turnaj).

V Praze se dá zabruslit na zimních stadionech v Ice Areně v Letňanech, Nikolajce
na Smíchově, stadionu Kobra v Braníku, ZS Hvězda v Praze 6, Malé sportovní hale
Incheba na Výstavišti v Holešovicích a na různých venkovních kluzištích.

Mezi největší bazény a akvaparky v Praze se řadí Plavecký stadion Podolí,
Plavecký areál Šutka, Plavecký stadion Slavia Praha, Aquapark Barrandov,
Aquacentrum Letňany, Koupaliště Motol a PSA Hloubětín, který je jako jediný
přisolovaný mořskou solí. Nedaleko Prahy se nachází (asi 100 metrů za hranicí
Prahy) největší český aquapark Aquapalace Praha. U Vltavy v Podolí je také
písečná pláž Žluté lázně.

V Praze má své sídlo například správce české národní internetové domény CZ,
sdružení CZ.NIC. Najdeme zde také sídlo vyhledávače Seznam.cz, českou pobočku
Google, vývojáře Skype nebo aukčního serveru eBay. Z významných mediálních domů
zde sídlí vydavatelství MAFRA, Economia, Televize Nova, Televize Prima, Česká
televize, Český rozhlas, Svobodná Evropa a další média. Technologicky je Praha
místem, kde fyzicky běží řada serverů v rámci velkých datacenter.



https://cs.wikipedia.org/wiki/Cristiano_Ronaldo

Cristiano Ronaldo dos Santos Aveiro (výslovnost kɾɨʃtiˈɐnu ʁuˈnaɫdu, zkratkou
CR7, * 5. února 1985, Funchal, Madeira) je portugalský fotbalista a
reprezentant, mistr Evropy z roku 2016. V současnosti obléká dres španělského
klubu Real Madrid. Je to komplexní fotbalista považovaný za jednoho z nejlepších
hráčů současnosti, který dokáže střílet krásné góly, někdy i z přímých volných
kopů. Momentálně jeden z nejlepších fotbalistů světa. Získal ocenění Zlatý míč
(2008, 2016) i Zlatý míč FIFA (2013, 2014). Za rok 2009 vyhrál cenu FIFA Puskás
Award o nejhezčí gól roku. 5. března 2014 v přátelském zápase proti Kamerunu
zaznamenal 2 góly (výhra 5:1), čímž se stal se 49 brankami nejlepším střelcem
portugalské reprezentace (překonal Pauletu). Společně s Francouzem Michelem
Platinim drží rekord v počtu nastřílených branek na Mistrovstvích Evropy
(celkem 9).

Svoji profesionální kariéru zahájil ve Sportingu Lisabon, kde předtím hrál za
juniorské týmy. Ze Sportingu v roce 2003 přestoupil za 12,24 miliónů liber do
Manchesteru United.

V létě 2009 přestoupil za 80 milionů liber (94 milionů eur) do Realu Madrid, což
je rekordní přestup.

Stal se držitelem Zlaté kopačky za sezóny 2007/08 (kdy v Manchesteru United
nastřílel za sezónu 31 ligových branek) a 2010/11 (kdy se 40 góly zajistil Realu
Madrid 2. místo v La Lize). Cristiano získal i cenu Zlatý míč za rok 2008 a 2016
a v letech 2013 a 2014 Zlatý míč FIFA.

Dne 24. března 2012 v zápase proti San Sebastianu překonal v dresu Realu Madrid
klubový rekord v rychlosti s jakou dosáhl 100 ligových branek. Stačilo mu na to
pouhých 92 ligových utkání. Dosavadní rekordman Ferenc Puskás na to potřeboval
105 zápasů.

V prvním zápase Realu v semifinále Ligy mistrů 2012/13 24. dubna 2013 proti
Borussii Dortmund vstřelil jeden gól (vyrovnával na průběžných 1:1, byl to jeho
jubilejní padesátý gól v Lize mistrů a dvanáctý v tomto ročníku LM), ale Real
nakonec odjížděl domů s porážkou 1:4 a nepříjemnou pozicí pro odvetu. Výhra 2:0
v odvetě 31. dubna na postup nestačila, Ronaldo se musel se svými spoluhráči
rozloučit s vidinou zisku poháru pro vítěze Ligy mistrů. Ronaldo v tomto zápase
gól nevstřelil.

23. října 2013 vstřelil dva góly v utkání základní skupiny Ligy mistrů 2013/14
italskému Juventusu, zařídil tak výhru Realu 2:1. Druhý gól vstřelil z
pokutového kopu. S Realem postoupil z prvního místa v základní skupině B do
vyřazovacích bojů Ligy mistrů 2013/14. V posledním utkání skupiny 10. prosince
2013 vstřelil gól proti dánskému týmu FC Kodaň a přispěl tak k vítězství 2:0.
Zároveň to byla jeho devátá branka v základní skupině, čímž vytvořil nový rekord
LM. 22. prosince 2013 jednou skóroval v ligovém utkání s Valencií, což byla jeho
18. trefa v ligovém ročníku 2013/14. V tabulce střelců jej však o gól přeskočil
Diega Costu z Atlética Madrid. Na konci ročníku se Ronaldo stal s 31 vstřelenými
góly nejlepším kanonýrem Primera División. Ligový titul v sezóně sice nezískal
(vyhrálo jej Atlético Madrid), ale stal se vítězem Ligy mistrů UEFA po finálové
výhře 4:1 po prodloužení v derby právě nad Atléticem Madrid. K vítězství přispěl
jednou brankou a se 17 góly (rekord soutěže) se stal také nejlepším střelcem
tohoto ročníku Ligy mistrů a obhájil tak své prvenství z předchozího ročníku
(celkem se stal králem střelců LM třikrát, ještě v sezoně 2007/08). Ronaldo se
stal zároveň prvním hráčem v historii, který skóroval ve finále za dva různé
vítězné týmy LM.

Nový ročník Primera División 2014/15 začal fantasticky, když vstřelil ve 3. a 4.
kole dohromady 7 gólů (celkově měl za 4 kola vstřeleno 9 branek), také se zapsal
do listiny 10 nejlepších střelců Primera División. V prosinci roku 2014 překonal
rekord Alfreda di Stéfana a Telma Zarry, když vstřelil za celé své působení v La
Lize rekordních 23 hattricků. 5. dubna 2015 vstřelil poprvé v kariéře 5 gólů v
ligovém zápase, bylo to proti týmu Granada CF při výhře 9:1.

V portugalské reprezentaci debutoval v 20. srpna 2003 v přátelském zápase proti
Kazachstánu (výhra 1:0). Na mistrovství Evropy ve fotbale 2004 vstřelil jediný
gól Portugalska v prvním utkání proti Řecku (1:2). Dal i první gól svého týmu v
semifinálovém utkání proti Nizozemsku, které nakonec Portugalsko vyhrálo 2:1. Ve
finále však jeho tým opět prohrál s Řeckem (0:1). Svoji zemi reprezentoval i na
Olympijských hrách v Athénách, EURU 2008, EURU 2012 a mistrovstvích světa 2006,
2010 a 2014.

Se třemi vstřelenými brankami byl v šestici nejlepších střelců EURA 2012 (mimo
něj ještě Mario Gómez, Mario Balotelli, Mario Mandžukić, Alan Dzagojev, Fernando
Torres).

19. listopadu 2013 vstřelil hattrick v odvetném barážovém utkání proti domácímu
Švédsku a zařídil tak výhru 3:2 a postup Portugalska na Mistrovství světa ve
fotbale 2014 v Brazílii. Dotáhl se tak v počtu reprezentačních branek (47) na
krajana Pauletu. Jeho zdatným protivníkem byl v dresu Švédska Zlatan
Ibrahimović, který skóroval dvakrát. Média totiž střetnutí těchto dvou
evropských týmů popisovala jako souboj mezi Ronaldem a Ibrahimovićem. O čtyři
dny dříve vstřelil Ronaldo v prvním utkání baráže jediný a tudíž vítězný gól.

Trenér portugalského národního týmu Fernando Santos jej zařadil do závěrečné
23členné nominace na EURO 2016 ve Francii. Ve finále šampionátu proti domácí
Francii utrpěl v prvním poločase zranění nohy po střetu s Payetem a Portugalci
se museli po zbytek zápasu obejít bez své největší hvězdy. Přesto dokázali po
vítězném gólu Édera v prodloužení získat svůj premiérový titul na Mistrovství
Evropy. Na EURU 2016 vstřelil 3 góly, celkem jich má z evropských šampionátu na
kontě 9, čímž vyrovnal rekord Francouze Michela Platiniho.

Cristiano žije od roku 2009 v hlavním městě Španělska v Madridu. V Madridu si
pronajímá vily, v nichž žije se svou rodinou. V roce 2008 se stal otcem a na
svůj Twitter napsal toto: „S velkou radostí oznamuji, že jsem se stal nedávno
otcem syna.“ Podle portugalského listu Correiro da manha je matkou dítěte žena
ze Severní Ameriky, jež chlapce porodila začátkem června. „Dohodl jsem se s
matkou dítěte, která chce zůstat v anonymitě, že syn bude svěřen pouze do mé
péče,“ dodala hvězda Realu Madrid. Ronaldo tedy doma vychovává syna, kterého
pojmenoval po sobě – Cristiano Ronaldo junior.

Ronaldova bývalá přítelkyně byla ruská top modelka Irina Shayk, se kterou se
seznámil prostřednictvím kampaně Armani Exchange. Ronaldo s ruskou krasavicí
tvořil pár od května roku 2010 až do ledna roku 2015.



https://cs.wikipedia.org/wiki/N%C4%9Bmecko

Německo (oficiální název Spolková republika Německo, zkratka SRN; německy:
Bundesrepublik Deutschland, neoficiální německá zkratka BRD) je středoevropský
stát, rozdělený na 16 spolkových zemí. Na západě sousedí Německo s Francií,
Lucemburskem, Belgií a Nizozemskem. Na severu je jeho sousedem Dánsko a jeho
břehy jsou omývány Severním a Baltským mořem. Na východě sousedí s Polskem, na
jihu se Švýcarskem a na jihovýchodě s Českem a Rakouskem. Česko je sousedem dvou
spolkových zemí v Německu, a to Bavorska a Saska.

Rozloha Německa je 357 023 km2, přičemž území státu se nachází v mírném
podnebním pásmu. Podle úředních údajů mělo Německo k 31. prosinci 2015
82,2 milionu obyvatel, což z něj činí nejlidnatější stát Evropské unie. Jeho
populace ale již v letech 2003 až 2010 klesla kvůli dlouhodobě velmi nízké
porodnosti, a to o skoro 800 000 obyvatel, takže až do roku 2012 bylo Německo
jednou z mála západoevropských zemí s úbytkem obyvatelstva. Tento vývoj probíhá
navzdory tomu, že Německo je zároveň domovem třetí největší populace imigrantů
na světě. Výsledek sčítání lidu 2011 znamenal snížení dosavadního úředního
odhadu stavu obyvatelstva o zhruba 1,1 miliónu lidí. Německo je co do
absolutního počtu imigrantů zemí, která je nejvíce postižena současnou evropskou
migrační krizí, zvláště v roce 2015.

Dle známých dokumentů bylo území s latinským názvem Germánie obydleno několika
germánskými kmeny již před rokem 100 n. l. Od 10. století tvořila německá území
jádro Svaté říše římské, která existovala až do roku 1806. V 16. století se
severní oblasti staly centrem reformace. Ke sjednocení velké části tehdejšího
Německa došlo po prusko-francouzské válce v roce 1871. V roce 1914 se Německo
významně podílelo na vypuknutí první světové války. V roce 1939 rozpoutalo
Německo druhou světovou válku, která trvala do roku 1945 a byla doposud největší
válkou historie. Po porážce v této válce přišlo Německo o území východně od řek
Nisy a Odry a o svou exklávu Východní Prusko. Na zbylém území Německa vznikly
v roce 1949 dva státy, Německá demokratická republika (NDR) a Spolková republika
Německo (SRN). Zvláštním politickým útvarem byl Západní Berlín, který ale měl po
celou dobu své existence pevné vazby na SRN. V roce 1990 se znovusjednocený
Berlín a pět obnovených zemí na území bývalé NDR připojily ke Spolkové republice
Německo.

Západní Německo bylo v roce 1952 zakládajícím členem Evropského společenství
uhlí a oceli a v roce 1957 zakládajícím státem Evropského hospodářského
společenství (EHS). V současnosti je Německo významným členem jak Evropské unie
(EU), tak Evropské měnové unie (EMU). Je také součástí Schengenského prostoru.
Německou měnou je euro, které v roce 2002 nahradilo německou marku.

Německo je federativní a demokratickou parlamentní republikou, tvořenou
šestnácti spolkovými zeměmi (Bundesländer). Hlavním a zároveň i největším městem
je Berlín. Německo je členským státem OSN, NATO, uskupení G8 (resp. G7)
a signatářem Kjótského protokolu.

Na základě nominální hodnoty HDP je německá ekonomika čtvrtá největší na světě
a největší v Evropě. Do roku 2009, kdy je předčila Čína, bylo Německo největším
světovým exportérem zboží. Německo je druhým největším světovým poskytovatelem
rozvojové pomoci a jeho výdaje na obranu jsou šesté největší na světě. Životní
úroveň je v Německu vysoká a v zemi funguje velice rozvinutý systém sociální
pomoci. Německo je jedním z klíčových aktérů evropské i celosvětové politiky.
V mnoha vědeckých a technologických oborech je Německo považováno za světového
lídra.

Český název Německa je již z dávné minulosti odvozen od slova „němý“, které se
v češtině vžilo jako označení německého národa, nejspíše pro nedostatečnou
schopnost těchto sousedních cizinců se dorozumět česky (na rozdíl od Slovanů,
kteří používali slova). Moderní němčina má pro německý národ výraz Deutsche a
Německo se nazývá Deutschland.

Do roku 1989 se v češtině běžně používal politický název Německá spolková
republika (zkratka NSR)[pozn. 1], ale také název užívaný z československé strany
v oficiálním styku - Spolková republika Německa (SRN) (nikoliv Spolková
republika Německo, jak si přála německá strana). Běžný byl také geografický
název Západní Německo. Tehdy „spojenecká“ Německá demokratická republika (NDR)
byla z geografického hlediska, avšak jen neoficiálně, nazývána Východní Německo.

Slovenština dodnes používá název Nemecká spolková republika (zkratka NSR) a
pouze v oficiálním styku (mj. mezinárodní dohody, smlouvy a podobné dokumenty,
týkající se Německa a Slovenska) používá na výslovnou žádost německé strany
název Spolková republika Nemecko (zkratka SRN).

Nález čelisti Mauer 1 v roce 1907 ukazuje, že pravěcí lidé byli na území Německa
přitomni už před 600 000 lety. Nejstarší dosud nalezené kompletní lovecké zbraně
byly objeveny v uhelném dole v Schöningenu v roce 1995. Šlo o tři 380 000 let
staré dřevěné oštěpy 6-7,5 stopy dlouhé. V údolí Neandertal byla v roce 1856
objevena vůbec první fosílie nemoderního člověka. Tento nový druh člověka byl
pojmenován Neandertálec. O těchto fosíliích nazvaných Neandrtal 1 je dnes známo,
že jsou 40 000 let staré. Důkazy o moderních lidech podobně starých byly
nalezeny v jeskyních v pohoří Švábská Alba nedaleko Ulmu. Nalezeny byly také 42
000 let staré flétny, vyrobené z ptačích kostí a mamutí slonoviny, které jsou
nejstaršími nalezenými hudebními nástroji, dále 40 000 let stará soška lvího
muže, a 35 000 let stará Venuše z Hohle Fels, které jsou dosud nejstarším
objeveným sochařským uměním. Disk z Nebry je vyrobený z bronzu a nalezený
poblíž, jak název napovídá, Nebry v zemi Sasko-Anhaltsko. Světový registr
programu Paměť světa (UNESCO) tento nález nazval "jeden z nejvýznamnějších
archeologických nálezů 20. století."

Historie Germánských kmenů sahá do severské doby bronzové nebo předřímské doby
železné. Z jižní Skandinávie a severního Německa od 1. století př. n. l.
postupovali jižním, východním a západním směrem a přišli do kontaktu s keltskými
kmeny Galů, jakožto i s íránskými, baltskými a slovanskými kmeny ve střední a
východní Evropě. Pod vládou císaře Augusta začal Řím území Germánie napadat
(oblast rozprostírající se zhruba od Rýna po Ural). V roce 9 n. l. byly tři
římské legie vedené Varem poraženy cheruským vůdcem Arminem. Okolo roku 100, kdy
Tacitus napsal knihu Germania, se germánské kmeny usadily podél řek Rýn a Dunaj
(Limes Germanicus) a zabíraly většinu území dnešního Německa; Rakouska, jižního
Bavorska a západního Porýní. Nicméně spadaly pod Řím jako provincie.

Ve 3. století se objevila řada západních germánských kmenů: Alamani, Frankové,
Chattové, Sasové, Frísové a Durynkové. Kolem roku 260 začali Germáni nájezdy na
římská území. Po invazi Hunů v roce 375 a s úpadkem Říma od roku 395 se
germánské kmeny přesunuly dále na jihozápad. Současně několik velkých kmenů
vytvořilo zhruba to, co je dnešní Německo, a vysídlilo menší germánské kmeny.
Velká území (známá od merovejského období jako Austrasie) byla obsazena Franky a
severní Německo bylo ovládáno Sasy a Slovany.

Dne 25. prosince 800 byl franský král Karel Veliký korunován na císaře a založil
Karolínskou říši, která byla v roce 843 rozdělena. Svatá říše římská zahrnovala
východní část Karlova původního království a ukázala se jako nejsilnější. Její
území se táhla od řeky Eider na severu ke Středozemnímu moři na jihu. Za vlády
ottonských císařů (919-1024) bylo sjednoceno několik významných vévodství a
německý král Ota I. Veliký byl v roce 962 korunován na císaře Svaté říše římské.
V roce 996 se Řehoř V. stal prvním německým papežem. Jmenoval ho jeho bratranec
Ota III., který byl krátce před tím korunován císařem Svaté říše římské. Za
vlády sálské dynastie (1024-1125) Svatá říše římská pohltila severní Itálii a
Burgundsko, i když císaři ztratili kvůli boji o investituru moc.

Pod vládou Štaufů (1138-1254) posílila německá knížata svůj vliv dále na jih a
na východ do oblastí obývaných Slovany, předcházejíc německému osídlení do
těchto oblastí a dále na východ (Ostsiedlung). Severní německá města rostla a
prosperovala jako členové Hanzy. Počínaje velkým hladomorem v roce 1315 a konče
černou smrtí v letech 1348-1350 se počet obyvatel Německa snížil. Zlatá bula z
roku 1356 zajistila základní ústavu říše a kodifikovala volbu císaře sedmi
kurfiřty, kteří vládli některému z nejmocnějších knížectví a arcibiskupství.

Martin Luther v roce 1517 ve Wittenbergu zveřejnil 95 tezí, ve kterých napadal
římskokatolickou církev a zahájil protestantskou reformaci. Samostatná
luteránská církev se po roce 1530 v mnoha spolkových zemích stala oficiálním
náboženstvím. Náboženský konflikt vedl k třicetileté válce (1618-1648), která
německé země zpustošila. Počet obyvatel německých zemí se snížil asi o 30 %.
Vestfálský mír (1648) mezi německými zeměmi náboženskou válku ukončil, ale říše
byla de facto rozdělena do mnoha nezávislých knížectví. V 18. století se Svatá
říše římská skládala z přibližně 1 800 takových území.

Pruské království byl největší německý stát, který existoval od roku 1701.
Pruské království čím dál více sílilo a tak ve slezských válkách v letech
1740–1745 dobylo od Habsburské monarchie část Země Koruny české - většinu
Slezska i s Kladskem.

Po pádu Napoleona byl v roce 1814 svolán Vídeňský kongres a byl založen německý
spolek ("Deutscher Bund") - volná liga 39 svrchovaných německých států.
Nesouhlas s restaurátorskou politikou částečně vedl k vzestupu liberálních
hnutí, který následovaly nové represe ze strany rakouského státníka knížete
Metternicha. Celní unie Zollverein podporovala hospodářskou jednotu v německých
státech.

Národní a liberální ideály francouzské revoluce získaly rostoucí podporu mezi
mnoha, zejména mladými, Němci. Festival Hambach byl v květnu 1832 hlavní
událostí v podpoře sjednocení Německa, svobody a demokracie. Ve světle revolucí
v Evropě, které pomohly založit francouzskou republiku, začali intelektuálové i
prostí občané revoluci v německých zemích. Králi Fridrichu Vilémovi IV. byl
nabídnut titul císaře, ale se ztrátou moci; korunu a navrhované stanovy odmítl,
což pro hnutí vedlo k dočasnému zádrhelu.

Král Vilém v roce 1862 jmenoval Otto von Bismarcka novým pruským ministerským
předsedou. Ten úspěšně vedl druhou šlesvickou válku v roce 1864 a pruské
vítězství v prusko-rakouské válce v roce 1866 mu umožnilo vytvořit severoněmecký
spolek ("Norddeutscher Bund") a Rakousko z jeho záležitosti vyloučit. Po
francouzské prohře v Prusko-francouzské válce bylo v roce 1871 ve Versailles
vyhlášeno německé císařství, sdružující všechny rozptýlené části Německa s
výjimkou Rakouska. Prusko bylo dominující složkou nového státu; pruský král z
rodu Hohenzollernů vládl současně jako císař a hlavní městem se stal Berlín.

V období Gründerzeit po sjednocení Německa zaručila Bismarckova zahraniční
politika (Bismarck se za císaře Viléma stal německým kancléřem) Německu
postavení jako velikému národu, diplomatickou cestou izolovala Francii a
vyhýbala se válce. V důsledku berlínské konference v roce 1884 Německo
nárokovalo několik kolonií včetně východní Afriky, jihozápadní Afriky, Toga a
Kamerunu.

Pod taktovkou Viléma II. se Německo, stejně jako ostatní evropské mocnosti,
ubralo novoimperialistickým směrem, což vedlo k třenicím se sousedními zeměmi.
Většina aliancí, ve kterých bylo Německo dříve členem, nebyla obnovena a nové
aliance ho nikam "nepustily".

Atentát na Františka Ferdinanda d'Este 28. června 1914 spustil první světovou
válku. Německo jako součást ústředních mocností utrpělo od států Dohody porážku.
Přibližně dva miliony německých vojáků za první světové války padlo.

Německá revoluce vypukla v listopadu 1918 a císař Vilém II. se všemi vládnoucími
knížaty abdikoval. Příměří 11. listopadu válku ukončilo a Německo v červnu 1919
podepsalo versailleskou smlouvu. Německo přišlo o všechny své kolonie, a muselo
vrátit Francii Alsasko a Lotrinsko. Němci smlouvu vnímali jako ponižující a
nespravedlivou, čímž měla později, podle mnoha historiků, vliv na Hitlerův
vzestup.

Listopadová revoluce roku 1918 učinila z Německa parlamentní demokracii, nicméně
boj o moc pokračoval mezi krajně levicovými komunisty, kteří se chopili moci v
Bavorsku. Revoluce skončila 11. srpna 1919, kdy německý prezident Friedrich
Ebert podepsal demokratickou výmarskou ústavu.

Po bouřlivém období, kdy probíhala okupace Porúří belgickými a francouzskými
vojsky, vzestupu inflace, který vyvrcholil v hyperinflaci v letech 1922 a 1923,
plánu na restrukturalizaci reparací (tzv. Dawesův plán) a vytvořením nové měny v
roce 1924 se uvedla „zlatá dvacátá léta“, kdy nastala éra obnovování národního
sebevědomí, uměleckých novot, liberálního kulturního života a ekonomické
prosperity. Nicméně Německo zůstalo po politické stránce nestabilní. Historik
David Williamson popisuje období mezi lety 1924 a 1929 jako „částečnou
stabilizaci“.

V roce 1929 Německo zasáhla velká hospodářská krize. Po odstoupení Müllerovy
vlády a rozpadu velké koalice v roce 1930 se již nepodařilo sestavit vládu,
která by získala většinovou podporu v parlamentu. Následující vlády Heinricha
Brüninga, později Franze von Papena, Kurta von Schleichera a nakonec Adolfa
Hitlera byly jmenovány bez ohledu na parlament říšským prezidentem Hindenburgem
na základě nouzových ustanovení v čl. 48 Výmarské ústavy. Brüningova vláda se
zaměřila na politiku fiskálních úspor a deflaci, která způsobila vyšší
nezaměstnanost a zanechala Němce, zejména ty nezaměstnané, s minimem sociálních
služeb. V roce 1932 téměř 30 % práceschopných Němců bylo nezaměstnaných a ve
volbách téhož roku získala NSDAP 37 % hlasů, ale nemohla vytvořit koaliční
vládu. Po sérii neúspěšných kabinetů Hindenburg jmenoval ke 30. lednu 1933
Adolfa Hitlera kancléřem Německa.

27. února 1933 zachvátil budovu Reichstagu požár. Byl přijat dekret o požáru
Říšského sněmu, kterým se zrušila základní občanská práva, a zmocňovací zákon,
který dal Hitlerovi neomezenou zákonodárnou moc. Hitler založil centralizovaný
totalitní stát a systematicky potlačoval opozici i menšiny, v únoru 1933 nechal
otevřít první německé koncentrační tábory. V září téhož roku Němci hlasovali o
vystoupení ze Společnosti národů. Hitler se začal věnovat znovuvyzbrojování.

V roce 1935 nacistický režim znovu zavedl povinnou vojenskou službu, odstoupil
od Versailleské smlouvy a zavedl Norimberské zákony, které byly zaměřeny proti
Židům a dalším skupinám. Německo ve stejný rok opět získalo kontrolu nad
Saarskem a v roce 1936 poslalo vojáky do Porýní, což bylo Versailleskou smlouvou
zakázáno.

Rakousko bylo k Německu připojeno v roce 1938. Po Rakousku obrátil Hitler svůj
zrak na Československo, kde se 3,3 milionová menšina sudetských Němců dožadovala
autonomie. V září 1938 se Hitler, Benito Mussolini, Neville Chamberlain a
Édouard Daladier dohodli na Mnichovské dohodě o odstoupení československého
pohraničí Německu. Šest měsíců poté, 15. března 1939, využil rozporů mezi Čechy
a Slováky jako záminky k obsazení zbytku Československa a k jeho přeměně v
Protektorát Čechy a Morava. V témže měsíci obsadila německá vojska také přístav
Memel v Litvě. Západní politika appeasementu tak ztroskotala.

Hitlerova vláda se připravila na invazi do Polska podpisem paktu
Ribbentrop-Molotov a naplánovala falešný polský útok. 1. září 1939 německý
Wehrmacht zahájil invazi a rychle spolu se sovětskou rudou armádu Polsko
obsadil. Spojené království a Francie reagovaly na invazi vyhlášením války
Německu, čímž začala Druhá světová válka.

22. července 1940 Francie s Německem podepsala příměří poté, co nacistická
vojska obsadila většinu z Francie. Britové německé útoky z roku 1940 úspěšně
odrazili v bojích, které jsou známy jako bitva o Británii a pokračovali v boji
proti mocnostem Osy. 22. června 1941 Německo vypovědělo pakt Molotov-Ribbentrop
a napadlo Sovětský svaz. V této době mělo Německo a další mocnosti Osy pod
kontrolou většinu Evropy a severní Afriky. Na začátku roku 1943 začala německá
vojska po porážce v bitvě u Stalingradu ustupovat ze Sovětského svazu, což je
považováno za bod obratu ve válce.

V září 1943 se vzdal německý spojenec Italské království a další němečtí vojáci
byli třeba k obraně proti spojeneckým silám v Itálii. Vyloděním v Normandii se
otevřela západní fronta. I přes německý protiútok v Ardenách spojenecké síly v
roce 1945 vstoupily na území Německa. V návaznosti na Hilterovu sebevraždu a
bitvu o Berlín se Německo vzdalo 8. května 1945. Válka byla nejkrvavějším
konfliktem v historii lidstva a v Evropě způsobila smrt asi 40 milionů lidí.
Ztráty německé armády byly mezi 3 250 000 a 5 300 000 vojáky, a bylo zabito
přibližně 2 miliony německých civilistů.

To, co se později stalo známé jako Holokaust, bylo státem prováděné
pronásledování a hromadné vyvražďování asi šesti milionů Židů, mezi 220 000 a 1
500 000 Rómů, 275 000 osob s mentálním nebo zdravotním postižením v rámci Akce
T4, tisíce jehovistů, homosexuálů a stovky tisíc představitelů politické a
náboženské opozice. Bylo zabito cca šest milionů Ukrajinců a Poláků a odhaduje
se 2,8 milionu sovětských válečných zajatců.

Prohra ve válce pro Německo vyústila v územní ztráty a vysídlení milionů
etnických Němců z dřívějších východních území Německa a také dříve okupovaných
zemí. Německo, stejně jako mnoho zemí, které obsadilo, utrpělo masové
znásilňování a v důsledku bombardování během války zničení měst a kulturního
dědictví. Po druhé světové válce byli zadržení vrcholní nacisté souzeni za
válečné zločiny a genocidu v Norimberském procesu.

Po kapitulaci Německa bylo jeho území rozhodnutím spojenců rozděleno do čtyř
okupačních zón. Hlavní město Berlín obdrželo zvláštní čtyřmocenský status a byly
v něm vytvořeny čtyři sektory. Všechny zóny a sektory přijaly více než
6,5 milionů etnických Němců vyhnaných z bývalých východních oblastí Německa
a jiných oblastí do té doby obývaných Němci.

Západní okupační zóny Německa, ovládané Spojenými státy americkými, Velkou
Británií a Francií, byly sloučeny 23. května 1949 a vytvořily Spolkovou
republiku Německo (Bundesrepublik Deutschland, neoficiální zkratka BRD, česky
SRN). Ze sovětské okupační zóny se stala 7. října 1949 Německá demokratická
republika (Deutsche Demokratische Republik, zkratka DDR, česky NDR). Neformálně
byly tyto státní útvary známé jako „Západní Německo“ a „Východní Německo“.
Hlavním městem NDR se stal Východní Berlín. Spolková republika Německo zvolila
Bonn jako prozatímní hlavní město (vážným kandidátem byl také Frankfurt nad
Mohanem), čímž zdůraznila svůj postoj, že vytvoření dvou německých států
považuje za umělé a pouze dočasné řešení a že se Berlínu v budoucnosti vrátí
jeho funkce jako hlavní město znovusjednoceného Německa.

Západní Německo bylo založeno jako federální parlamentní republika se „sociálně
tržním hospodářstvím“ (soziale Marktwirtschaft). Od roku 1948 se západní Německo
stalo hlavním příjemcem finanční a materiální podpory ze strany USA při
poválečné obnově, poskytnuté evropským zemím podle Marshallova plánu, a využilo
ji k rychlé přestavbě průmyslu.

Spolkovým parlamentem SRN byl v roce 1949 zvolen Konrad Adenauer prvním
spolkovým kancléřem (Bundeskanzler) a v tomto úřadu zůstal až do roku 1963. Pod
jeho a následně pod Erhardovým vedením země zažila prudký a dlouhotrvající
hospodářský růst, který začal již počátkem roku 1950. Do historie vešel jako
„německý hospodářský zázrak“ (Wirtschaftswunder). Západní Německo se v roce 1955
připojilo k NATO a bylo zakládajícím členem Evropského hospodářského
společenství v roce 1957.

Východní Německo bylo začleněno do východního bloku s politickou a vojenskou
kontrolou ze strany SSSR. Zůstaly v něm silné sovětské vojenské jednotky a země
se stala členem Varšavské smlouvy. Ačkoli Východní Německo prohlašovalo, že je
demokratické, politická moc byla vykonávána pouze předními členy politbyra
komunistické strany, zvané Sjednocená socialistická strana Německa (SED),
podporované tajnou službou Stasi (Staatssicherheit) a řadou dílčích organizací
kontrolujících téměř veškeré dění ve společnosti. Byla zavedena plánovaná
ekonomika a země se později stala členem RVHP.

Zatímco východoněmecká propaganda byla založena na domnělých a některých
skutečných výhodách tamějších sociálních programů a neustále hrozila invazí ze
strany SRN a západních „imperialistů“, velké počty občanů NDR se snažily
uniknout do Spolkové republiky za svobodou a prosperitou. Do poloviny roku 1961
to bylo ještě částečně možné přechodem nebo přejezdem z východní do západní
části Berlína. V onom roce však byla postavena Berlínská zeď, která prakticky
znemožnila východním Němcům útěk do Západního Berlína a odtud do západního
Německa. Tato zeď napříč Berlínem a na celé hranici Západního Berlína s územím
NDR se stala symbolem studené války, a proto se její pád v roce 1989 stal nejen
symbolem znovusjednocení Německa a zásadních změn, které se posléze uskutečnily
v jeho východní části (tzv. Wende), ale také symbolem pádu komunismu v celé
Evropě a dokonce i v Sovětském svazu samotném.

Na začátku 70. let 20. století se napětí mezi východním a západním Německem
zmírnilo, k čemuž rozhodující měrou přispěla tzv. Ostpolitik, kterou prosadil
spolkový kancléř Willy Brandt a ve které pokračoval i jeho nástupce Helmut
Schmidt. V následujícím období se postupně normalizovaly i vztahy Spolkové
republiky s dalšími zeměmi východního bloku. S Československem uzavřela SRN dne
11. května 1973 tzv. Pražskou smlouvu. Československý prezident Gustáv Husák
vykonal v dubnu 1978 oficiální návštěvu Spolkové republiky Německo.

V létě 1989 se Maďarsko rozhodlo železnou oponu odstranit a otevřít hranice, což
způsobilo emigraci tisíců východních Němců do Západního Německa přes Maďarsko.
To mělo na NDR zničující dopady. Poté docházelo k pravidelným masovým
demonstracím, které získávaly stále více na podpoře. V den pádu berlínské zdi
zmírnily východoněmecké úřady nečekaně omezení přístupu k hranicím, což dovolilo
východoněmeckým občanům cestovat na Západ. Původně se zamýšlelo udržet Východní
Německo jako stát, ale otevření hranic vedlo k urychlení sjednocujícího
reformního procesu. Ten vyvrcholil ve Smlouvu o konečném uspořádání ve vztahu k
Německu (tzv. smlouva 4 + 2) o rok později (12. září 1990), v rámci níž se čtyři
okupační mocnosti vzdaly svých práv daných v rámci bezpodmínečné kapitulace
nacistického Německa. Německo vedené spolkovým kancléřem Helmutem Kohlem (vůdce
koalice CDU/CSU a FDP, vicekancléřem a ministrem zahraničí byl Hans-Dietrich
Genscher) bylo prakticky opět plně suverénním státem. Tím bylo umožněno i
formální znovusjednocení Německa, které se uskutečnilo 3. října 1990 vstupem
pěti zemí bývalé NDR (Neue Länder) do Spolkové republiky.

Na základě tzv. smlouvy Berlín/Bonn, která byla přijata 10. března 1994, byl
dosavadní provizorní stav ohledně hlavního města změněn tak, že se hlavním
městem sjednoceného Německa definitivně stal Berlín. Městu Bonnu byl přiznán
zvláštní status jako tzv. Bundesstadt („spolkové město“) se zachováním některých
spolkových ministerstev a úřadů. Přemístění vlády v dohodnutém rozsahu bylo
dokončeno v roce 1999.

Po volbách v roce 1998 se sociálnědemokratický politik Gerhard Schröder stal
kancléřem historicky první tzv. červeno-zelené koalice SPD a Svazu 90/Zelených,
která trvala až do voleb v roce 2005.

Sjednocené Německo se nadále aktivně podílí na politickém dění v rámci Evropské
unie a NATO. V rámci Operace Spojenecká síla, na které se významně podílely též
Spojené státy a další země, a po jejím skončení se Německo angažovalo při
zajišťování stability na Balkáně. Vojenské jednotky Bundeswehru jsou také
součástí mise NATO v Afghánistánu s cílem zajistit v této zemi bezpečnost po
svržení vlády Talibanu (viz Válka v Afghánistánu). Tato vojenská nasazení NATO
vyvolala jak v Německu samotném tak mezinárodně kontroverzní debaty, protože po
druhé světové válce bylo Německo vázáno jak spojeneckými dohodami tak
vnitrostátním právem k rozmístění jednotek pouze na vlastním území k výlučně
obranným účelům.

V roce 2005 se jako první žena stala kancléřkou Německa Angela Merkelová, která
vytvořila vládu tzv. velké koalice za účasti křesťanských stran CDU/CSU a
sociálně-demokratické SPD. Po volbách v roce 2009 vznikla druhá vláda kancléřky
Merkelové jako koalice CDU/CSU a Svobodné demokratické strany (FDP), jejíž
předseda Guido Westerwelle se stal vicekancléřem a ministrem zahraničí. Po
volbách v roce 2013 se vrátila k moci tzv. velká koalice a vznikla třetí vláda
Angely Merkelové. Od té doby není ve Spolkovém sněmu zastoupena liberální FDP,
což je poprvé v historii Spolkové republiky. Od roku 2014 získává v parlamentech
spolkových zemí mandáty nově založená konzervativní strana Alternativa pro
Německo (AfD), není však doposud ve spolkovém parlamentu.

Mezi hlavní politické plány německého vedení na počátku 21. století patří tzv.
energetická revoluce (Energiewende) pro využití udržitelných zdrojů energie
(solární energie, větrná energie a další zdroje), tzv. „brzda dluhu“
(Schuldenbremse), která má zajistit vyrovnané státní a komunální rozpočty,
reforma německých imigračních zákonů, právní předpisy pro obecnou minimální mzdu
a high-tech strategie pro informatizaci a další modernizaci již tak velmi
vyspělé německé ekonomiky na model zvaný Industrie 4.0.

Z ekonomického hlediska bylo začleňování „nových zemí“ do znovusjednoceného
Německa po roce 1990 velmi nákladné. Pro krytí těchto nákladů byly zmobilizovány
nejrůznější finanční zdroje včetně pětiprocentního tzv. solidárního příplatku
(Solidaritätszuschlag) k řadě daňových sazeb (mj. daně z příjmu obyvatelstva
a z kapitálových výnosů). Tento příplatek je vybírán i nadále, 25 let po
znovusjednocení Německa. Kromě značných vnitropolitických a ekonomických
problémů vyvolaných znovusjednocením se Německo v letech 1990 až 2015 potýkalo
s dočasně se zvyšující nezaměstnaností a zvětšováním sociální propasti mezi
příjmovými skupinami, s nízkou porodností a z toho vyplývajícím stárnutím
a dokonce úbytkem obyvatelstva, s problematickým začleňováním přistěhovalců do
společnosti a pravicovým i levicovým extremismem.

Hlavními geomorfologickými celky Německa jsou od severu k jihu Severoněmecká
nížina, Středoněmecká vysočina, alpské předhůří a velehorské pásmo německých
Alp.

Německo sousedí s devíti státy: Dánsko, Polsko, Česko, Rakousko, Švýcarsko,
Francie, Lucembursko, Belgie a Nizozemsko. Německo je zemí v Evropě, která
sousedí s nejvíce státy.

Na severu sousedí Německo s Dánskem (délka hranic 67 kilometrů), na
severovýchodě s Polskem (442 kilometrů), na východě s Českem (811 kilometrů), na
jihovýchodě s Rakouskem (815 kilometrů; bez hranice v Bodamském jezeře), na jihu
se Švýcarskem (316 kilometrů; s hranicí exklávy Büsingen, ale bez hranice v
Bodamském jezeře), na jihozápadě s Francií (448 kilometrů), na západě s
Lucemburskem (135 kilometrů) a s Belgií (156 kilometrů) a na severozápadě s
Nizozemskem (567 kilometrů). Délka hranic činí celkem 3 757 kilometrů (bez
hranic v Bodamském jezeře). Během dějin se často měnil i střed německého státu.

Německo se nachází na eurasijské kontinentální desce, přesto se vyskytují slabá
zemětřesení, především v Porúří.

Alpy, které vznikly třetihorním zvrásněním kontinentálních desek, jsou jedinými
německými velehorami. Na hranicích s Rakouskem leží nejvyšší hora Německa –
Zugspitze o nadmořské výšce 2962 metrů. Středoněmecká vysočina nabývá směrem od
severu k jihu na výšce a rozloze. Nejvyšší se nachází ve Schwarzwaldu – 1493
metrů vysoký Feldberg, následován 1456 metrů vysokým Großer Arber v Bavorském
lese. Vrcholy o výšce vyšší než 1000 metrů mají dále Krušné hory, Smrčiny,
Švábská Alba a pohoří Harz, které je izolovanou částí Středoněmecké vysočiny s
nejvyšší horou Brocken o nadmořské výšce 1142 metrů. V severní části Německa se
nachází jednotlivé kopce vyšší než 100 metrů, z nichž nejvyšší je Hagelberg v
geomorfologické části Flaming v Braniborsku. Nejnižší bod Německa je proláklina
3,54 metrů pod úrovní mořské hladiny u Neuendorf-Sachsebbande v
Šlesvicku-Holštýnsku. Rovněž ve Šlesvicku-Holštýnsku se nachází nejhlubší
zatopený bod Německa: 39,10 metrů pod úrovní mořské hladiny na dně Hemmelsdorfer
See severoseverovýchodně od Lübecku. Nejnižší umělý vytvořený bod Německa je 293
metrů pod úrovní mořské hladiny na dně hnědouhelného dolu Hambach východně od
Jülichu v severním Porýní-Vestfálsku.

Území Německa odvodňují z největší části řeky Rýn, Dunaj, Labe, Odra, Vezera a
Emže. Německé území je odvodňováno do Severního moře, Baltského moře a Černého
moře. Přes německé území vede hlavní evropské rozvodí.

Nejvýznamnější německou řekou je Rýn, který má v Německu délku 865 kilometrů.
Rýn dominuje jihozápadu a západu Německa. Nejdůležitějšími přítoky jsou Neckar,
Mohan, Mosela a Rúr. Ekonomický význam Rýna je značný, jedná se o jednu z
hospodářsky nejvýznamnějších řek Německa a Evropy.

Na jihu má na německém území Dunaj délku 647 kilometrů, odvodňuje skoro celé
předhůří Alp. Dunaj teče směrem do Rakouska a jihovýchodní Evropy. Jeho
nejdůležitějšími přítoky jsou Iller, Lech, Isar a Inn. Na východě Německa má na
německém území Labe délku 725 kilometrů. Jeho nejdůležitějšími přítoky jsou Sála
a Havola. Hranici Německa a Polska z větší části tvoří Odra, jejím
nejdůležitějším přítokem je Lužická Nisa.

Celé povodí Vezery leží v Německu. Vzniká soutokem Werry a Fuldy a odvodňuje
severní část Německa. Emže (Ems) teče v severozápadní části Německa.

Přirozená jezera na německém území jsou převážně ledovcového původu. Největší
německá jezera se proto nachází v předhůří Alp a Meklenburské jezerní plošině.
Největším jezerem, které leží celé na německém území, je Müritz, ležící v
Meklenburské jezerní plošině. Největší jezero na německém území je Bodamské
jezero, o které se ale Německo dělí s Rakouskem a Švýcarskem.

Na východě Německa se nachází mnoho velkých jezer, která se nachází v zatopených
bývalých hnědouhelných dolech.

V Severním moři se nachází souostroví Severofríské ostrovy a Východofríské
ostrovy. Ostrovy Helgoland a Neuwerk jsou rovněž obydlené. Severofríské ostrovy
představují zbytky zatopené pevniny, které zůstala pod hladinou moře po snížení
a následném zaplavení. Východofríské ostrovy jsou bariérové ostrovy, které
vznikly příbojem a pohybem pobřežních písčin.

Největší německé ostrovy v Baltském moři jsou (od západu k východu) Fehmarn,
Poel, Hiddensee, Rujána a Usedom; největším poloostrovem je
Fischland-Darß-Zingst.

Největší německé vnitrozemské ostrovy se nachází v Bodamském jezeře, jsou to
ostrovy Reichenau, Mainau a Lindau, dále ostrov Herrenchiemsee v Chiemsee.

Celé území Německa patří k mírnému klimatickému pásmu Střední Evropy v
převládajícím západním prouděním vzduchu v přechodném pásmu mezi oceánským a
kontinentálním klimatem. Podnebí v Německu je ovlivňováno Golfským proudem,
celoročně převažují příznivé teploty. Střední roční úhrn srážek je v letech
1961–1990 700 milimetrů. Střední měsíční množství srážek je mezi 40 milimetry v
únoru a 77 milimetry v červnu. Nejnižší naměřená teplota byla v Německu
-45,9 °C; byla naměřena 24. prosince 2001 v Funtensee. Nejvyšší teplota byla
registrována 8. srpna 2003 v Nennigu v Sársku a činila +40,3 °C.

Z prvohor pochází na území Německa krystalické horniny jako rula a žula, které
se nachází ve Středoněmecké vysočině, např. v pohoří Harz. Sedimenty z
Rheinisches Schiefergebirge (Porýnské břidličné vrchoviny) taktéž pochází z
prvohor, z devonu a spodního karbonu. Vyzvednutí hornin a vytvoření pohoří
proběhlo v pozdním pliocénu. Na severu v Porýnské břidličné vrchovině se nachází
karbonská souvrství, ve kterých se nachází veliká ložiska černého uhlí v Porúří.

V mesozoiku, v druhohorách se vytvořily horniny, které převládají v jižní a
východní části Německa. Ve Falci, v Durynsku, části Bavorska a Saska pochází
podloží hornin z triasu, časného mesozoika. Pohoří Jura (především Švábská a
Franská Alba) pochází z doby jury. Z trias v Německu, z kterého pochází většina
pískovců, v pohoří Jury ale převažuje vápenec.

Aktivní vulkanismus není v Německu pozorován, vulkanické horniny ale dosvědčují
dřívější vulkanickou činnost. Nachází se především v pohoří Eifel. V pohoří
Eifel jsou prameny s výskytem kysličníku uhličitého, gejzíry atd.

Německo se nachází na eurasijské kontinentální desce, přesto se vyskytují slabá
zemětřesení, především v Porúří.

Na území Německa převládají drnopodzolové půdy a lesní hnědozemě. Drnopodzolové
půdy se nejčastěji vyskytují na písčitých a štěrkopísčitých ledovcových
usazeninách v Severoněmecké nížině. Lesní hnědozemě se vyskytují nejčastěji v
Středoněmecké vysočině.

V listnatých lesích se nejčastěji vyskytuje buk lesní tvořící bučiny, případně
se podél řek a jezer stále nachází řídké nivní lesy, v nichž dominuje buk a dub.
V Alpách a německých středohorách se vyskytují lesy i na pozemcích s poměrně
velkým sklonem. Pionýrskými dřevinami jsou na německém území bříza a borovice.
Jehličnaté lesy se dnes nahrazují dříve velmi rozšířenými listnatými. Bez
lidského vlivu by se tzv. potenciální vegetace na německém území, jako ve
většině zemí v mírném klimatickém pásmu, skládala především z lesa. Výjimku
tvoří vřesoviště a bažiny, dále alpínská a subalpínská společenství z Bavorských
Alpách, ve Schwarzwaldu, v Krušných horách. Alpínská a subalpínská stanoviště
mají obvykle chudé půdy, nižší teploty vzduchu a leží ve vyšších polohách. V
Německu se ve větší míře než dříve vyskytují i různé zavlečené rostliny, jako
např. akát. V dnešní době je zalesněno 29,5 % území, čímž má Německo jednu z
největších ploch lesa v Evropě.[zdroj?]

Největší podíl obdělané plochy slouží k pěstování obilí (ječmene, ovsa, žita a
pšenice). Dále se pěstují brambory a kukuřice, což jsou plodiny dovezené z
Ameriky. Z průmyslových plodin se nejčastěji pěstuje řepka olejná. Z ovocných
stromů se nejčastěji vyskytují jabloně. V údolí řek, např. Mosely, Ahru a Rýna
jsou provozovány vinice.

Původní druhy savců v Německu žijí nejčastěji v lesích. V lese žijí různé druhy
lasic, daněk evropský, jelen evropský, srnec obecný, prase divoké a liška
obecná. Bobr a vydra se vyskytují méně často, v poslední době ale stoupají
jejich stavy. Mnozí velcí savci byli v Německu vyhubeni: pratur v roce 1846,
medvěd hnědý roku 1835, los evropský byl hojný ještě ve středověku, divoký kůň
byl vyhuben v 19. století, zubr na přelomu 17. a 18. století a vlk roku 1904.
V současné době se do Německa vrací vlci a losi z Polska a Česka,[zdroj?] kde
stoupají jejich stavy.

Populace orla mořského, ptáka, jenž je ve znaku Německa, čítá asi 500 párů,
především v Braniborsku a Meklenbursku-Předním Pomořansku. Z dravých ptáků se v
Německu nejvíc vyskytuje káně lesní a poštolka obecná, sokol stěhovavý je mnohem
vzácnější. 50 % populace luňáka červeného hnízdí právě v Německu, ale díky
intenzifikaci zemědělství klesají jeho stavy. V Německu žije mnoho druhů ptáků,
kteří profitují z přítomnosti člověka, jako např. holub hřivnáč, kos černý
(původně čistě lesní pták), vrabec a sýkora. Tyto druhy ptáků jsou v zimě
přikrmovány, v obchodech je bohatá nabídka krmení pro ptáky. Různé druhy havranů
a racků se zase přiživují na skládkách. Zvláštností je celosvětově zcela
nejsevernější hnízdiště plameňáků v Zwillbrocker Venn v Severním
Porýní-Vestfálsku.

Dříve v řekách často se vyskytující lososi byli v průběhu industrializace v
19. století vyhubeni, ale v 80. letech 20. století se znovu v německých řekách
objevili. Poslední jeseter byl v Německu uloven roku 1969. V rybnících se
chovají např. kapři, a to již od dob Římanů.

Na pobřeží Severního a Baltského moře žijící tuleň obecný byl v minulosti téměř
vyhuben. V poslední době se jeho stavy zvýšily na několik tisíc exemplářů.

Cílem ochrany přírody je zachování přírody a krajiny. Na území Německa se
nachází 14 národních parků, 19 biosférických rezervací, 95 přírodních parků a
tisíce přírodních rezervací, památných stromů atd.

V německém názvosloví se aglomerace často nazývají Ballungsgebiete. Největší
aglomerací je hustě zalidněná oblast ve spolkové zemi Severní Porýní-Vestfálsko,
která zahrnuje velkoměsta Kolín nad Rýnem, Düsseldorf, Dortmund a Essen se všemi
městy a obcemi v jejich spádovém území. Pro tento tzv. metropolní region Rýn-Rúr
(Rhein-Ruhr) je vykázán celkový počet obyvatel 11,69 milionu. Region
Lipsko-Drážďany je nazýván Střední Německo (Mitteldeutschland) a vykazuje
dohromady 2,4 milionu obyvatel.

Spolková republika Německo je federativní parlamentně-demokratická a
zastupitelská republika.

Spolkový prezident (Bundespräsident), v současné době Joachim Gauck (18. března
2012–dosud), je hlavou státu. Má především reprezentativní povinnosti a
pravomoce. Do funkce je volen Spolkovým shromážděním - institucí, která se
skládá z členů Spolkového sněmu (Bundestag) a z téměř stejného počtu volitelů
zastupujících spolkové země.

Spolkový kancléř (Bundeskazler) respektive kancléřka (Bundeskanzlerin), v
současné době Angela Merkelová (22. listopadu 2005–dosud), je hlavou vlády a
uplatňuje výkonnou moc. Jde o podobnou funkci, jakou má předseda vlády v jiných
parlamentních demokraciích.

Německo je rozděleno na 16 spolkových zemí, které jsou souhrnně označovány jako
Bundesländer.Každá země má svou vlastní ústavu a disponuje poměrně velkou
autonomií v pohledu ke svému vnitřnímu uspořádání. Největší spolkovou zemí co se
týče plochy je Bavorsko, avšak nejvíce obyvatelstva žije v Severním
Porýní-Vestfálsku.

Hlavní směry německé zahraniční politiky jsou příklon k západu (Westbindung) a
tzv. evropská integrace. Od roku 1990 hraje Německo ve spolupráci s Francií
rozhodující a vůdčí roli v rámci EU. Německo je od roku 1950 členem Rady Evropy
a v roce 1957 podepsalo Římské smlouvy, základy pro dnešní Evropskou unii.
Hlavním prvkem bezpečnostní politiky a vyjádření prozápadní politiky je člentví
v NATO, kam země vstoupila roku 1955. Dále je Německo členem OECD, G8, G20,
Světové banky a MMF. Německo se v EU také snaží prosadit více sjednocený
politický, ekonomický a bezpečnostní aparát.

Německo má síť 227 zahraničních diplomatických misí a udržuje vztahy s více než
190 zeměmi. V roce 2011 bylo největší přispěvatelem do evropského rozpočtu
(20 %) a třetím největším přispěvatelem do OSN (8%).

V roce 1999 vláda kancléře Gerharda Schrödera vymezila nový základ německé
zahraniční politiky tím, že se v rámci rozhodnutí NATO zapojila do války v
Kosovu v rámci Operace Spojenecká síla. Němečtí vojáci byli oficiálně posláni do
boje poprvé od roku 1945.

Po založení v roce 1949 nemohla mít Spolková republika Německo zpočátku vlastní
ozbrojené síly. Po korejské válce a také kvůli sovětské politice ve východním
bloku bylo Západnímu Německu povoleno vyzbrojit se. Nejprve byla v roce 1951
založena polovojenská spolková pohraniční stráž Bundesgrenzschutz a v roce 1955
se Západní Německo stalo členem NATO. V NDR vznikla národní lidová armáda.

Ozbrojené síly, Bundeswehr, jsou rozděleny jako Heer (armáda a speciální
jednotky KSK), Marine (námořnictvo), Luftwaffe (letectvo), ústřední zdravotní
služba a Streitkräftebasis (základny ozbrojených sil). V roce 2011 byly výdaje
na armádu odhadovány na 1,3 % německého HDP, což je v porovnání s ostatními
členy NATO málo. V absolutních číslech jsou německé vojenské výdaje 9. nejvyšší
na světě. V době míru je Bundeswehr pod vedením ministra obrany. Během válečného
stavu by se vrchním velitelem stal kancléř.

V roce 2012 v Bundeswehru sloužilo 183 000 profesionálních vojáků a 17 000
dobrovolníků. Německá vláda plánuje snížit počet vojáků na 170 000 profesionálů
a 15 000 dobrovolníků. Ozbrojené síly mají k dispozici také záložníky, kteří se
účastní obraných cvičeních a nasazení v zahraničí. Podle údajů organizace SIPRI
bylo Německo v roce 2014 čtvrtým největším vývozcem zbraní na světě.

Německo vytvořilo v roce 2006 hrubý domácí produkt (HDP) ve výši 2 307,2 miliard
eur (na jednoho obyvatele činil HDP 28 012 €), takže má třetí největší národní
hospodářství světa. V hrubém národním produktu na osobu bylo Německo v roce 2006
přesto jen na 19. místě na světě, v Evropské unii na 13. místě.

V sektoru služeb pracovalo v roce 2006 63,8 % obyvatel, v průmyslu 33,4 %
a v zemědělství 2,8 %. Služby produkovaly v roce 2006 68,5 % národního důchodu,
průmysl 30,2 % a zemědělství 1,3 %. Ovšem v poslední době německou ekonomiku čím
dál více brzdí nedostatek pracovních sil, způsobený extrémně nepříznivým
demografickým vývojem. Odhaduje se, že v roce 2030 bude německé ekonomice chybět
na 5,2 milionu kvalifikovaných sil, z toho 2,4 milionu vysokoškolsky vzdělaných
odborníků. V tomto směru se ukázalo také neprozřetelným sedmileté omezení
pracovního trhu pro zaměstnance z bývalého východního bloku, které vstoupilo v
účinnost po rozšíření EU roku 2004.

Německo je na světové špičce v automobilovém, elektrotechnickém, strojírenském a
chemickém průmyslu. V letech 2003-2008 bylo největším světovým vývozcem zboží.

Vývoj hospodářství v Německu po druhé světové válce (resp. po konstituování dvou
německých států) byl poznamenán skutečností, že tři tradiční průmyslové oblasti
dřívějšího Německa, a sice Horní Slezsko, Sasko a Porúří, se ocitly ve třech
různých státech (Polsko, NDR a NSR). Proto měly zcela odlišné podmínky pro svůj
další rozvoj. Horní Slezsko připadlo téměř celé Polsku. Ze Saska bylo strojové
vybavení mnoha továren po válce odvezeno jako reparace do Sovětského svazu. V
Porúří (s městy jako Dortmund, Essen a Duisburg) hrály významnou roli po dlouhou
dobu i nadále těžký průmysl a těžba uhlí. Pro Německo je sice finančně
výhodnější uhlí dovážet, což se v posledních letech projevilo v téměř úplném
útlumu těžby černého (kamenného) uhlí, přesto však zatím zůstává spolu s USA na
předním místě ve světě v těžbě hnědého uhlí (hlavně ve Východním Německu) i v
jeho spotřebě.

V životní úrovni je Německo dle Indexu lidského rozvoje (HDI) na 22. místě na
světě.[zdroj?]

Z 500 největších firem světa je 37 německých, z nichž 30 firem je označováno za
společnosti zobrazené v akciovém indexu DAX (Deutscher Aktienindex). Tyto
společnosti jsou vesměs činné nejen na německém nebo evropském trhu, nýbrž
celosvětově.

Mezi nejvýznamnější německé firmy patří automobilky Volkswagen, Daimler AG a
BMW, producent programů pro firemní použití SAP, pojišťovny Allianz a Münchener
Rück, výrobce elektrických zařízení Siemens AG, chemické firmy Bayer AG a BASF,
výrobci sportovního zboží Adidas a Puma a přes různé problémy nadále i velká
obchodní banka Deutsche Bank. Mezi další firmy známé po celém světě patří
výrobce pneumatik Continental (ke kterému patří česká firma Continental Barum),
sesterské farmaceutické firmy Fresenius a Fresenius Medical Care, dále Robert
Bosch GmbH a elektrárenské společnosti E.ON a RWE. Značný význam mají také mj.
Deutsche Post, telekomunikační koncern Deutsche Telekom a obchodní společnost
Metro.

Důležitým měřítkem významu německých koncernů je tzv. tržní kapitalizace
(Marktkapitalisierung), která se zjišťuje násobením počtu akcií společnosti
jejich aktuálním kurzem na burze cenných papírů ve Frankfurtu nad Mohanem. Ke
dni 23. prosince 2015 byla jako největší vykázána chemická společnost Bayer
(sídlo: Leverkusen) s kapitálem 96,0 miliardy Eur, následována koncernem SAP s
kapitálem 89,8 mrd. Eur. Třetí je automobilka Daimler (82,9 mrd. Eur), čtvrtý je
Siemens (79,0 mrd. Eur) a pátá Deutsche Telekom (76,3 mrd. Eur). Na devátém
místě se umísťuje automobilka BMW (Bayerische Motorenwerke) s kapitalizací
63,5 mrd. Eur, přičemž téměř polovina akcií je v držení Stefana Quandta a
Susanne Klattenové, syna a dcery průmyslníka Herberta Quandta (1910-1982).

Pořadí velikosti společností z indexu DAX je ovlivněno skutečností, že
automobilka Volkswagen (VW) má dva druhy akcií. Jen tzv. zvýhodněné akcie
(Vorzugsaktien, zkráceně Vorzüge) v hodnotě 70,0 mrd. Eur jsou vedeny v indexu
DAX, zatímco kurzy tzv. kmenových akcií (Stammaktien, zkráceně Stämme) lze
nalézt pouze v seznamu Prime Standard bez tržní kapitalizace. Je známo, že
zhruba polovina všech akcií VW je přímo či nepřímo (přes Porsche Holding) držena
dvěma podnikatelskými rodinami, a sice rodinami Wolfganga Porscheho a Ferdinanda
Piëcha, což jsou vnuci zakladatele firem Volkswagen a Porsche, Ferdinanda
Porscheho. Volkswagen je jedna z největších automobilek světa a patří jí mj.
100 % akcií Škody Auto. V roce 2014 měla celkově 592 600 zaměstnanců.

První dlážděné silnice na území dnešního Německa založili již Římané. První
státní silnice byly na německém území postaveny v 18. století. Rozvoj
automobilismu dal výstavbě silnic nové impulsy. První dálnice světa, AVUS v
Berlíně, byla postavena již v roce 1921. Silniční doprava vystřídala ve druhé
polovině 20. století železniční dopravu v množství přepraveného nákladu. Německo
mělo k 1. lednu 2007 12 531 kilometrů dálnic, 40 711 kilometrů spolkových
silnic, 86 597 zemských silnic a 91 520 kilometrů okresních silnic.

V rámci reformy železnice byla k 1. lednu 1994 sloučena Deutsche Bundesbahn
(západní část Německa) a Deutsche Reichsbahn (východní část Německa) do akciové
společnosti Deutsche Bahn AG, která organizuje velkou část železniční dopravy v
Německu. Vedle Deutsche Bahn AG jezdí v Německu asi 350 dalších menších
regionálních železničních dopravců. Stát v Německu financuje údržbu železniční
sítě a dotuje regionální dopravu. V regionální dopravě i dálkové dopravě jezdí
vlaky většinou podle taktového jízdního řádu. Na dálkových trasách jezdí
rychlovlaky ICE na tratích o celkové délce asi 2000 km. Podíl železnice na
nákladní i osobní přepravě do roku 2005 klesal, od té doby má opět stoupající
tendenci.

Letiště ve Frankfurtu nad Mohanem je nejdůležitějším letištěm společnosti
Lufthansa a třetím největším letištěm v Evropě co do počtu odbavených osob, v
objemu přepraveného zboží je největším letištěm Evropy. Frankfurtské letiště
ročně odbaví 52 miliónů osob. Mnichovské letiště Franze Josefa Strausse přepraví
ročně 32 miliónů osob, jeho význam se zvětšuje. Nové berlínské letiště bude po
uvedení do provozu v roce 2011 třetím největším německým letištěm. Německo má
celkově 430 letišť a má největší hustotu přistávacích a startovacích drah na
světě.

Německo je jedním z největších exportérů světa, proto je závislé na své námořní
flotile. Disponuje velkým počtem moderních přístavů, ale vysoký podíl
zahraničního obchodu se realizuje přes přístavy v sousedních zemích, především v
Nizozemsku. Německo plánuje rozsáhlé modernizace svých přístavů. Má se stavět
čtvrtý kontejnerový terminál v Bremerhavenu, prohlubovat koryta řek Labe a
Vezery. V prohloubeném přístavu JadeWeserPort ve Wilhelmshavenu budou moci
přistávat největší kontejnerové lodě světa. Největšími přístavy Německa jsou
Hamburk, Wilhelmshaven a Brémy s Bremerhaven. Nejdůležitějším přístavem
Baltského moře je Lübeck.

Nejdůležitější trasy námořní plavby jsou na dolním Labi a dolní Vezeře, dále
průplav mezi Severním a Baltským mořem. Německé pobřeží Baltského moře,
v Meklenburském zálivu, je nejnebezpečnější částí baltského pobřeží.

V Německu je dobře rozvinutá říční plavba, země má hustou síť vnitrozemských
průplavů. Nejdůležitější splavné řeky jsou Rýn, Mohan, Vezera a Labe. Významné
jsou vnitrozemské říční kanály, z nichž nejvýznamnějšími jsou Středoněmecký
průplav, kanál Dortmund-Ems, kanál Rýn-Herne a Elbe-Seitenkanal. Kanál
Dunaj-Mohan překračuje hlavní evropské rozvodí a umožňuje plavbu ze Severního a
Baltského moře do Černého moře. Říční přístavy v Duisburgu na soutoku Rýna a
řeky Ruhr s ročním obratem 70 miliónů tun zboží ročně patří k největším říčním
přístavům světa.

V Německu jsou univerzity, technické univerzity a vysoké odborné školy
institucemi vědeckého výzkumu. Univerzity v Německu jsou zařízení oprávněná
vydávat titul doktora i docenta.

Němečtí vědci jsou častými laureáty Nobelových cen. Nobelovu cenu za fyziku
získali Peter Grünberg, Theodor W. Hänsch, Wolfgang Ketterle, Herbert Kroemer,
Horst L. Störmer, Hans Georg Dehmelt, Wolfgang Paul, Jack Steinberger, Johannes
Georg Bednorz, Ernst Ruska, Gerd Binnig, Klaus von Klitzing, Arno Allan Penzias,
Hans Bethe, Maria Göppert-Mayerová, J. Hans D. Jensen, Rudolf Ludwig Mössbauer,
Max Born, Walther Bothe, Otto Stern, Werner Heisenberg, James Franck, Gustav
Ludwig Hertz, Albert Einstein, Johannes Stark, Max Planck, Max von Laue, Wilhelm
Wien, Karl Ferdinand Braun, Philipp Lenard a Wilhelm Conrad Röntgen.

Nobelovu cenu za chemii Stefan Hell, Gerhard Ertl, Johann Deisenhofer, Robert
Huber, Hartmut Michel, Georg Wittig, Ernst Otto Fischer, Gerhard Herzberg,
Manfred Eigen, Karl Ziegler, Hermann Staudinger, Otto Diels, Kurt Alder, Otto
Hahn, Adolf Butenandt, Richard Kuhn, Carl Bosch, Friedrich Bergius, Hans
Fischer, Hans von Euler-Chelpin, Adolf Otto Reinhold Windaus, Heinrich Otto
Wieland, Walther Nernst, Fritz Haber, Richard Willstätter, Otto Wallach, Wilhelm
Ostwald, Eduard Buchner, Adolf von Baeyer a Hermann Emil Fischer.

Za fyziologii nebo lékařství Thomas C. Südhof, Harald zur Hausen, Günter Blobel,
Christiane Nüsslein-Volhard, Bert Sakmann, Erwin Neher, Georges Jean Franz
Köhler, Bernard Katz, Max Delbrück, Feodor Felix Konrad Lynen, Konrad Bloch,
Werner Forssmann, Fritz Albert Lipmann, Hans Adolf Krebs, Ernst Boris Chain,
Gerhard Domagk, Hans Spemann, Otto Heinrich Warburg, Otto Fritz Meyerhof,
Albrecht Kossel, Paul Ehrlich, Robert Koch a Emil Adolf von Behring.

Evropskou vědu a civilizaci ovlivnili ale i jiní badatelé. Zásadně tak učinil
vynález knihtisku Johannese Gutenberga. Heinrich Rudolf Hertz umožnil svými
objevy v oblasti elektromagnetismu vznik přístrojů pro bezdrátové spojení, Carl
Friedrich Gauss spolu s Wilhelmem Eduardem Weberem poté i díky tomu vynalezli
elektromagnetický telegraf. Otcem moderní astronomie je Johannes Kepler. Gustav
Kirchhoff byl jedním z tvůrců spektrální analýzy, která dokáže určit složení
hvězd, a definoval tzv. černé těleso. Nicolaus Otto vynalezl zážehový čtyřtaktní
motor (benzínový), Rudolf Diesel dieslový motor, Gottlieb Daimler
vysokorychlostní benzínový motor, Karl Benz první benzínový automobil. Vývoj
raketové techniky zásadně ovlivnil Wernher von Braun. Alexander von Humboldt
patřil k nejvýznamnějším přírodovědcům své doby a zakladatelům geografie.
Základní zákony elektřiny objevil Georg Simon Ohm. William Herschel objevil
infračervené záření. Revoluci v geometrii a matematice vyvolali Bernhard Riemann
a Georg Cantor. Významným matematikem byl i Carl Gustav Jacob Jacobi, David
Hilbert, Leopold Kronecker nebo Hermann Weyl. Evoluční teorii rozvíjel Ernst
Haeckel, ve 20. století Ernst Mayr. Významnou teorii o vzniku tornád předložil
meteorolog a geolog Alfred Wegener. Daniel Gabriel Fahrenheit proslul výzkumem
tepla. Robert Wilhelm Bunsen vynálezem řady laboratorních přístrojů. Friedrich
Wöhler syntézou močoviny. Klíčovou postavou fyziky 19. století byl Hermann von
Helmholtz. Rudolf Clausius byl zakladatelem termodynamiky. Justus von Liebig
založil výrobu průmyslových hnojiv. Heinrich Wilhelm Olbers byl významný
astronom, jehož teorii o zaniklé planetě Phaeton v naší sluneční soustavě už
vyznává málokdo, ale jeho Olbersův paradox zásadně ovlivnil moderní kosmologii.
Průkopníkem informatiky byl Konrád Zuse. Emmy Noetherová byla nejlepší
matematičkou své doby, teorii čísel i matematickou statistiku ovlivnil Johann
Peter Gustav Lejeune Dirichlet, Richard Dedekind zkonstruoval množinu reálných
čísel, Felix Klein revolučním způsobem počal propojovat geometrii s algebrou, za
otce moderní matematické analýzy je označován Karl Weierstrass. Ernst Karl Abbe,
Carl Zeiss a Joseph von Fraunhofer založili moderní optiku. Friedrich Wilhelm
Bessel jako první změřil paralaxu hvězdy a spočítal její vzdálenost od země.
Georgius Agricola je vnímán jako zakladatel mineralogie. Otto von Guericke
vynalezl vývěvu. Friedrich August Kekulé popsal zákonitosti řetězení uhlíku.
Johann Gottfried Galle objevil planetu Neptun. August Ferdinand Möbius je
zakladatelem topologie. Výzkum buněk významně posunuli kupředu Rudolf Virchow a
Matthias Jacob Schleiden. Samuel Hahnemann založil stále diskutovanou
homeopatii. Za praotce kvantové fyziky lze označit Arnolda Sommerfelda. Johannes
Wilhelm Geiger sestrojil první měřič radioaktivity. Průkopníkem astrofotografie
byl Max Wolf. Emile Berliner vynalezl mikrofon a gramofon. Významným kartografem
byl Martin Waldseemüller, všestranností vpravdě renesanční vynikl jezuitský
učenec Athanasius Kircher. Fyzik Karl Schwarzschild sehrál roli ve vývoji obecné
teorie relativity. Theodor Schwann zavedl pojem metabolismus. Jako konstruktér
vzducholodí vynikl Ferdinand von Zeppelin, jako konstruktér automobilový
Ferdinand Porsche. Německý průmysl zásadně pozdvihl též Ernst Werner von
Siemens. V Německu se narodil i zakladatel americké firmy na výrobu džín Levi
Strauss. Otto Lilienthal byl průkopníkem letectví. Johann Philipp Reis vynalezl
jeden z typů telefonu. Tradici matematiky v Německu zakládali lidé jako Adam
Ries nebo Regiomontanus (Johannes Müller).

V oblasti humanitních a sociálních věd se Němci výrazně prosazovali zejména ve
filozofii. Představitelem metafyziky byl Mistr Eckhart. Největším německých
scholastikem byl Albert Veliký. Renesančním myslitelem Mikuláš Kusánský.
Gottfried Wilhelm Leibniz představil klasickou ontologii, na níž bylo zhusta
reagováno. Paul Heinrich Dietrich von Holbach je klasikem filozofického
materialismu a ateismu. Vrcholnou érou německé filozofie však bylo 18. a 19.
století: Immanuel Kant, Friedrich Nietzsche, Georg Wilhelm Friedrich Hegel,
Arthur Schopenhauer, Johann Gottlieb Fichte, Ludwig Feuerbach, Johann Gottfried
Herder, Gottlob Frege, Friedrich Wilhelm Joseph Schelling, Max Stirner nebo
Wilhelm Dilthey patřili k největším filozofům své doby. Významnými teoretiky
socialismu byli Karl Marx, Friedrich Engels, Ferdinand Lassalle, Eduard
Bernstein a Rosa Luxemburgová. Ve 20. století byla nejvýznamnější školou
fenomenologie, kterou reprezentovali Martin Heidegger, Edmund Husserl (lze ho
ovšem také považovat za Rakušana, neřkuli za Čecha), Max Scheler či Hannah
Arendtová, a tzv. Frankurtská škola, kterou představovali Jürgen Habermas,
Theodor Adorno, Erich Fromm, Walter Benjamin, Herbert Marcuse a Max Horkheimer.
K existencialistům patřil Karl Jaspers, k hermeneutice Hans-Georg Gadamer, k
analytické filozofii Rudolf Carnap. K nejvýznamnějším sociologům světa patří Max
Weber, Ferdinand Tönnies a Georg Simmel. Zakladatelem moderní psychologie je
Wilhelm Wundt, psychologii národů se pokusil rozvinout Erik Erikson. Nobelovu
cenu za ekonomiku získali Reinhard Selten a Wassily Leontief. Franz Boas je
jedním z nejdůležitějších kulturních antropologů 20. století. Archeolog Heinrich
Schliemann proslul jako objevitel antické Tróje. Leopold von Ranke byl
zakladatelem německé historiografie, historik Oswald Spengler proslul svou
knihou Zánik Západu. K zakladatelům indologie patřil Friedrich Max Müller. Za
nejvýznamnějšího teoretika války je považován Carl von Clausewitz.

Podle oficiálních údajů ke dni 31. prosince 2015 mělo Německo 82 175 684
obyvatel, což je činí nejlidnatější zemí Evropské unie, po Rusku druhou
nejlidnatější v Evropě a 18. nejlidnatější na světě. Hustota zalidnění je 225
obyvatel na čtverční kilometr. Celková průměrná délka života je 80,19 let (77,93
let pro muže a 82,58 let pro ženy). Podle odhadů z roku 2011 činila plodnost
1,41 dítěte na ženu či 8,33 narození na 1000 obyvatel, což je jedna z nejnižších
na světě. Od 70. let v Německu úmrtnost překonává porodnost. Nicméně od roku
2010 je Německo svědkem zvýšené porodnosti a míry migrace, částečně za to může
nárůst počtu dobře vzdělaných migrantů. Většina imigrantů přicházela z jižní a
východní Evropy a usazuje se v městských oblastech.

Německo má chronicky jednu z nejnižších porodností na světě, což patří mezi jeho
vůbec nejvážnější problémy a stává se velkou hrozbou pro budoucnost státu. Od
roku 1972 počet zemřelých neustále překračuje počet narozených. V roce 2006 měla
německá rodina 1,37 dítěte na ženu. V roce 2007 poprvé po deseti letech
porodnost stoupla a narodilo se 684 862 dětí (1,38 dítěte na ženu). V
následujících letech ale dále klesala až k 665 126 živě narozeným dětem roku
2009 (1,36 dítěte na matku). Dalším drobným výkyvem se dostala k hodnotě 1,39
dítěte na matku, což je tedy 677 947 živě narozených dětí v roce 2010. Ovšem v
následujícím roce opět spíše klesala. Tento vývoj má za následek rychlé stárnutí
a úbytek obyvatelstva. Od začátku roku 2003, kdy Německo dosáhlo počtu 82 536
680 obyvatel, ubylo do 1. ledna roku 2011 i přes výrazný příliv imigrantů více
než 785 000 obyvatel. K 31. prosinci 2007 žilo na území Německa 82 217 800
obyvatel na ploše 357 104 čtverečních kilometrů. Německo patří mezi země s
vysokou hustotou zalidnění, což je důsledkem především odsunu a emigrace
etnických Němců ze zemí střední a východní Evropy po druhé světové válce. Asi 75
milionů obyvatel Německa (tj. 91 %) má německé státní občanství. Z těchto má 7,9
miliónu migrační minulost. Mezi nimi je 4,3 miliónů občanů ze zemí bývalého
Sovětského svazu (51 procent) a Polska (34 %), kteří mají německý původ a
přistěhovali se do Německa. Hovorově se jim říká ruští Němci. Dále to jsou v
Německu dlouhodobě žijící cizinci a jejich rodinní příslušníci, včetně jejich
dětí narozených v Německu, kteří si požádali o německé občanství.

V Západním Německu probíhající tzv. „hospodářský zázrak“ byl od konce 40. let až
po 60. léta 20. století podstatně podpořen třemi přistěhovaleckými vlnami, které
pomohly zamezit vzrůstajícímu nedostatku pracovních sil. Nejprve přišlo po druhé
světové válce do tří západních okupačních zón asi dvanáct milionů německých
uprchlíků a vyhnanců. Poté od vzniku obou německých států v roce 1949 až do
postavení berlínské zdi v roce 1961 se z východního Německa do Německa západního
přestěhovalo asi 3,1 milionu Němců; opačným směrem však 400 000. Nakonec se tu
od poloviny padesátých let ve velkém rozsahu objevilo zaměstnávání cizinců. Nově
příchozím pracovníkům, kteří byli najímáni především na základě bilaterálních
smluv, se ve veřejných debatách říkalo "hostující dělníci" "Gastarbeiter".
Dohody o náboru pracovních sil uzavřelo Západní Německo s Itálií (1955), se
Španělskem a Řeckem (1960), s Tureckem (1961), s Portugalskem (1964) a nakonec s
Jugoslávií (1968). Další smlouvy byly uzavřené s Marokem (1963-1966) a s
Tuniskem (1965). Počet Turků vzrostl z 8 700 v roce 1961 na více než milion v
roce 1974. U pracovní migrace předcházely mužské pracovní síly příchodu dalších
rodinných příslušníků.

Pohyb, který v polovině padesátých let 20. století začal jako úředně
organizovaná a časově omezená pracovní migrace, plynule přešel v polovině 70.
let 20. století do skutečné imigrační situace.

V roce 2014 žilo v 81-milionovém Německu skoro 7 milionů obyvatel jiné státní
příslušnosti. 96% z nich žilo na území dřívějšího Západního Německa a (celého)
Berlína. V roce 2011 mělo 1,6 miliónu tureckou státní příslušnost. Ze zemí
Evropské unie žije v Německu 2,1 milionu obyvatel, z toho je 520 tisíc italské
státní příslušnosti, 468 tisíc polské, 283 tisíc řecké a 38 tisíc obyvatel má
české občanství. Z evropských zemí, které nejsou členy Evropské unie, žije v
Německu 3,2 milionu lidí. Z toho jeden milion lidí pochází ze zemí bývalé
Jugoslávie.

Přistěhovalecký původ má 20 % obyvatel Německa. Z původních etnických menšin
žije v Německu 15 až 50 tisíc Dánů (zdroje se různí), 50 až 60 tisíc Frísů,
60 tisíc Lužických Srbů a asi 70 tisíc Romů. Německo je po USA druhým
nejčastějším cílem imigrantů na světě. Od roku 2015 se Německo zmítá v evropské
migrační krizí.

Němčina je úřední a převažující jazyk v Německu. Je to také jeden ze 24 úředních
a pracovních jazyků v Evropské unii (EU) a jeden ze tří pracovních jazyků
Evropské komise. V rámci EU je němčina také nejrozšířenějším mateřským jazykem
se zhruba 100 miliony rodilými mluvčími.

Mezi původní menšinové jazyky v Německu patří dánština, dolnoněmčina, lužická
srbština, fríština a romština. Tyto menšinové jazyky jsou oficiálně chráněny
evropskou chartou jazyků. Nejpoužívanějšími jazyky mezi imigranty jsou
turečtina, kurdština, polština, ruština, srbochorvatština a další jazyky
z Balkánu. Občané Německa jsou často mnohojazyční: 67% německých občanů tvrdí,
že se dokáží domluvit minimálně jedním cizím jazykem (kromě němčiny)
a 27% minimálně dvěma cizími jazyky.

Standardní němčina, zvaná Hochdeutsch, je západogermánský jazyk blízce příbuzný
dolnoněmčině, holandštině a fríštině. V menší míře je také příbuzná s vymřelými
východogermánskými a dnešními severogermánskými jazyky. Nejvíce německých slov
je odvozeno z germánských větví indoevropské jazykové rodiny. Významná menšina
slov je odvozena z latiny a řečtiny, ale také z francouzštiny. V poslední době
přibývá mnoho slov převzatých z angličtiny. Tento způsob vyjadřování je známý
jako Denglisch. Psaná němčina používá latinku. Německé dialekty jsou četné
tradiční územní nebo i lokální útvary. Dají se vystopovat ke starým germánským
kmenům (mj. Alemané, Bavoři, Frankové, Chattové a Sasové) a jsou v mnoha směrech
odlišné od útvarů standardní němčiny v lexiku, fonologii a syntaxi.

K šíření znalostí němčiny a německé kultury v celosvětovém měřítku slouží v roce
1951 založený Goethe-Institut se sídlem v Mnichově, se 12 pobočkami v Německu
a 159 pracovišti po celém světě, mj. i v Praze a v Bratislavě. Institut je
nazván podle básníka Johanna Wolfganga von Goethe a je finančně podporován
německým ministerstvem zahraničí.

Podle sčítání z roku 2011 je nejrozšířenějším náboženstvím v Německu
křesťanství, ke kterému se hlásí 66,8 % z celkového počtu obyvatel. Ve vztahu k
celkové populaci se 31,2% označilo jako římští katolíci; 30,8 % jako protestanti
zastupovaní evangelickou církví v Německu (EKD); 4,8 % jako součást jiných
křesťanských vyznání (včetně evangelické svobodné církve, německy Evangelische
Freikirche, s 0,9%, stejně jako ostatních protestantů mimo EKD).K pravoslaví se
přihlásilo 1,3 %, zatímco k judaismu 0,1 %. Ostatní náboženství zaujímají 2,7 %.

Geograficky je protestantství soustředěno hlavně v severních, středních a
východních částech země. Většinou se jedná o členy EKD, kteří zahrnují luterány,
reformované a sjednocenou církev, jejichž tradice sahají až k pruské unii z roku
1817. Katolíci jsou soustředěni na jihu a západě. V Německu počet příslušníků
tradičních historických církví klesá, což souvisí hlavně s sekularizací
společnosti a církevní daní.

V roce 2011 se 33 % obyvatel označilo jako agnostici, ateisté nebo jinak
bezbožní. Nevěřících je nejvíce ve státech bývalého východního Německa a velkých
metropolitních oblastech, kde se většina obyvatelstva identifikuje jako ateisté.

Islám je v zemi druhým nejpočetnějším náboženstvím. Podle sčítání z roku 2011 se
1,9% občanů označilo jako muslimové. Toto číslo je však podhodnoceno. Většina
muslimů jsou sunniti a alevité z Turecka, ale také je tu menší počet ší'itů,
ahmadíjů a jiných větví. Němečtí muslimové, velká část tureckého původu, nemají
od státu plné oficiální uznání náboženské komunity.

Ostatní náboženství, které zaujímají méně než procento německé populace jsou
buddhismus se 250 000 stoupenci (zhruba 0,3 %) a hinduismus s asi 100 000
stoupenci (0,1 %). Ostatní náboženské komunity v Německu mají pod 50 000
stoupenců každá.

Odpovědnost za dohled na vzdělávání v Německu je organizována hlavně v rámci
jednotlivých spolkových zemí. Volitelná je docházka do školky pro všechny děti
od tří do šesti let, po které následuje povinná školní docházka alespoň devět
let.

Německá kultura je definována především společným jazykem. V průběhu dějin mnoho
představitelů německé kultury, filozofie a vědy odešlo z Německa, většinou však
zůstali spjati s Německem. Jako příklady emigrace z politických důvodů v 19.
století lze uvést básníka Heinricha Heineho a filozofa a ekonoma Karla Marxe. Po
zániku Svaté říše římské v roce 1806 až do roku 1871, kdy vzniklo Německé
císařství, byly v důsledku nevýrazné společné identifikace německy mluvících
lidí a roztříštěnosti státní organizace v rámci Německého spolku jak německá
kultura, tak i věda důležitými sjednocujícími prvky německého národního
uvědomění. Již předtím ovšem vznikl pojem „země básníků a myslitelů“,
zakládající se na dědictví velkých osobností jako byli Johann Wolfgang von
Goethe, Friedrich Schiller a Immanuel Kant. Toto kulturní dědictví je dodnes
živnou půdou německého vlastenectví. Na počátku 20. století patřilo tehdejší
Německo k předním kulturním a vědeckým národům. Také díky německé klasické
hudbě, která mohla těžit z odkazu Wolfganga Amadea Mozarta, Ludwiga van
Beethovena, Richarda Wagnera, Johannese Brahmse a dalších velkých skladatelů,
i díky německému výtvarnému a filmovému umění byla německá kultura na počátku
20. století jednou z nejvyspělejších v celosvětovém měřítku.

Nástup nacismu v 30. letech 20. století a s ním spojená početná emigrace
vynikajících německých vědců a spisovatelů, z nichž mnozí byli židovského
původu, přinesly úpadek německé vědy a kultury, který trval až do konce druhé
světové války. Trvalými nebo dočasnými emigranty se stali například Albert
Einstein, Kurt Tucholsky, Thomas Mann a jeho bratr Heinrich Mann, Bertolt
Brecht, Lion Feuchtwanger, Hannah Arendtová a mnoho dalších.

Německá literatura sahá zpět až hluboko do středověku, např. Walther von der
Vogelweide je jedním z nejvýznamnějších středověkých básníků. Mezi
nejvýznamnější německé autory patří básníci a dramatikové Johann Wolfgang von
Goethe a Friedrich Schiller. Literárně významní jsou bratři Grimmové. Ke
klasikům německé literatury patří i Heinrich Heine, Gotthold Ephraim Lessing,
Heinrich von Kleist, Ernst Theodor Wilhelm Hoffmann, Friedrich Hölderlin,
Novalis, Theodor Fontane či Georg Büchner. Ve 20. století se stali nositeli
Nobelovy ceny za literaturu postupně Theodor Mommsen v roce 1902, Paul Heyse v
roce 1910, Gerhart Hauptmann v roce 1912, Thomas Mann roku 1929, Hermann Hesse v
roce 1946, Heinrich Böll roku 1972 a Günter Grass v roce 1999. V roce 2009
obdržela Herta Müllerová, německo-rumunská spisovatelka žijící v Berlíně, tuto
cenu. Leureáty[zdroj?] jsou také Nelly Sachsová, Thomas Mann a Rudolf Christoph
Eucken. K významným autorům 20. století bývá řazen i Bertolt Brecht, Heinrich
Mann, Alfred Döblin nebo Patrick Süskind. V oblasti dětské literatury vynikl
například Erich Kästner (Emil a detektivové) či Michael Ende (Nekonečný příběh),
v oblasti populární literatury Karl May.

Vývoj evropské klasické hudby byl ovlivněn celou řadou německých hudebních
skladatelů. K čelním tvůrcům německého původu patřili Johann Sebastian Bach,
Georg Friedrich Händel (přestože později odešel do Anglie), Ludwig van
Beethoven, Carl Maria von Weber, Robert Schumann, Felix Mendelssohn Bartholdy,
Richard Wagner, Johannes Brahms a Richard Strauss. Německou hudbu silně
ovlivnili i Christoph Willibald Gluck, Georg Philipp Telemann, Carl Orff, Carl
Philipp Emanuel Bach, Dietrich Buxtehude, Paul Hindemith, Giacomo Meyerbeer,
Kurt Weill, Heinrich Schütz nebo Max Bruch.

Německo má silnou tradici sborového zpěvu, jehož rozvoj byl sice přerušen druhou
světovou válkou, poté však zaznamenal velký rozmach. V současné době má Německo
téměř centrální důležitost v hudebním životě Evropy. V Německu je mnoho
prvotřídních hudebních škol a konzervatoří. Německo je také zemí s největším
počtem symfonických orchestrů, kterých je celkově 92. Mezi nejvýznamnější patří
tzv. A-orchestry: Bamberger Symphoniker (Bamberg), Berlínští filharmonikové
(Berliner Philharmoniker), Gewandhausorchester (Lipsko), hr-Sinfonieorchester
(rozhlasový orchestr, Frankfurt nad Mohanem), Mnichovští filharmonikové
(Münchner Philharmoniker), Sächsische Staatskapelle Dresden (Drážďany),
Staatskapelle Berlin se svým šéfdirigentem Danielem Barenboimem,
Symphonieorchester des Bayerischen Rundfunks (Mnichov, zde působil v letech
1961-1979 Rafael Kubelík) a WDR Sinfonieorchester Köln (Kolín nad Rýnem). V
těchto orchestrech působí v současnosti řada významných dirigentů jako jsou
Valerij Gergijev, Simon Rattle, Jukka-Pekka Saraste, Christian Thielemann a
Kyrill Petrenko. Symfonické orchestry mají k dispozici velké koncertní sály s
výbornou akustikou, mj. v Berlíně a v Mnichově (Gasteig). V Hamburgu je ve
výstavbě velmi moderní Elbephilharmonie.

Německo je čtvrtým největším hudebním trhem na světě. Přispívá k tomu
skutečnost, že v zemi působí také velký počet hudebních sólistů z mnoha oborů.
Mezi instrumentalisty německé národnosti je nutno jmenovat zejména světově
proslulé houslistky jako jsou Anne-Sophie Mutter, Isabelle Faust a Julia
Fischer. Velké renomé mají mj. sopranistky Diana Damrau a Anja Harteros a
tenorista Jonas Kaufmann. Vynikli i pianistka Clara Schumannová či varhaník
Johann Pachelbel. K bohatému kulturnímu životu přispívá také, že v Německu
vystupují při operních představeních a koncertech klasické hudby početní umělci
z celého světa.

Karlheinz Stockhausen se proslavil jako experimentátor a průkopník elektronické
hudby. Filmovou hudbou proslul Hans Zimmer (Lví král, Piráti z Karibiku,
Gladiátor aj.). V popové a rockové hudbě přesahují hranice Německa umělci jako
Udo Jürgens, Udo Lindenberg, Herbert Grönemeyer, Nena, Sandra a Xavier Naidoo.
Z hudebních skupin jsou nejznámější Accept, Helloween, Gamma Ray, Die Toten
Hosen, Die Ärzte, Alphaville, Scooter a Tokio Hotel. Z oblasti jazzové hudby
jsou nejznámější Albert Mangelsdorff, Peter Brötzmann, Theo Jörgensmann a
Eberhard Weber. U elektronické hudby odvedly pionýrskou práci skupiny Kraftwerk
a Klaus Schulze. Další skupiny, které se prosadily na mezinárodním poli, jsou
Blind Guardian, Modern Talking, Scorpions a Rammstein. Skupina Rammstein se
prosadila s německými texty i v zahraničních hitparádách. V Německu se již
dlouho těší velké popularitě také český zpěvák Karel Gott.

Nejslavnějším německým malířem je Albrecht Dürer. Dürerem byl silně inspirován i
dřevorytec Hans Holbein mladší. Významným renesančním malířem byl Lucas Cranach
starší. Ten je někdy řazen k tzv. dunajské škole, k níž patří i Albrecht
Altdorfer. K renesanci náleží i Matthias Grünewald. Jedním z nejvýraznějších z
Německa pocházejících barokních malířů je mistr Cosmas Damian Asam.

Významným dřevorytcem 19. století byl Wilhelm Busch. Z romantických malířů
vynikl Caspar David Friedrich. Maria Sibylla Merianová proslula kresbami hmyzu,
rostlin a zvířat. Výraznou osobností avantgardy byl Max Ernst či expresionisté
Franz Marc, Ernst Ludwig Kirchner a Käthe Kollwitzová. Neoexpresionismus
reprezentuje Georg Baselitz.

Německo má bohaté a mnohotvárné dějiny architektury, která je úzce spojená s
dějinami architektury v sousedních zemích. Architektonické památky pochází již z
dob římské antiky, jejíž památky se na území Německa dochovaly. Na území Německa
se nachází památky z doby před románským slohem, např. vstupní objekt do města
Lorsch, tzn. Torhalle. Torhalle ukazuje vývoj směrem k románskému slohu, který
přišel do Svaté římské říše po roce 1030. Gotika vznikla ve Francii, první
stavby v gotickém slohu na území Německa pochází kolem roku 1230, např. Chrám
Panny Marie v Trevíru. Po roce 1520 přišla renesance z území dnešní Itálie do
Svaté říše římské, ukázka je radnice ve městě Augsburg. Baroko se prosadilo na
území dnešního Německa od roku 1650. Příkladem jsou díla od Balthasara Neumanna,
např. kostel ve Wies a zámek v Ludwigsburgu. Kolem roku 1770 nastupuje období
klasicismu. Nejdůležitějšími stavbami jsou Staré muzeum v Berlíně, zámek
Charlottenhof a Braniborská brána v Berlíně. Z doby historismu (období 1840 až
1900) pochází zámek Neuschwanstein a Berlínský dóm. Významným architektem
neoklasicismu byl Karl Friedrich Schinkel.

Na počátku 20. století byli němečtí architekti přední představitelé klasické
moderny. Walter Gropius, Ludwig Mies van der Rohe a škola architektury Bauhaus
udala směr, který architektura do dnešní doby celosvětově využívá. Monumentální
architektura v době nacismu výrazně ovlivnila tvář německých měst. V době obnovy
po druhé světové válce měl převahu pragmatismus, teprve později našla německá
architektura nové formy projevu. V roce 1972 byl dokončen olympijský stadion v
Mnichově, projekt, ve kterém německá architektura znovu našla svůj styl.

Na seznamu UNESCO je 40 německých příspěvků ke Světovému kulturnímu dědictví,
které se nachází v 15 ze 16 německých spolkových zemí. První na seznamu byla
katedrála Panny Marie v Cáchách v roce 1978, posledním přírůstkem z roku 2008
jsou Moderní berlínské stavby.

Nejvyšší návštěvnost zahraničních a domácích turistů mají mnohé památky z období
německé romantiky jako je zámek Neuschwanstein, dále město Heidelberg, vinařské
středisko Rüdesheim, památník Walhalla v Bavorsku a také centra středověkých
měst jako je Rothenburg ob der Tauber. Na oblibě získávají i nákladně
zmodernizovaná městská centra z doby industrializace, například v hlavním městě
Berlíně a mnoha velkoměstech Severního Porýní-Vestfálska. Následkem bombardování
v období 2. světové války byla zcela nebo částečně ztracena původní centra mnoha
německých velkoměst (Brémy, Frankfurt nad Mohanem, Mnichov, Norimberk, Drážďany
a jiné) a středně velkých měst, byla a jsou však též s velkým nákladem
obnovována a přestavována. V některých městech střední velikosti a mnoha malých
městech se naproti tomu starobylá centra měst zachovala často nebo byla z větší
části obnovena (Dinkelsbühl, Gosslar, Wetzlar a jiné).

V Německu se nachází přes 6000 muzeí, ke kterým patří soukromé i veřejné sbírky,
zámky a zahrady. K největším a nejvýznamnějším patří Německé muzeum v Mnichově,
celosvětově největší přírodovědeckotechnické muzeum, Germanische Nationalmuseum
v Norimberku se sbírkami z kultury a umění od rané historie do dnešní doby. Také
v Berlíně se nachází celosvětově důležitá muzea.

Rozhlasové a televizní vysílání ovlivnili ve svých počátcích němečtí vynálezci.
Příjem televizního a rozhlasového vysílání probíhá jak pozemními vysílači, tak
přes družicové vysílání. Rozšířená je i kabelová televize. Od roku 2003 probíhá
digitalizace televizního a rozhlasového vysílání, je plánována kompletní
digitalizace. Někteří poskytovatelé nabízí televizní a rozhlasové vysílání i
přes Internet, v rámci protokolu IPTV jako součást širokopásmového připojení.
Německo má duální rozhlasové vysílání, veřejnoprávní rozhlas, a mnoho soukromých
rozhlasových stanic, které jsou financovány reklamami.

V Německu existuje veřejnoprávní televize, mezi jiným stanice ARD a ZDF, jakož i
soukromé televizní společnosti, k nimž patří ProsiebenSat.1 media AG, RTL Group,
MTV Networks Deutschland, NBC Universal Deutschland, Tele München Gruppe, jakož
i regionální poskytovatelé televizního vysílání. Vedle volně přijímaného
televizního vysílání existuje v Německu také digitální placená televize.
Nejznámější poskytovatel placeného televizního vysílání je Premiere.

Prostředí německé žurnalistiky je velice mnohotvárné, mezi nejčtenější deníky
patří Bild, Westdeutsche Allgemeine Zeitung a Süddeutsche Zeitung. Nejznámějšími
týdeníky jsou Der Spiegel a Focus.

Koncem roku 2007 disponovalo 72 % německého obyvatelstva připojením na internet;
asi 24 % mělo širokopásmové připojení.

Klasikem německého filmu je režisér Friedrich Wilhelm Murnau, tvůrce klasického
snímku Nosferatu. Slavnou filmovou režisérkou byla i Leni Riefenstahlová.
Klíčovou postavou poválečného německého filmu byli Wim Wenders, Werner Herzog či
Rainer Werner Fassbinder. V Hollywoodu se prosadil Roland Emmerich.
Nejslavnějšími německými herci jsou Marlene Dietrichová, Klaus Kinski a
Nastassja Kinski. V modelingu se prosadila Heidi Klumová a Claudia Schifferová,
jako módní návrhář proslul Karl Lagerfeld.

Německá kuchyně je velmi mnohotvárná a liší se region od regionu. Známé jsou
především vydatné a těžké pokrmy jako je vepřové koleno a uzené vepřové maso s
kyselým zelím, kadeřavá kapusta s čajovkou, jakož i různé eintopfy. Eintopf je
jídlo z jednoho hrnce, v hrnci se vaří, dusí a peče úplně všechno od masa přes
luštěniny až po zeleninu. Tato vydatná jídla mají v Německu tradici díky
relativně severní poloze, kdy v zimě byl nutný vydatný příjem kalorií.
Regionální kuchyně je velice různorodá a ovlivňovaná kuchyněmi ze sousedních
zemí. V dnešní době se v Německu jako i jiných evropských zemích přechází od
těžkých k lehčím pokrmům.

Především v severním Německu se připravují různorodé pokrmy z brambor, na jihu
je tradiční knedlík a nudle. V Německu se k snídani jí chléb a pečivo s různými
pomazánkami, s širokým výběrem uzenin a sýrů, oblíbené je zde vařené vejce, i
vejce na hniličku, pije se čaj či káva, přičemž přednost dávají Němci kávě. V
poledne se konzumuje teplé jídlo, večer se často podává studená večeře formou
studené mísy (tzv. Kalteplatte).

Sport má v Německu vysokou společenskou prestiž. V ročníku 2009/10 bylo
přibližně 27,6 miliónu německých obyvatel členy 91 000 sportovních klubů a
oddílů. V počtu medailí získaných na olympijských hrách je Německo třetí
nejúspěšnější zemí na světě, na Zimních olympijských hrách 2006 v Turíně vyhrálo
pořadí národů.

Země byla pořadatelem největších sportovních svátků včetně dvou letních (1936 v
Berlíně a 1972 v Mnichově) a jedněch zimních olympijských her (1936 v
Garmisch-Partenkirchenu), dvou mistrovství světa ve fotbale (1974 a 2006) a
dalších významných soutěží.

Nejvýznamnějším německým sportovcem 20. století byl podle ankety časopisu Focus
automobilový závodník Michael Schumacher, který překonal mnoho rekordů formule 1
včetně zisku sedmi titulů mistra světa. Na předních místech ankety se dále
umístila kanoistka Birgit Fischerová, nejúspěšnější německá olympionička,
tenisté Steffi Grafová a Boris Becker, legendární boxer Max Schmeling a hned
několik fotbalistů v čele s Franzem Beckenbauerem. Slavným šachistou byl Emanuel
Lasker. Nejslavnějším německým basketbalistou je Dirk Nowitzki.

Nejoblíbenějším druhem sportu je v Německu je kopaná. Německý fotbalový svaz má
šest miliónů členů, v soutěžích hraje 170 tisíc týmů. Německá mužská
reprezentace je celosvětově jeden z nejúspěšnějších týmů, vybojovala čtyřikrát
titul mistrů světa a třikrát mistrovství Evropy. Německo je jedinou zemí na
světě, která získala titul mistra světa v kopané v mužské a ženské kategorii.
Hráči tří německých klubů se radovali z vítězství v Lize mistrů či jejím
předchůdci Poháru mistrů, z toho Bayern Mnichov celkem čtyřikrát. Ve světovém
měřítku vyniká také německá házená (3krát mistři světa) a pozemní hokej (čtyři
zlaté na olympijských hrách). Narůstá i popularita basketbalu a ledního hokeje.

Německo hostí řadu motoristických závodů nejvyšší úrovně včetně tradiční Grand
Prix Německa a většiny dosud uskutečněných Grand Prix Evropy formule 1.

Z Německa pocházelo množství vynikajících sportovců v individuálních sportech,
jako byli atleti, plavci, cyklisté, kanoisté a podobně. Řada z nich
reprezentovala bývalou NDR, kde ale po pádu komunistického režimu vyšla najevo
existence systému státem řízeného dopingu.

Německo je největší světovou velmocí v zimních sportech, především v biatlonu,
jízdě na bobech, jízdě na saních nebo rychlobruslení. Nejúspěšnější německou
účastnicí zimních olympijských her v historii je dosud rychlobruslařka Claudia
Pechsteinová s pěti zlatými medailemi.

Státním svátek Německa je 3. říjen, Den německé jednoty. Je to jediný svátek,
který je určen spolkovou vládou. Ostatní svátky určují jednotlivé spolkové země,
nicméně jsou svátky, které se slaví ve všech spolkových zemích: Velký pátek,
Velikonoční pondělí, Nanebevstoupení páně, Svatodušní pondělí (letnice) a oba
Vánoční svátky; bez křesťanského pozadí Nový rok a Svátek práce. Spolu s nedělí
jsou v Německu svátky dny pracovní klidu.



https://cs.wikipedia.org/wiki/Zodiac_Killer

Zodiac Killer je přezdívka amerického sériového vraha, který řádil na konci
šedesátých let 20. století v okolí Severní Kalifornie. Znám je především díky
svým dopisům policii a také tím, že nebyl nikdy dopaden, i když bylo více než
2 500 podezřelých. Zodiac je dodnes vyšetřován FBI, policií Vallejo, šerifem
Napa okresu, šerifem Solano okresu, sanfranciskou policií a policií města
Benicia, dále také policií města Riverside.

Ačkoliv se ve svých dopisech chlubil více než 37 vraždami, policie mu přisuzuje
sedm vražedných útoků, z toho pět dokonaných vražd. Sanfranciská policie případ
v roce 2004 uzavřela a začátkem roku 2007 opět otevřela. V roce 2013 ohlásila,
že bylo zajištěno dokonalejší částečné DNA Zodiaca než to, které bylo zajištěno
v roce 2002.

Richard se narodil ve Watertownu v Jižní Dakotě 14. března 1936. Studoval
střední školu a později vysokou školu pro pedagogy v Aberdeenu.

Z jedné obálek dopisů, které psal Richard, bylo zajištěno DNA. Následně byla
sanfranciská policie požádána o vzorek Zodiacovo DNA, ta ho ale odmítla
poskytnout, a tak nikdy nebylo uděláno porovnání DNA mezi Richardem a Zodiacem.
Je ale možné, že se tak v brzké budoucnosti stane díky neustálému tlaku lidí z
internetu a širokého publika.

Spojení Arthura Leigh Allena se Zodiacem začíná 30. října 1966, kdy byla Cheri
Jo Batesová ubodána v Riverside City College. Na konci listopadu 1966 místní
policie a deníky obdrželi dopisy psané na stroji, ve kterých se pachatel k
vraždě přiznal. Psací stroj byl identifikován jako model "Royal" s typem písma
"Elite" nebo "Pica". Allen se údajně v době vraždy nacházel v oblasti Riverside.
Tato informace pochází od policejního oddělení ve Valleju. Allen to nejprve
potvrdil, později říkal, že se v době vraždy nacházel v nedaleké Pomoně. V době
vraždy Batesové byl Allen zaměstnán jako učitel na základní škole v Calaveras
County až do konce března 1968. V zaměstnání měl absenci 1. listopadu 1966. Tuto
nepřítomnost zdůvodňoval nejprve "školními záležitostmi", což posléze změnil na
nemoc. Je otázka, jestli volno nevyužil pro sběr informací pro falešné anonymní
přiznání nebo skutečně Batesovou zabil a volno využil k ošetření ran po souboji
s Batesovou. Během domovní prohlídky u Allena v bytě v roce 1991 FBI našla psací
stroj "Royal" s písmem "Elite". Na konci dubna 1967 byly odeslány tři anonymní
dopisy, týkající se vraždy Batesové. Podle Sherwooda Morrilla, pracovníka FBI –
sekce identifikace, šlo o práci Zodiaka. Měly dvojité poštovné, což je typické
pro Zodiaka. Přibližně v době odeslání těchto dopisů byla v Riverside City
College nalezena morbidní báseň vyrytá do školní lavice. Morrill v roce 1970
prohlásil, že je to práce Zodiaka, později bylo toto tvrzení odmítnuto pro
špatný stav lavice.

Lake Herman Road: Na konci března 1968 byl Allen vyhozen ze zaměstnání na
základní škole pro obtěžování žačky. Bylo to jeho druhé profesní selhání, v roce
1958 byl vyloučen z US Navy pro neschopnost. Bez pravidelného příjmu se Allen
přestěhoval k rodičům na Valleja. Podle přátel a rodiny matku nenáviděl a před
otcem si připadal méněcenný (otec Ethan byl velmi úspěšný vojenský důstojník). V
této době Allen začal přibývat na váze a hodně pít. Později pracoval jako
pomocník na čerpací stanici. S blížícími se vánoci a svými narozeninami (18.
prosince) v roce 1968 se Allen propadal do spirály deprese a alkoholismu, což
mohl být spouštěcí moment násilných činů. Podle studií FBI sérioví vrazi bývají
aktivní v místech, které dobře znají. Allen žil jen několik minut jízdy od Lake
Herman Road, měl vznětlivou povahu, hodně pil a vždy vozil s sebou v autě zbraň.

Blue Rock Springs: Zodiakův útok v Blue Rock Springs 4. července 1969 byl po
sedmi měsících druhý v západní části města Vallejo. Zodiac zde byl pouze čtyři
minuty od Allenova domu. Mike Mageau útok přežil a poskytl policii popis
Zodiakova vozu. Byl to hnědý vůz, pravděpodobně Corvair. Ve stejný čas měl Allen
přítele Philipa, který se mu snažil prodat svůj hnědý Corvair. Podle policie
Philip parkoval svůj vůz před čerpací stanicí ve Valleju, kde byl Allen krátce
zaměstnán a klíčky byly uvnitř v kanceláři. Philip příležitostně nechal Allena
řídit své auto. Je pravděpodobné, že Allen měl přístup ke klíčkům tohoto auta.
Existuje rovněž spojení mezi jednou z obětí vraždy u Blue Rock Springs Darlene
Ferrinovou a Allenem. Ferrinová pracovala jako číšnice ve jedné restauraci ve
Valleju, asi 200 metrů od domu Allena. V té době měl Allen říci Donu Cheneyimu,
že si našel číšnici. Podle policejní zprávy byla Darlene viděna s
neidentifikovanou osobou, která si měla říkat Lee. Ovšem tato informace je
nepodložená.

Lake Berryessa: 27. září 1969 Zodiac zaútočil dlouhým nožem na mladý pár u Lake
Berryessa. Allen byl náruživým trampem, navštěvoval často rekreační oblasti jako
je Lake Berryessa. Při výslechu 6. října 1969 Allen uvedl, že v den útoku "chtěl
jít do Lake Beryessa, ale nakonec šel na pobřeží". Později Allen chtěl využít
svého souseda Williama Whitea jako alibi. White ho měl vidět u domu a dvakrát s
Allenem mluvit. White zemřel pár týdnů po údajném setkání. V ten den byl
zastaven dopravním policistou za vysokou rychlost, během rozhovoru si policista
všiml, že má Arthur na zadní sedačce krvavý nůž, Arthur uvedl, že zabíjel
kuřata. Během výslechu v roce 1971 Allen přiznal, že v autě vezl v den útoku
zakrvácený nůž. Bryan Hartnell, který útok přežil, potvrdil, že fyzický zjev a
hlas Zodiaka a Allena se shodují. V polovině sedmdesátých let se Hartnell s
policejním doprovodem byly podívat na Allena v místě jeho zaměstnání, obchodě
"Ace Hardware" na Tennessee Street, v oddělení zahradnických potřeb. Rovněž ho
poznal jako útočníka od Lake Berryessa. Na místě útoku se našly stopy o
velikosti 10,5, což se rovněž shoduje s botami, které nosil Allen.

Domovní prohlídka: Zhruba po půl roce vyšetřování Arthura dal nakonec okresní
soudce svolení k domovní prohlídce Arthurova karavanu, který byl tou dobou
zaparkován kompletně mimo Vallejo. Vyšetřovatelé vůz a jeho blízké okolí
důkladně prohledali, avšak kromě obrovského množství hlodavců, několika pušek,
dvou kuchyňských nožů sedícím popisu z Lake Berryessa a útržků novin, kde se
píše o Zodiacovi, nic nenašli. Jeden z vyšetřovatelů však uvedl, že se Allen v
průběhu domovní prohlídky choval zmateně, pobíhal okolo a zpočátku byl šokován
příchodem vallejských vyšetřovatelů. Allen zažil mnoho dalších domovních
prohlídek v následujících letech, v nich se, mimo jiné, našel návod na výrobu
bomby, další štosy novin hovořících o Zodiacovi. Nic jiného se však v průběhu
let nenašlo. Zajímavostí je to, že Allen bydlel zhruba 50 metrů od bistra, kde
pracovala jako číšnice jedna z obětí, a to Darlene Elizabeth Ferrinová. Bylo
zjištěno, že Allen do bistra často docházel. Sestra Darlene vypověděla, že se
jednou nějaký divný muž zúčastnil pyžamové párty u Darlene doma. Všichni byli
oblečení v pyžamech, ale ten muž tam jen seděl v saku, vzpomněla si, že ho
Darlene oslovovala „Lee", to jasně koresponduje s Arthurovýmo otcovským jménem
Leigh. Dokonce Darlene měla sestře říct, ať si dává na toho muže pozor, že
dokáže být nebezpečný. Po smrti Arthura policie opět prohledala jeho dům (32
Fresno street, Vallejo), nalezla mnoho střeliva sedícího na vraždy na Lake
Herman Road a Blue Rock Springs, dále našla noviny o Zodiacovi a jednu velmi
zajímavou věc, a to video s označením Z. Policie video zabavila, avšak ani po 24
letech nikdy neřekla, co na onom videu se znakem Zodiaca bylo. Zajisté se
jednalo o špatný krok ze strany policie města Vallejo, protože právě v tuto
chvíli vznikají spekulace o úrovni vyšetřování. Mnoho spekulací je správných.
Policie třeba nikdy neporovnala zabavený krvavý nůž z Arthurova auta s ránou od
nože z vražd z Lake Berryessa, a tak vlastně Arthur nikdy nemohl být vyvrácen
jako vrah.

Obvinění: Krátce před Arthurově smrtí sanfranciská policie spolu se šerifem Napa
a policií Vallejo zvažovala Arthura obvinit. Obvinění už bylo takřka hotové,
když v tom 26. srpna 1992 Arthur zemřel na masivní infarkt způsobený jeho
nezdravou stravou a několikaletým stresem. Následně po jeho smrti policie opět
prohledala jeho dům, ale nenalezla zcela nic, co by mělo něco společného se
Zodiacem. Při pitvě byly Arthurovi odebrány vzorky tkání, které se později
použily k DNA testu se slinami z jedné z obálek v roce 2004, tyto pozdější DNA
testy se ukázaly negativní, Arthur měl ve zvyku si nechávat lepit obálky od
ostatních, protože jak sám říkal, z lepidla se mu dělalo špatně. Avšak ani po
těchto testech šerif Napa okresu a policie Vallejo nevyloučila Arthura z
podezřelých. Sanfranciská policie na základě tohoto testu Arthura z podezřelých
vyloučila, ale, jak je uvedeno, v roce díky novým vodítkům případ znovu otevřela
a dodnes zůstává Arthur jako hlavní podezřelý. Robert Graysmith tvrdí, že po
smrti Arthura skončily jeho každodenní výhrůžné telefonáty, kde nějaký muž
neustále dýchal do telefonu. Policejní detektiv Dave Toschi, hlavní vyšetřující
případu, řekl, že Arthur byl nejlepší podezřelý Zodiaca, na kterém kdy dělal.
Dave je dodnes vrahem frustrován, celý případ mu zničil život, odešel od policie
a dnes je viceprezidentem jedné kalifornské bezpečnostní agentury. Toschi má
tradici, že každý den na výročí vraždy v San Fransciscu jezdí přesně na místo,
kde kdysi zaparkoval svoje auto a kouká po okolí a rozmýšlí, jak říká, co jim
kdysi uniklo. Avšak nejvíce ho zajímá, jak několikrát řekl, jestli je opravdu
Zodiac sledoval z nedalekého parku, Zodiac to totiž v dopise uvedl.

Tento muž je stále podezříván jako Zodiac. Většina vyšetřovatelů poukazuje na
jeho dobrý fyzický stav, vysokou inteligenci a agresivitu. V době vražd žil v
San Francisku poměrně blízko od míst, kde byly vraždy spáchány. Pracoval jako
technik v rozhlasové stanici KTIM. Znaky tohoto rádia byly velice podobné šifrám
v Zodiacových dopisech. Rick navíc pracoval v kině, kde se promítal Zodiacův
oblíbený film Nejnebezpečnější hra. Rick žil v době, kdy byla zavražděna Cheri
Jo Batesová, v Riverside, po začátku vyšetřování vraždy se rychle přestěhoval do
San Francisca. V roce 2009 byl proveden DNA test a Rick Marshall byl konečně po
desítkách let vyvrácen jako Zodiac.

Sestra jedné ze Zodiacových obětí označila tohoto muže jako možného únosce a
vraha, který její sestru sledoval dlouho před spácháním vraždy. V roce 1962 po
autonehodě trpěl vážným poškozením mozku, ztratil schopnost soucitu a kontroly
nad svou osobou. Největším pojítkem mezi Kanem a Zodiakem byla velice silná
podobnost písma, ale později bylo zjištěno, že vzorky písma se velice lišily,
například Kaneovo písmo na kartě sociálního zabezpečení je úplně odlišné od
vzorků, které poskytl policii. Kane zemřel roku 2010, je pochován na hřbitově
válečných veteránů v Nevadě. Kane byl popsán a zdokumentován soukromým
vyšetřovatelem Hinesem, jeho praktiky vyšetřování jsou podivné, často fakta dost
ohýbal a pokrucoval. Kane byl později vyloučen jako Zodiac pomocí otisků prstů.
Na to ho většina policií vyšetřujících vraždy jako Zodiaca vyloučila. Mimochodem
sestra Darlene Ferrinové Lawrence označila jako možného pronásledovatele
Darlene, ale to samé řekla o Arthurovi Allenovi a Richardu Gaikowském.

Člen Mansonovy rodiny, který byl podezříván vzhledem k tomu, že již dříve byl z
podobných vražd obviňován a že v době Zodiakových útoků byl v San Francisku.
Jistá fakta ovšem Davise jako Zodiaka vylučují – Davis měl v době vražd dlouhé
vlasy, přičemž Zodiac byl krátce střižený, všichni členové Mansonovy rodiny byli
důkladně vyšetřeni a jako podezřelí se ukázali jako nevhodní, rukopis Davise se
se Zodiakovým neshodoval.

V roce 2014 vyšla kniha,  ve které autoři Gary L. Stewart a Susan Mustafa tvrdí,
že Zodiac byl jistý obchodník se starými tisky – Earl Van Best. Spoluautor této
studie, syn Earla Van Besta, k těmto závěrům došel na základě průkazné
kriminální minulosti (pedofilie, opakované násilné chování vůči ženám, finanční
podvody, agresivita vůči vlastním dětem) svého otce, který byl během života
několikrát soudně trestán. Stewart rovněž předkládá důkazy pomocí odborné
analýzy otcova písma, které se nápadně shoduje se Zodiacovým, včetně podoby Van
Bestovy fotografie s policejní skicou, která vznikla na základě výpovědí
přeživších obětí a dalších svědků, a shodným otiskem prstu z místa vraždy
taxikáře Paula Lee Stinea z října roku 1969 (respektive jizva na tomto otisku).
Earl Van Best junior měl průkazné znalosti opery Mikádo (Sullivan-Gilbert), což
dosvědčil jeden jeho bývalý přítel, který tvrdil, že Best její libreto znal celé
zpaměti a rovněž vypověděl, že Best byl krajně nebezpečný. Její obsah je
zmiňován v jednom ze Zodiacových dopisů. Best měl též vydatnou průpravu ve
výcviku se zbraněmi a znal šifry a kryptografické techniky (jako dospívající byl
v Japonsku, kde si tyto schopnosti velmi osvojil). Uměl velice dobře japonsky a
německy. Ví se rovněž o tom, že se minimálně jednou setkal s Arthurem Leigh
Allenem, a sice ve věci prodeje antikvární knihy, kterou Best zakoupil v Mexico
City. Best se rovněž pohyboval na scéně (hrál velice dobře na varhany), kterou
pravidelně navštěvoval Rick Marshall. Šlo o volné sdružení lidí, kteří sdíleli
rasistické názory a kult satanismu. Užší okruh lidí z této komunity byl složen z
jedinců, kteří tíhli k adoraci násilí a neměli daleko do jeho realizace. Best
Stewarta v roce 1963 zanechal na schodech domu č. 736 na North Boulevard v Baton
Rouge, a spoluautor knihy a syn údajného Zodiaca tak ztratil se svými
biologickými rodiči kontakt až do roku 2002, kdy se shledal se svojí matkou. Ta
Besta popsala jako neobyčejně agresivního jedince, který trpěl absolutní ztrátou
empatie. Best byl celkem třikrát ženatý a všechna manželství se rozpadla po
opakovaném domácím násilí. Třetí manželství uzavřel v Rakousku, kde se zřejmě
chtěl vyhnout možnosti vydání do USA. Zemřel v roce 1984 v Mexiku, kde je rovněž
pohřben. Žádosti Stewarta o vydání policejního spisu a podstoupení testu DNA se
vzorky slin z poštovní obálky Zodiaca byly opakovaně zamítnuty jako
neodůvodněné. Podle sanfranciské policie byl Bestův spis později skartován, což
neumožnilo otevření případu s ohledem na Stewartovo podezření. Soudní znalec
Michael N. Wakshull v prosinci 2012 v místopřísežném prohlášení konstatoval, že
písmo Zodiaca se shoduje s písmem Earla Van Best jnr. a je ochoten to dosvědčit
i před velkou porotou.[1] Rovněž forenzní vyšetřovatel Bob Garrett v podobě
odborné zprávy potvrdil shodu mezi otisky prstu Zodiaca a Earl Van Besta
juniora.

O Zodiacovi bylo natočeno několik filmů, z těch novějších to jsou film Zodiac
(2007) a Zodiak (2005). Sám Zodiac byl zvědavý, kdo ho bude ve filmu hrát, jak
se zmiňuje v jednom ze svých dopisů. Za zmínku také stojí film Dirty Harry
(1971), kde vrah Scorpio používá podobné praktiky, které používal Zodiac. Sám
Zodiac se v jednom ze svých dopisů o filmu zmiňuje. Hlavní hrdina filmu detektiv
Callahan (Clint Eastwood) nosí svůj revolver tak, jak ho ve skutečnosti nosil
detektiv Dave Toschi.



https://cs.wikipedia.org/wiki/Hashtag

Hashtag je slovo nebo fráze označená znakem „#“ (tzv. mřížka, plůtek či hash).
Význam slova označeného tímto symbolem je dnes chápán jako forma klíčového
slova. Nejčastěji je využíván v informačních systémech k „jednoznačnému“
označení článků, dokumentů nebo jejich částí, popřípadě klíčových, či
podstatných slov. Krátké příspěvky na mikroblozích nebo na sociálních sítích
mohou být označeny umístěním „#“ před významná slova jako zde:

Jako prapůvod hashtagu lze považovat označení řádku s komentářem, poznámkou nebo
specifikací v programování, konkrétně ve skriptovacích jazycích pro Unix,
naříklad Shell. Pravděpodobně odtud se inspirovali členové komunity kolem IRC
sítí a přijali dohodu o přidání symbolu „#“ na začátek slova označujícího kanál,
skupinu nebo téma.[zdroj?] Tím vznikl Hashtag jako takový.[zdroj?] Aby dali
smysl nesetříděnému proudu zpráv kolujících sociálními sítěmi, inspirovali se od
této komunity uživatelé Twitteru a začali „#“ přidávat ke slovům značícím
předměty zájmu.[zdroj?] Na začátku srpna roku 2007 Chris Messina navrhl užívat v
tweetech symbolu „#“ pro označení skupin nebo komunit, značek a témat. Chvíli po
svém představení, se hashtagy staly neodmyslitelnou součástí světa Twitteru.
Hashtagy mohou uspořádat ohromné množství dat procházejících skrz kanál, čímž
slouží k lepšímu indexování obsahu, poskytnutému uživateli, a vyhledávání v
různých tématech. Jsou proto praktickým řešením problému, jak třídit data v
neorganizovaných a roztříštěných proudech informací. Vytváří z nich vlákna
konverzací a budují komunity okolo jednotlivých zájmů.

V dnešní době se hashtag stal neodmyslitelnou součástí mnoha sociálních sítí.
Jako označení klíčového slova se dnes používá na více než 20 celosvětových
sociálních sítích. Mezi nejznámější patří například Twitter, Facebook, Flickr,
Google+, Identi.ca, Instagram, Kickstarter, LinkedIn, Orkut, Pinterest, Tumblr,
Vkontakte.ru nebo YouTube.

Hashtagy se dají využít nejen pro zábavu a komunikaci, ale slouží také jako
nástroj k shromáždění informací ohledně různých krizí a katastrof, které
postihují náš svět. Zde je několik nejznámějších:

Hashtagy se staly velmi populárními během lesního požáru v San Diegu v roce 2007
kdy Nate Ritter použil hashtag „#sandiegofire“, ve kterém oznamoval aktualizace
související s neštěstím.

Íránské volby jsou hodnoceny jako číslo jedna v trendy tématech pro rok 2009
označené hashtagem #iranelection, jak uživatelé z celého světa měnili svůj
místní status na Teherán (aby tak zmátli Íránskou tajnou policii) a novinky z
protestů byly posílány na Twitter, což jim dávalo důležitost, která do té doby
byla popírána. Během povolební krize v Íránu, obyvatelé žijící v Íránu, členové
diaspory a komunita Twitteru začali používat hashtag #iranelection ke sdílení
novinek a informací o tom, co se děje v ulicích Íránu. Během toho vznikly sporné
debaty o využití twitteru v aktuální koordinaci protestů. Je nesporné, že
Twitter, konkrétně jeho hashtag, byl nápomocný v získávání informací o dění v
zemi během krize.

Uživatelé Twitteru také začali tweetovat hashtag #neda ke sdílení jejich
myšlenek o smrti – a následném působení médií – dívky jménem Neda Agha-Soltan,
nezúčastněné divačce protestu na ulici, která byla postřelena a zabita, a jejíž
smrt byla zachycena na video a virálně šířena. #neda se rychle dostala na vrchol
„trending topics“ („žhavých témat“) na twitteru.

Celosvětově nejpoužívanějším hashtagem, který našel hojné uplatnění i v českých
poměrech, je #followfriday, zkráceně #ff (také #ffcz pro české prostředí). Tento
tag spustil v půlce ledna 2009 Micah Baldwin. Každý pátek tento text přidávají
miliony uživatelů k doporučením, koho sledovat. Tím se potom můžete dostat k
zajímavým lidem a jejich příspěvkům, na které byste jinak těžko narazili.

Jedním z příkladů využití hashtagu jako nástroje ke shromáždění informací je
nedávná katastrofa na pobřeží Severní Ameriky, kterou způsobil Hurikán Sandy
(2012). V krizových situacích přispěl tento hashtag ke sledování aktuální
situace lidmi po celém světě, k lokalizaci a pomoci v nejhůře postižených
místech a ke komunikaci mezi lidmi ze zasažených oblastí a jejich rodinami. V
takových situacích hashtagy dělají z uživatelů jakési amatérské žurnalisty,
kteří jich používají v příspěvcích ke sdílení novinek přímo z místa děje.

Další využití hashtagů dalo vznik stránce hashtags.org, která zobrazuje grafy
popularity a aktuálnosti hashtagů v jednotlivých obdobích.

Jestliže chcete začít používat hashtagy, stačí před klíčová slova ve svých
tweetech napsat symbol #. Ještě před napsáním svého tweetu můžete provést malý
průzkum, jestli už náhodou takový hashtag neexistuje, případně zkontrolovat
„Suggestions and Tips“ („Návrhy a tipy“,), které také mohou pomoci. Používání
vhodných hashtagů ve svých tweetech také pomáhá dalším uživatelům Twitteru najít
vaše tweety mnohem snadněji.

V ČR masově poprvé použila hashtag ve volební kampani strana ODS. Stalo se tak
během kampaně k předčasným parlamentním volbám v roce 2013. Hashtag
#Volím_pravici upoutal pozornost. Využíval diakritiku i podtržítko, které se v
hashtazích neobjevuje. ODS ho také využívala i v off-line světě na billboardech
(o čemž se snadno přesvědčíte zadáním řetězce "ods billboardy volím pravici" do
obrázkového vyhledávače Google). Na toto téma vznikalo i spousta parodií a
hashtag #volím_levici, který vznikl spontánně jako reakce.

Tento článek je založen na textu Hashtag, který pod licencí Creative Commons
Uveďte autora 3.0 publikovala Iveta Jansová na serveru WikiKnihovna.



https://cs.wikipedia.org/wiki/Operace_Entebbe

Operace Entebbe známá také jako operace Blesk (Operation Thunderbolt)
(hebrejsky: כדור הרעם‎‎, Kadur ha-ra'am) či jako operace Jonatan (מבצע יונתן‎‎,
mivca Jonatan) byla záchranná protiteroristická akce na osvobození rukojmí
unesených palestinskými teroristy, kterou provedla speciální jednotka izraelské
armády Sajeret Matkal v noci ze 3. na 4. července 1976 (6. tamuz 5736) na
letišti Entebbe v Ugandě. Rukojmí byli pasažéři letu společnosti Air France z
Tel Avivu do Paříže.

Původní kódové označení izraelské armády bylo operace Blesk (nebo operace Kulový
blesk). Mise však byla zpětně přejmenována na operaci Jonatan, k uctění památky
padlého velitele zásahové jednotky Sajeret Matkal, podplukovníka Jonatana
„Joniho“ Netanjahu, který byl během mise zabit. Ze 104 rukojmích byli čtyři
zabiti a pět členů izraelského komanda bylo zraněno.

Únos letounu naplánoval vůdce radikální palestinské teroristické organizace
Lidová fronta pro osvobození Palestiny (LFOP) dr. Wadía Haddád. Za cíl zvolil
dopravní letoun společnosti Air France na lince Tel Aviv – Paříž. Při
mezipřistání tohoto letu 23. června v Athénách na palubu nastoupil německý
„manželský pár“ (členové organizace Revoluční buňky) a dva Palestinci. Osm minut
po startu letadla jej ovládli a zajali všech 254 cestujících a posádku. Následně
pak odklonili směr letu do libyjského Benghází, kde doplnili palivo. Poté
odletěli na letiště Entebbe do Ugandy, kde vládl sympatizující diktátor Idi
Amin. Ten se následně stal prostředníkem mezi teroristy a izraelskou vládou. 29.
června oznámil Amin izraelské vládě, že teroristé požadují propuštění 53
odsouzených palestinských teroristů a jejich odlet do Entebbe, jinak budou
rukojmí zabiti. Na výzvu reagovali tehdejší premiér Jicchak Rabin a ministr
obrany Šimon Peres tak, že jsou ochotni vyjednávat.

Mezitím izraelské komando Sajeret Matkal začalo připravovat vyhodnocování možné
záchranné akce. Ta se ukázala být reálnou poté, co bylo ultimátum teroristů
posunuto o 72 hodin a bylo propuštěno přibližně 150 neizraelských cestujících.
Propuštění bylo nabídnuto i posádce letadla, ta se však rozhodla dobrovolně
zůstat s izraelskými zajatci. Během získaných tří dnů mohlo izraelské komando
naplánovat akci. Výhodou pro ně bylo také to, že agenti Mosadu podrobili
navrátivší rukojmí v Paříži výslechu a vyzvěděli od nich přesné informace o
rozmístění rukojmích, únosců a ugandských vojáků. Další výhodou bylo, že Izrael
vlastnil plány budovy, v níž teroristé drželi rukojmí, jelikož budovu postavila
izraelská stavební společnost. Vojáci pak 3. července seznámili Rabina a Perese
se svým plánem, který byl přijat.

Záchranná mise čítající zhruba 200 izraelských vojáků, odletěla 3. července ve
3 hodiny z letecké základy Ofir (dnes egyptský Šarm aš-Šajch). Její součástí
byly čtyři izraelské vojenské letouny C-130 Hercules 131. peruti a velitelský
letoun Boeing 707. Letouny letěly sedm hodin podél východoafrického pobřeží.
Poté se první Hercules zavěsil za pravidelný britský nákladní let, aby nebyl
zpozorován řídící věží v Entebbe. Z letounu byla vysazena parajednotka, která
pro potřeby zbylých letounů na ranvej umístila přenosná přistávací světla. První
letoun pak zajel do tmavého kouta letiště, kde z něj zbylí vojáci vyložili černý
Mercedes-Benz a dva Land Rovery, které byly upraveny tak, aby odpovídaly vzhledu
vozu prezidenta Amina a jeho doprovodu.

Tři auta se ihned vypravila k budově s rukojmími, vojáci vtrhli dovnitř, zabili
všech sedm teroristů držících stráž a rukojmí přepravili do letounu. Mezitím nad
oblastí kroužil velitelský Boeing 707, který po přesunu rukojmích dal instrukce
k přistání zbylých tří letounů Hercules. Z těch bylo vyloženo několik obrněných
aut a vojáci, kteří následně odrazili ugandské vojáky.

Celý přepad trval od přistání prvního letounu do jeho odletu se zachráněnými
rukojmími 57 minut. O 42 minut později z letiště Entebbe odstartoval poslední
letoun Hercules. Letouny měly na cestě do Izraele mezipřistání v Keni, kde
doplnily palivo.

Během akce zahynul velitel přepadového oddílu, podplukovník Jonatan Netanjahu a
zraněno bylo 5 členů komanda.

Ze 104 rukojmích byli 3 zabiti střelbou (dva muže si členové komanda spletli s
teroristy a jedna žena zahynula v křížové palbě), 10 rukojmích bylo zraněno.
Jedna stará žena byla ještě před akcí ze zdravotních důvodů propuštěna a
převezena mimo letiště - do nemocnici v Kampale, kde ji následně zavraždili
pomstychtiví ugandští vojáci (její ostatky se našly až po pádu Aminova režimu).

Jelikož zde byla možnost, že by Uganďané podporující únosce mohli chtít
bezbranné dopravní letouny pronásledovat a sestřelit, zvláštní skupina
přepadového komanda během akce zničila 11 stíhacích letounů MiG-17, které se
nacházely na letišti a představovaly prakticky celé ugandské válečné letectvo.

V tomto článku byl použit překlad textu z článku Operation Entebbe na anglické
Wikipedii.



https://cs.wikipedia.org/wiki/Atent%C3%A1t_na_Heydricha

Atentát na Heydricha - Operace Anthropoid, byla úspěšná diverzní operace
výsadkářů exilových československých branných sil za druhé světové války, během
které byl proveden atentát na nacistického pohlavára, zastupujícího říšského
protektora a šéfa RSHA Reinharda Heydricha. Atentát provedla 27. května 1942 v
Praze-Libni dvojice československých výsadkářů Jozef Gabčík a Jan Kubiš, kteří
byli pro tento úkol speciálně vycvičeni ve Velké Británii. Akce se zúčastnil
také Josef Valčík[zdroj?]příslušník výsadkové skupiny Silver A. Který jim kvůli
nepřehlednosti ostré pravé zatáčky ulice (tehdy Kirchmayerova) dnes spojka mezi
ul. Zenklova a ul. V Holešovičkách (u místa od roku 2009 stojí Památník Operace
Anthropoid), dal zrcátkem znamení, že automobil s Heydrichem se blíží. Jednalo
se o ojedinělý atentát na představitele německých, nacistických ozbrojených sil
v průběhu druhé světové války. Vysazení parašutistů provedla 138. (výsadková)
peruť RAF (anglicky No. 138 (Special Duties) Squadron RAF). Gabčík s Kubišem
tehdy seskočili poblíž Prahy, u hřbitova obce Nehvizdy.

Od svého ustavení se československá exilová vláda stále více dostávala pod tlak
britských oficiálních míst.[zdroj?] Důvodem byla malá aktivita domácího odboje v
obsazeném Československu. Koncem roku 1940 byl proto československou exilovou
vládou v Londýně přijat program pomoci domácímu odboji. Počítalo se s vysíláním
specialistů Protektorátu vycvičených na nestandardní vedení války (diverze,
sabotáže) a jejich zapojení do domácího protiněmeckého odboje. Koncem léta roku
1941, po nástupu Reinharda Heydricha do funkce zastupujícího říšského
protektora, bylo rozhodnuto o rozšíření činnosti vysílaných specialistů o
teroristickou činnost (atentáty a fyzická likvidace příslušníků německé okupační
správy, zrádců a kolaborantů z řad českého obyvatelstva). První takto
koncipovanou operací se měla stát operace Anthropoid.

K výcviku na provedení operace Anthropoid byli povoláni rotmistr Jozef Gabčík a
rotný Karel Svoboda. Svoboda byl koncem roku 1941 z důvodu úrazu při cvičném
seskoku z operace vyřazen a na Gabčíkův návrh nahrazen kpt. Janem Kubišem.
Samotný výcvik zahájili v létě 1941 ve výcvikových školách a stanicích SOE ve
Skotsku, ve kterých prodělávali výcvik i britští commandos. V průběhu výcviku
vypracovala SOE několik rámcových plánů atentátu na R. Heydricha, při kterém
byly zvažovány různé možnosti prostředí, ve kterých bude čin proveden.

Po zákazu české tělovýchovné organizace Sokol, státním tajemníkem říšského
protektora K. H. Frankem 12. dubna 1941 někteří členové zakázané organizace
vytvořili odbojovou skupinu Jindra. Ta se zapojila do příprav na atentát,
sháněla ubytování a informace. Zároveň však varovala Londýn před možnými
důsledky atentátu. Po atentátu byla síť skupiny Jindra fašisty zlikvidována.

Původní plán útoku předpokládal, že Gabčík a Kubiš zaútočí na Heydricha poblíž
jeho sídla v zámku v Panenských Břežanech, ale kvůli zvýšené ochraně cíle, byl
tento plán zamítnut. Náhradním místem, které Gabčík s Kubišem pro atentát
vybrali, bylo zaústění tehdejší Kirchmayerovy třídy, což je dnešní spojka
Zenklovy ulice s ulicí V Holešovičkách s ostrou zatáčkou vpravo dolů, která vede
dál ulicí V Holešovičkách opět dolů až do pražské čtvrti Troja směrem k
Trojskému mostu přes Vltavu. Podle předpokladu zde Heydrichův řidič Klein musel
zpomalit, což jim umožňovalo snadnější střelbu na automobil. Další výhodou
vybrané lokace bylo, že se nacházela daleko od veškerých policejních posádek,
kasáren a stanic gestapa. Jak se později ukázalo, její nevýhodou byla jen blízká
tramvajová zastávka, kde se mohlo pohybovat větší množství českých civilistů.

Ráno 27. května odjeli Gabčík s Kubišem tramvají na Žižkov, kde si vyzvedli
jízdní kola, na kterých přijeli před 9. hodinou ranní do Holešovic. V
Holešovicích se setkali s Valčíkem.[zdroj?] Gabčík obestoupen kolegy pod kabátem
sestavil svůj samopal, načež Valčík[zdroj?] šel zaujmout své místo na pravé
straně komunikace a všichni vyčkávali Heydrichův příjezd. Heydrich po snídani
strávil chvíli s rodinou a okolo 10. hodiny ranní odjel autem z Panenských
Břežan směrem na Pražský hrad, odkud se měl následně vydat do Ruzyně a letecky
se přepravit do Berlína za Hitlerem. V rozporu s nařízením, nebyl jeho automobil
ještě opancéřovaný a jel bez ochranného vojenského doprovodu.

Ve voze jeli řidič Klein a Heydrich, který cestoval na zadním sedadle kabrioletu
Mercedes. Tehdy byl slunný květnový den a vůz s Heydrichem odjel ze zámku v
Panenských Břežanech směrem na Pražský hrad. Když Valčík[zdroj?] zpozoroval
blížící se vůz, dal ostatním výsadkářům signál pomocí odrazu kapesního zrcátka.
Tento signál upozornil Gabčíka na přijíždějící vůz a současně na fakt, že
Heydrich jede bez doprovodné SS ochranné eskorty. V případě, že by jel s
eskortou, atentát by se v ten den neuskutečnil. Podle filmové adaptace z roku
1964 se právě jeho automobil objevil v zatáčce a zatáčel tehdejší Kirchmayerovou
třídou vpravo do ulice V Holešovičkách, když odhodil Gabčík kabát a ihned se
pokusil střílet na vůz, ale jeho samopal Sten selhal (později se objevila
teorie, že Gabčík schválně nevystřelil, aby neohrozil civilisty, kteří právě
přijeli tramvají na druhé straně vozovky). Proto vhodil na auto Jan Kubiš ruční
granát, který však nezasáhl vnitřní část kabrioletu, ale sklouzl po karoserii a
explodoval vně vozidla před zadním kolem.

(Podle informací získaných z archivů v Británii (rekonstrukce atentátu 2012 V
Praze) se však jeví jiná a snad i pravděpodobnější verze útoku. Vzhledem k tomu
jak byli výsadkáři cvičeni a specializováni došlo nejprve k útoku granátem Jana
Kubiše. Granátový útok byl určen jako nejspolehlivější, který ale vyžadoval
vhodné místo a zpomalení vozidla. Útok samopalem nebyl doporučen a měl být
řešením dodatečným-záložním. Vzhledem k výběru místa, snad skutečně došlo jen k
útoku ručním granátem.'

Kubiš nacvičeným spodním hodem ale netrefil pohybující se automobil tak, jak
chtěl. Až poté kdy poškozený automobil zastavil po explozi a proražení zadní
pneumatiky, nastoupil proti Heydrichovi Josef Gabčík se samopalem. Střelba ze
samopalu měla po případném neúspěchu granátového útoku akci pojistit a dokončit.
Samopal STEN však Gabčíkovi tehdy nečekaně selhal.

Výpověď očitých svědků z roku 1941: Policejní oddělení JUDr. Ženatý Jaroslav
"Informativním výslechem očitých svědků činu bylo zjištěno, že v 10.36 hod. byl
spáchán atentát na zastupujícího říšského protektora SS-Obergruppenführera
Heydricha, který přijížděl autem směrem z Panenských Břežan Kirchmayerovou
třídou. Když chtěl jeho vůz zabočiti do ulice V Holešovičkách, hozena byla z
chodníku, který vůz míjel, ve směru k jeho zadním kolům, bomba, která vybuchla,"
stojí v dokumentu.

Podle filmové adaptace režiséra Jiřího Sequense z roku 1964 byla událost mnoho
let interpretována takto: Heydrich si ihned uvědomil, že se jedná o atentát. Ale
místo toho, aby svému řidiči Kleinovi přikázal z místa rychle ujet, čímž by měl
šanci se zachránit, udělal Heydrich dvě chyby. Jednak přikázal vůz zastavit a
současně se v autě postavil před Kubišem se samopalem, který se pokusil vhodit
do automobilu ruční granát. Neodhadl ale přesně vzdálenost a jeho granát
explodoval poblíž automobilu, u pravé zadní pneumatiky. Detonace byla tak silná,
že se vysypala okna projíždějící tramvaje i okna některých blízkých domů.
Střepiny z výbuchu zasáhly Heydricha do obličeje a do prsou. Dokonce se objevily
mylné spekulace, že granát byl otráven botulotoxinem, tomu však od počátku nic
nenasvědčovalo. Tyto spekulace vycházely z tvrzení Paula Fildese z vojenského
výzkumného střediska v Porton Down, který tvrdil, že zde granáty s botulotixinem
parašutistům vyrobili. Kromě tvrzení P. Fildese proto nejsou známy důkazy a
ostatní okolnosti použití granátu tomu odporují.

Po výbuchu se Kubiš i Gabčík pokoušeli Heydricha i Kleina dorazit střelbou z
pistolí. Heydrich i Klein vyskočili z vozu a oba vytáhli své osobní zbraně. Šéf
komise pro vyšetření atentátu Heinz Pannwitz říká, že Heydrich začal
pronásledovat Kubiše, ale když chtěl vystřelit, ukázalo se, že v jeho zbrani
ráže 7,65 mm nebyl zásobník, proto se vrátil zpět k autu, kde si zraněný sedl na
sedadlo. Heydrich měl vlivem exploze zlomené žebro, části tříštivé zlomeniny se
mu dostaly do sleziny. Událost sledovali tehdy cestujících z explozí lehce
poškozené tramvaje stojící na zastávce.

Řidič Johannes Klein se vydal za Josefem Gabčíkem a začal po něm střílet, ale
podle Pannwitze během pronásledování střílet nemohl, protože si omylem uvolnil
zásobník. Gabčík utíkal do kopce Kirchmayerovou třídou a pak zatočil doleva do
dnešní Gabčíkovy ulice a tou běžel dolů. Dole, na křižovatce s dnešní ulicí
Valčíkovou, se chtěl schovat v řeznictví. Bohužel pro něj byl majitel řeznictví
Brauner stoupencem nacistů a spolupracovník gestapa, a tak vyběhl ven a přivolal
řidiče Kleina, jenž vběhl do obchodu. Gabčík, nemaje jiný únik, vyrazil proti
Kleinovi, kterého postřelil do nohy. Klein pak přikázal Braunerovi, aby Gabčíka
pronásledoval, ten se ale pro svůj úkol nijak nenadchl a učinil pouze několik
váhavých kroků. Gabčík mezitím zmizel v postranních uličkách, nicméně vběhl
omylem zpátky do ulice V Holešovičkách a to jen pár desítek metrů pod zničeným
automobilem R. Heydricha. Odtud pak seběhl dolů (de facto po hlavní třídě podél
tramvaje) k Vltavě, kde se mu podařilo zmizet v postranních uličkách.

Jedna žena z přihlížejících poznala ve zraněném říšského protektora a začala pro
něho shánět odvoz do nemocnice. Po chvilce zmatků byla získána dodávka
převážející leštidlo a Heydrich se dostal okolo 11. hodiny do blízké nemocnice
Na Bulovce. Zraněného Heydricha přijal lékař Vladimír Šnajdr, který se ujal
prvního ošetření. Německý přednosta kliniky profesor Walter Dick později provedl
podrobné vyšetření. Výsledek rentgenových snímků ukázal rozsah těžkého zranění.
Heydrich měl po atentátu zlomené žebro, protrženou bránici a poškozenou slezinu.
Heydrich požadoval příjezd specialisty z Berlína, ale po přesvědčování a po
příjezdu specialisty Hollbauma souhlasil s operací Na Bulovce. Zpráva o atentátu
se začala postupně šířit. Okolo 12. hodiny ji obdrželo pražské gestapo a
následně Karl Hermann Frank a Adolf Hitler.

Heydrich upadl 3. června do kómatu a 4. června v 4.30 zemřel dle prvotní úmrtní
zprávy na celkovou sepsi organismu v nemocnici Na Bulovce. Tato zpráva nechala
kvůli nestandardnímu průběhu popsaných příznaků vzniknout různým teoriím, též
konspiračním. Sám autor původní zprávy Herwig Hamperl v roce 1970 poněkud svůj
závěr pozměnil a tvrdil, že se jednalo o anemický šok, i toto vysvětlení však
mělo svoje slabiny. Další, velmi pravděpodobná, teorie mluví také o arterielní
formě embolie, související s drobným poraněním plíce, které mohlo být
přehlédnuto. Jedna z populárních teorií také tvrdí, že Heydricha zavraždil sám
K. H. Frank, protože v něm viděl velkou konkurenci.

Samotný atentát prý Adolfa Hitlera nesmírně rozzuřil, neboť Heydrich patřil mezi
jeho oblíbence. V důsledku atentátu Hitler vydal zákaz jízdy v otevřených
automobilech pro všechny nacistické pohlaváry Velkoněmecké říše.[zdroj?]

27. května ve večerních hodinách byl Státním tajemníkem K. H. Frankem vyhlášen
výjimečný stav nad celým územím protektorátu:

Dne 27. května vstoupil v platnost zákaz nočního vycházení. V prvních dnech po
atentátu bylo Němci zatčeno mnoho nevinných lidí jako rukojmí. [zdroj?] Na
výsadkáře byla vypsána odměna milión říšských marek. Tento čin měl pro český
národ dalekosáhlé následky, jelikož nacistický teror ještě zesílil. Již 28.
května zahájili nacisté popravy pro schvalování atentátu na Heydricha a 29. září
bylo zaznamenáno, že stanný soud odsoudil za tyto údajné zločiny 252 lidí.
Jedním z nejznámějších míst poprav se stala kobyliská střelnice. Odhaduje se, že
v reakci na atentát, při tzv. (druhé) heydrichiádě, nacisté zabili 2 tisíce
lidí. Mimo jiné vypálili obce Lidice (10. června 1942) a Ležáky (24. června
1942). Zároveň úspěšný atentát vzbudil ve světě pozitivní ohlas a na jeho
základě byla Brity odvolána Mnichovská dohoda a přislíbena poválečná obnova
Československa v jeho „předmnichovských“ hranicích, což bylo jedním z hlavních
politických cílů atentátu. Původně se měla skupina ukrývat v pravoslavném
kostele Cyrila a Metoděje jen krátce, ale jeden z parašutistů výsadku Out
distance, přestal se svými druhy spolupracovat a stal se konfident gestapa. Byl
to Karel Čurda, ten jejich úkryt prozradil fašistům dříve, než tato skupina
stačila uniknout.

Dne 18. června 1942 byla katedrála obklíčena 800 příslušníky gestapa. Rozkaz
zněl dostat parašutisty živé. Tři z nich padli při obraně hlavní lodi katedrály.
Poté, co gestapo odhalilo jejich úkryt v kryptě chrámu, následovalo dobývání
krypty. Čtyři Češi se nevzdali a bojovali v kryptě až do posledních čtyř nábojů,
které si nechali pro sebe. Z vnější strany chrámu i v interiéru (na zábradlí a
na podlaze kůru) jsou dodnes patrné zářezy od střel z německých zbraní. Při této
akci zahynuli tito příslušníci československého zahraničního odboje: Kpt. Josef
Gabčík a kpt. Jan Kubiš, spolu s dalšími parašutisty štkp. Adolfem Opálkou, kpt.
Josefem Valčíkem, por. Josefem Bublíkem, por. Janem Hrubým, a por. Jaroslavem
Švarcem.

Na pozadí atentátu změnila Velká Británie svůj postoj k Mnichovské dohodě a 5.
srpna 1942 ji prohlásila za neplatnou od samého počátku.

Parašutisté byli domluveni s Vojtěchem Paurem, který pracoval v pohřební službě,
že pro ně ke kostelu přijede a který je měl vyvézt mimo město. Když pro ně
Vojtěch Paur jel, byla už pražská Resslova ulice uzavřena a on byl ihned
gestapem popraven.[zdroj?]

Akce proti atentátníkům začala příjezdem 800 příslušníků Waffen-SS před
pravoslavný chrám svatých Cyrila a Metoděje v Resslově ulici dne 18. června 1942
ve 4.15 ráno. Celé okolí bylo neprodyšně uzavřeno.

Na hlídce byli v tuto dobu velitel parašutistů Adolf Opálka spolu s Janem
Kubišem a Josefem Bublíkem, kteří se rozmístili strategicky na vyvýšeném kůru v
kostele. Po několika minutách proniklo do budovy gestapo, se kterým začali tři
parašutisté vést přestřelku. Boj trval přes dvě hodiny. Odpor tří parašutistů
byl zlomen poté, co jim došlo střelivo a Němci se je snažili usmrtit pomocí
ručních granátů. Opálka a Bublík, ač zraněni střepinami, ještě si sami stačili
posledním nábojem vzít život, i když Bublík zemřel až při převozu do lazaretu-SS
v Praze-Podolí. Kubiš, kterého nejvíce zranily střepiny granátů, zemřel až v
sanitce kde již byl v bezvědomí. Později byla těla obou posledně jmenovaných
převezena zpět ke kostelu k identifikaci ke které byl přivezen i zrádce a
konfident gestapa Karel Čurda.

Ostatní parašutisté s napětím poslouchali boj svých kamarádů ukryti v kryptě
kostela. Byli to Jozef Gabčík, Jaroslav Švarc, Jan Hrubý a Josef Valčík. Když
Němci ovládli prostory kostela, začali házet do krypty granáty slzného plynu,
které jim obránci vyhazovali zpět na ulici. Následoval pokus parašutisty
vyplavit, k čemuž byli přivoláni protektorátní hasiči. Parašutistům se
několikrát podařilo vystrčit hasičské hadice zpět na ulici a vedli palbu z
krypty po německých vojácích. Při opakovaném pokusu o vystrčení hasičských
hadic, přišli zásahem jednoho z hasičů o jejich žebřík, čímž přišli o možnost
dál hasičům hadice účelně odrážet. Němci mezitím prorazili do krypty další vchod
v oblasti zazděného starého vchodu za pomoci výbušnin. Následoval pokus
německých vojáků proniknout do krypty. Jejich pokusy byly odráženy, jelikož
obránci měli lepší podmínky pro boj (stříleli ze tmy na světlo a Němci museli
sestupovat po schodech). Jejich boj skončil až nedostatkem jejich munice. Stejně
jako jejich kamarádi parašutisté v horní části kostela se odmítli vzdát a také
si hrdinně zvolili smrt střelnou ranou z vlastní zbraně. Vzhledem k tomu, že
totožnost většiny parašutistů nebyla německým úřadům známa, byl k identifikaci
těl po akci přizván Karel Čurda, konfident gestapa.

Kromě parašutistických skupin jako Anthropoid, Silver A a Silver B byla na území
protektorátu vysazena také skupina tří parašutistů s krycím názvem Out Distance.
Jejími členy byli velitel skupiny Adolf Opálka, Ivan Kolařík a Karel Čurda.
Kvůli mlze byl rozkaz k seskoku změněn a jako místo bylo určeno až místo poblíž
Písku namísto zamýšleného Tábora, navigátor však udělal chybu (což nebývalo
neobvyklé) a skupina seskočila 100 kilometrů východně od Písku, kde neměli žádné
kontaktní adresy. Opálka byl lehce zraněn, Ivan Kolařík ztratil doklady a jeden
kontejner (z původních dvou) se jim nepodařilo najít. Velitel skupiny v zájmu
bezpečnosti nařídil, aby se skupina rozdělila. On zatím naváže kontakt s odbojem
a dá jim o tom vědět. Navzdory výcviku a nejpřísnějšímu zákazu stýkat se s
příbuznými, přeběhl Ivan Kolařík za rodinou na Slovensko.

Za Heydrichiády Ivan Kolařík spáchal sebevraždu jedem, kvůli bezpečnosti rodiny,
poté co od ní bez dokladů odešel. Přesto rodina Kolaříkova byla zastřelena 30.
května 1942 v Brně.

Karel Čurda uprchl za přítelkyní, se kterou měl před svým odchodem do zahraničí
dítě. Později strávil několik týdnů u rodičů v době, kdy v Praze Kubiš s
Gabčíkem provedli atentát. Noviny po atentátu neustále zveřejňovaly nová jména
popravených osob. Byly vypáleny Lidice 10. června 1942. V novinách jednoho dne
Čurda zjistí, že mezi odsouzenými k popravě je i jeho přítelkyně. Čurdova matka
a jeho příbuzní se jej proto podle dosavadních svědectví snaží přimět k tomu,
aby něco pro ni udělal. Čurda na úřadovnu gestapa v Kladně – (v době, kdy
gestapo už bylo z dosavadních nevýznamných výsledků pátrání zoufalé) – dorazil s
udáním. Gestapo začalo okamžitě s jeho výslechem, čímž byly potvrzeny výpovědi
jiných zajatých parašutistů. Karel Čurda nevěděl, kde se teď ukrývají, ale měl
jejich původní kontaktní adresy. Kontaktní adresy i jména lidí, kteří skupinám
pomáhali. Tak se stalo, že např. rodina Moravcova (pozn. nejedná se o rodinu
Františka Moravce), kde bylo neoficiální velitelství všech parašutistů, byla
také prozrazena. Marie Moravcová spáchala sebevraždu jedem před zraky manžela a
svého syna, před zatčením gestapem. Gestapo mučilo jejího manžela i syna
Vlastimila Moravce, ale manžel i přesto nic neprozradil. Moravec ml. po dlouhém
mučení, kdy mu mimo jiné ukázali mrtvolu jeho matky, nakonec prozradil, že
parašutisté jsou schovaní v kryptě kostela sv. Cyrila a Metoděje.

Dne 18. června 1942 končí po dlouhém sedmihodinovém boji s Němci život sedmi
československých parašutistů. Karlu Čurdovi byla vyplacena odměna 0,5 milionu
říšských marek, tj. 1/4 celkové nacisty vypsané odměny 2 milionů říšských marek
(stejná suma čekala dalšího zrádce – parašutistu Viliama Gerika – zbytek se
rozdělil mezi 7 občanů říše a 53 menších udavačů z Protektorátu).

Karel Čurda i Viliam Gerik byli po skončení války popraveni československými
úřady 29. dubna 1947 za zločiny vlastizrady.

Historická podoba samotného místa atentátu se do dnešních dob nedochovala, v
důsledku výstavby pražského komunikačního systému došlo k velmi radikální
přestavbě celé křižovatky. Původní tramvajová trať z Holešovic do Troje přes
Trojský most byla zrušena, samotný Trojský most byl také zcela přestavěn. Dnes v
těchto místech probíhá dopravně velice rušná Severojižní magistrála (resp. její
část, která se nazývá Prosecká radiála). V místě tehdejší Kobyliské křižovatky
je dnes autobusová zastávka a pod ní se nachází podchod pod magistrálou pro
chodce.

Samotnou událost po více jak 60 let nepřipomínala vůbec žádná pamětní deska či
pomník. Na památku činu českých a slovenských parašutistů byly jejich příjmeními
pojmenovány některé okolní ulice. Památník Operace Anthropoid byl odhalen až 67
let od události. Jeho autory jsou sochaři David Moješčík MojDa a Michal Šmeral.
Architektonické řešení zpracovali architekti Miroslava Tůmová a Jiří Gulbis.

Údajný Heydrichův vůz, otevřený kabriolet značky Mercedes, je vystaven v
Armádním muzeu na Žižkově v Praze. Vozidlo bylo použito Jiřím Sequensem při
natáčení filmu Atentát. Podle některých informací se ale nejedná o původní
vozidlo, nýbrž o služební vozidlo jiného nacistického pohlavára – velitele Malé
pevnosti Terezín Heinricha Jöckela.[zdroj?] Jiný automobil, který by snad mohl
být původním Heydrichovým vozidlem, byl nalezen začátkem září 2009 v obci
nedaleko Hradce Králové.

První zpracování atentátu na Reinharda Heydricha se objevilo ve filmu Hangmen
Also Die!, který natočil německý režisér Fritz Lang již v roce 1943. Tento
propagandistický snímek však o celé události pojednává "způsobem zcela
vyfabulovaným." Dalšího zfilmování se námět dočkal roku 1964 ve filmu Jiřího
Sequense Atentát. Třetího zfilmování se objevilo v roce 1975 v americkém snímku
Operace Daybreak režiséra Lewise Gilberta. Dále byl tento atentát znázorněn ve
výpravném filmu Otakara Vávry Sokolovo a v dramatu Petra Nikolaeva Lidice. O
atentátu se pak zmiňují, ačkoliv jej přímo nezobrazují, i některé další filmy:
Vyšší princip režiséra Jiřího Krejčíka, Protektor režiséra Marka Najbrta či
Operace Silver A režiséra Jiřího Stracha. Atentát byl rovněž filmově znázorněn v
10. dílu dokumentárního cyklu Hitlerovi bodyguardi (Hitler’s Bodyguard) nazvaném
Hitlerovy nebezpečné cesty vlakem. Tento cyklus v roce 2008 připravila britská
společnost Nugus/Martin Productions Ltd.

V roce 2016 vstoupil do kin film Anthropoid, natáčený v
britsko-francouzsko-české koprodukci.



https://cs.wikipedia.org/wiki/Tom%C3%A1%C5%A1_Berdych

Tomáš Berdych (* 17. září 1985 Valašské Meziříčí) je český tenista, který na
profesionální okruh vstoupil v roce 2002. S tenisem začal v pěti letech. Poprvé
na sebe výrazněji upozornil na Letních olympijských hrách 2004, kde porazil
světovou jedničku Švýcara Rogera Federera.

Na okruhu ATP Tour získal třináct titulů ve dvouhře, včetně vítězství na
pařížském turnaji série Masters BNP Paribas Masters 2005, a dva tituly ve
čtyřhře. V sezóně 2010 si zahrál finále na turnaji Sony Ericsson Open v Miami a
semifinále na French Open. Probojoval se také do svého jediného grandslamového
finále, a to ve Wimbledonu, v němž nestačil na světovou jedničku Rafaela Nadala.
Na Turnaji mistrů 2011 podlehl v semifinále Jo-Wilfriedu Tsongovi. Účastí mezi
poslední čtyřkou hráčů na US Open 2012 a Australian Open 2014 se zařadil po bok
Ivana Lendla jako druhý český tenista v historii, jenž dokázal postoupit do
semifinále dvouhry na všech čtyřech Grand Slamech.

Na žebříčku ATP pro dvouhru byl nejvýše klasifikován v květnu 2015 na 4. místě,
jako první Čech na takto vysoké pozici od října 1998, kdy čtvrtou příčku opustil
Petr Korda. Ve čtyřhře pak nejvýše figuroval v dubnu 2006 na 54. místě. Od roku
2009 do prosince 2014 ho trénoval bývalý Štěpánkův kouč Tomáš Krupa. Od 16.
prosince 2014 do května 2016 ho vedl Venezuelan Daniel Vallverdu, který dříve
spolupracoval s Andym Murraym. Berdych rozchod oznámil na svém facebookovém
profilu, když dodal: „Už nejsem tenista, který by svou kariéru teprve začínal,
proto musím jednat rychle, když cítím, že potřebuju změnu.“

Za český daviscupový tým si poprvé zahrál v roce 2003, a to v baráži Světové
skupiny proti Thajsku, v níž vyhrál dvouhru nad Udomčokem a s Jiřím Novákem také
čtyřhru. Do roku 2016 v soutěži nastoupil k dvaceti osmi mezistátním utkáním s
bilancí 28–14 ve dvouhře a 20–2 ve čtyřhře. V roce 2012 byl jedničkou týmu,
který vyhrál Davisův pohár, když v pražském finále porazil Španělsko 3:2 na
zápasy. Výhrou ve finále čtyřhry se s Radkem Štěpánkem stali historicky
nejúspěšnější českou dvojicí v soutěži. V následujícím ročníku 2013 dokázal s
českým týmem „salátovou mísu“ obhájit, když ve finále proti Srbsku získal první
bod proti Dušanu Lajovićovi a s Radkem Štěpánkem následně zvládli i čtyřhru.
Berdych si tak připsal druhý titul v soutěži.

Jako nejoblíbenější uvádí tvrdý povrch. Hraje pravou rukou a mezi jeho nejlepší
údery patří forhend a servis. Osm let jej trénoval Jaroslav Navrátil, se kterým
ukončil spolupráci na konci roku 2008, protože Navrátil přijal místo šéftrenéra
TK Agrofert Prostějov, jehož je i on sám členem.

Do profesionálního tenisu vstoupil v sedmnácti letech. První rok své kariéry
odehrál tři challengery a několik turnajů kategorie Futures na území Česka a
Slovenska. Na dvou událostech této kategorie zvítězil. Ve finále Czech Republic
F5 porazil Pavla Šnobela 6–2 a 6–3. Na turnaji F8 pak v boji o titul zdolal
Ladislava Chramostu 6–4 a 6–3.

Na okruhu Futures se účastnil i čtyřher s různými partnery. Nejlepšího výsledku
dosáhl s Lukášem Dlouhým, když se na turnaji F9 v Česku probojovali do finále, v
němž podlehli německému páru Petzschner a Stadler po setech 3–6 a 1–6.

V druhé sezóně odehrál několik turnajů nižších kategorií. Vyhrál Future F5 ve
Velké Británii, kde ve finále zdolal Petera Clarka 6–1 a 6–4. Ve vyšší kategorii
Challenger vyhrál dvě události, první ve Štýrském Hradci, kde v boji o titul
zdolal domácího tenistu Juliana Knowleho 6–4 a 5–7 , a druhou v maďarském
Burdaösu, když ve finále porazil Bulhara Ivayla Tarykova 6–2 a 6–3.

Poprvé se kvalifikoval do hlavní soutěže Grand Slamu, a to na US Open. V
kvalifikaci sice prohrál ve třetím kole s Roko Karanušićem, ale do turnaje
postoupil jako šťastný poražený. V hlavní fázi vyřadil v prvním kole Němce
Tomase Behrenda 5–7, 6–3, 6–2 a 6–3. Ve druhém dějství ale nestačil na Juana
Ignacio Chelu a podlehl mu 6–2, 1–6, 4–6 a 3–6.

Ve čtyřhře zaznamenal premiérové turnajové triumfy. Nejprve s Jaroslavem
Levinským vyhrál challenger v Sarajevu, kde ve finále porazili švédskou dvojici
Simon Aspelin a Johan Landsberg 1–6, 7–6(6) a 6–4. Poté s Michalem Navrátilem
zvítězil na události kategorie Futures ve Velké Británii a nakonec také na
pražském challengeru, kde v rozhodujícím utkání zdolali argentinský pár Martín
García a Sebastián Prieto po výsledku 6–4, 3–6 a 6–4.

Tři dny po dovršení osmnácti let poprvé reprezentoval Českou republiku v Davis
Cupu. V baráži světové skupiny proti Thajsku nejprve s Jiřím Novákem ve čtyřhře
porazili dvojici Paradorn Srichaphan a Danai Udomčoke 6–3, 7–6(2) a 6–4, a
posléze za rozhodnutého stavu ještě vyhrál dvouhru nad Danaiem Udomčokem 7–6(2)
a 6–3.

Za posun z šesté stovky žebříčku ATP až na 103. místo poprvé vyhrál anketu Zlatý
kanár v kategorii Postup na žebříčku ATP.

V sezóně 2004 se více věnoval challengerům a událostem ATP Tour. Na
challengerech vyhrál turnaje v Besançonu, Weidenu a Braunschweigu. Sezónu začal
neúspěšným pokusem se kvalifikovat do hlavní soutěže turnaje v Aucklandu. O
týden později se mu již podařilo kvalifikovat na úvodní grandslam sezóny
Australian Open. V prvním kole porazil Francouze Nicolase Mahuta 6–4, 6–2, 5–7 a
6–3. Ve druhém kole však nestačil na čtvrtého nasazeného Andreho Agassiho, když
s ním hladce prohrál 0–6, 2–6 a 4–6.

V únoru opět nastoupil do Davis Cupu, nicméně nebyl tak úspěšný jako v loňském
roce. Felicianu Lópezovi podlehl ve čtyřech setech 4–6, 7–6(2), 3–6 a 2–6. Česká
republika na Španělsko nestačila a po prohře 2:3 na zápasy sestoupila do baráže
Světové skupiny.

Debutoval také na French Open a ve Wimbledonu. Na obou grandslamech však
nepřešel přes úvodní kolo. Na prvním z nich podlehl Thajci Paradornu
Srichaphanovi po setech 3–6, 4–6, 6–3 a 1–6. Ve Wimbledonu jej pak porazil
Francouz Julien Benneteau výsledkem 3–6, 5–7 a 4–6.

Poté odjel reprezentovat Českou republiku na Letních olympijské hry do Atén. V
prvním kole vyřadil Floriana Mayera po setech 6–3 a 7–5. Ve druhé fázi soutěže
překvapil tenisový svět, když jako 74. hráč světa zdolal světovou jedničku
Švýcara Rogera Federera ve třísetové bitvě 4–6, 7–5 a 7–5. Po tomto úspěchu
přešel ve třetím dějství přes patnáctého nasazeného Tommy Robreda výsledkem
7–6(2), 4–6 a 8–6. Vypadl ve čtvrtfinále, v němž ho vyřadil nenasazený Američan
Taylor Dent ve dvou sadách 4–6 a 1–6.

Na US Open v úvodním kole porazil v pětisetové bitvě Švéda Jonase Björkmana 6–3,
2–6, 6–2, 1–6 a 6–3. Ve druhé fázi na něj nestačil Fin Tuomas Ketola, kterého
zdolal ve třech setech 6–3, 7–6(1) a 6–3. V následném utkání odehrál další
pětisetový boj, když vyhrál nad Rusem Michailem Južným po výsledku 2–6, 6–1,
6–3, 4–6 a 6–1. V osmifinále už po setech 6–7(6), 1–6 a 5–7 nestačil na Tommyho
Haase z Německa.

O necelý měsíc později nastoupil do baráže Davisova poháru proti týmu Paraguaye.
Berdych ve dvouhře zdolal Ramóna Delgada a pomohl tak k jednoznačné výhře Česka
5:0 na zápasy.

Na závěr sezóny se přesunul na turnaj do Palerma. V semifinále vyřadil sedmého
nasazeného Španěla Davida Ferrera po setech 7–5 a 6–4, a když poté ve finále
zvítězil i nad Italem Filippem Volandrim dvakrát 6–3, slavil zisk prvního titulu
na okruhu ATP Tour. Po tomto triumfu se na žebříčku ATP poprvé posunul do elitní
padesátky, což mu podruhé za sebou v anketě Zlatý kanár vyneslo prvenství v
kategorii Postup na žebříčku ATP.

Sezónu nezačal v dobré formě a na prvních lednových událostech v Adelaide a
Sydney vypadl hned v úvodním kole. Také na Australian Open neprošel ve dvouhře
do druhého kola. V mužské čtyřhře zaznamenal lepší výsledek, když se spolu s
Rumunem Andreiem Pavlem probojovali až do čtvrtfinále, kde podlehli
rakousko-německé dvojici Jürgen Melzer a Alexander Waske po výsledku 6–7(3) a
6–7(8).

V Marseille, Rotterdamu a Dubaji pokaždé vypadl ve druhém kole. Na posledním
jmenovaném turnaji odehrál debl s Němcem Nicolasem Kieferem, s nímž vypadli až v
semifinále po porážce od švédsko-francouzského páru Jonas Björkman a Fabrice
Santoro.

Následně reprezentoval v Davis Cupu. Ale v prvním kole Světové skupiny nepodal
proti Argentině přesvědčivý výkon, když jej v páteční dvouhře přehrál Guillermo
Coria. Česká republika celkově prohrála 5:0 a musela opět sehrát utkání o
udržení v baráži.

Po Davisově poháru hrál turnaj kategorie ATP World Tour Masters 1000 v Indian
Wells a poprvé v sezóně postoupil ve dvouhře do třetího kola. Ve druhé fázi
soutěže porazil devatenáctého nasazeného Chorvata Maria Ančiće. V dalším utkání
však již nestačil na dalšího Chorvata Ivana Ljubičiće a podlehl mu po setech 4–6
a 1–6.

Na několika dalších turnajích ATP vypadl v úvodní fázi. V květnu reprezentoval
Českou republiku na Světovém poháru družstev. V singlu dokázal porazit Francouze
Michaëla Llodru, zbylé dvě dvouhry prohrál, když nejdříve nestačil na Argentince
Guillerma Cañase a poté Chilana Nicoláse Massúa. Ve čtyřhře spolu s Jiřím
Novákem podlehli francouzskému páru Arnaud Clément a Michaël Llodra, ale další
utkání s Argentinou, kterou reprezentovali Juan Ignacio Chela a Gastón Gaudio, a
také s chilskou dvojicí Hermes Gamonal a Adrián García dokázali vyhrát. Český
výběr skončil v červené skupině na posledním místě.

Na French Open zdolal v úvodním kole Američana Jeffa Morrisna, ve druhém však
nestačil na Argentince Davida Nalbandiana, když mu podlehl 3–6, 2–6 a 1–6. V
deblu se po boku Tomáše Zíba probojoval také do druhého kola, v němž je porazil
ruský pár Igor Andrejev a Nikolaj Davyděnko.

Na následném turnaji v Londýně vypadl hned v prvním kole a v Hamburku prošel do
druhého dějství. Na Wimbledonu se probojoval do třetího kola, kde skončil na
raketě svého olympijského přemožitele Taylora Denta po setech 3–6, 6–7(5) a 3–6.

Hned následující týden zaznamenal první větší úspěch sezóny, když si na Swedish
Open zahrál finále dvouhry. V boji o titul jej porazila světová trojka Španěl
Rafael Nadal po výsledku 6–2, 2–6 a 4–6. V německém Stuttgartu postoupil do
čtvrtfinále, kde byl vyřazen Rusem Davyděnkem po setech 4–6 a 2–6.

Na událostech US Open Series měl výsledky poměrně dobré. Ve Washingtonu, D.C. se
probojoval do semifinále, kde jej přemohl domácí tenista James Blake 4–6 a 3–6.
Na Canada Cupu a Cincinnati Open vypadl ve druhém kole. Na US Open nepřešel přes
třetí fázi soutěže, když jej v ní vyřadila turnajová sedmička, domácí Andre
Agassi 6–3, 1–6, 4–6, 6–7(2).

Po zářijovém grandslamu opět reprezentoval v baráži Davisova poháru. V zápase o
udržení ve Světové skupině se Česko utkalo s Německem. Berdych dokázal ve dvou
pětisetových bitvách získat dva body – nejprve porazil Tommyho Haase 4–6, 4–6,
6–1, 7–6(9) a 6–3 a poté v nedělním duelu zdolal také Nicolase Kiefera po sadách
6–7(5), 6–3, 2–6, 6–4 a 7–5. Další tři zápasy však Češi prohráli a sestoupili
tak poprvé v historii do první skupiny euroasijské zóny.

Na turnajích ve Vídni, Madridu a Palermu vypadl hned v prvním kole. V Basileji
vypadl ve druhé fázi s Britem Andy Murrayem.

Posledním turnajem, který v sezóně odehrál, byl BNP Paribas Masters, na němž
zaznamenal premiérový zisk titulu z kategorie ATP World Tour Masters 1000, po
grandslamu druhé nejvyšší úrovně ATP Tour. Na cestě za titulem nejprve přehrál
krajana Jiřího Nováka, ve druhém kole vyřadil turnajovou dvojku Guillerma Coria,
ve třetí fázi přešel přes třináctého nasazeného Španěla Juana Carlose Ferreru. V
osmifinále pak vyřadil Argentince Gastóna Gaudia, jemuž ve druhé sadě nepovolil
ani jedinou hru. V semifinále si poradil s českou jedničkou Radkem Štěpánkem po
setech 6–1, 3–6 a 6–3. Konečně ve finále udolal šestého nasazeného Ivana
Ljubičiće z Chorvatska v pěti sadách 6–3, 6–4, 3–6, 4–6 a 6–4.

Rok 2006 začal na Next Generation Adelaide International, kde se dostal až do
semifinále. Následně ovšem brzy vypadl na turnaji v Sydney, na Australian Open a
v Marseille, Rotterdamu a Dubaji. Na French Open se dostal do 4. kola, kde
prohrál s Rogerem Federerem 3:6 2:6 3:6. Následně se na Gerry Weber Open dostal
do svého prvního finále na trávě. Zde ovšem prohrál opět s Rogerem Federerem. V
tétýž sezóně se na zbylých dvou grandslamech, Wimbledonu a US Open, dostal
taktéž do 4. kola.

Na začátku roku reprezentoval se svojí tehdejší přítelkyní Lucií Šafářovou
Českou republiku na Hopmanově poháru. V této sezóně také zlepšil své nejvyšší
umístění na Australian Open. Na 1. grandslamu sezóny se dostal až do 4. kola,
kde ho vyřadil tehdy 3. hráč světa Nikolaj Davyděnko. Po následujících brzkých
prohrách na turnajích Rotterdamu, Dubaji, Indian Wells a Miami se na antukovém
turnaji v Monte Carlu probojoval až do semifinále. French Open ovšem opustil již
v 1. kole, kde jej vyřadil Guillermo García-López. Poté získal svůj třetí tiul
ve dvouhře, a to na turnaji ATP v Halle. Na Wimbledonu se probojoval až do
čtvrtfinále, kde prohrál s Rafaelem Nadalem. Na US Open dosáhl do 4. kola.

Sezóna 2010 byla pro Tomáše Berdycha velmi úspěšná. Zahájil ji na Brisbane
International, kde se dostal do semifinále. Zahrál si také finále turnaje v
Miami. Na French Open došel až do semifinále. Ve Wimbledonu se probojoval až do
finále, kde prohrál s Rafaelem Nadalem 3:6 5:7 a 4:6. Na turnaji ale porazil i
Novaka Djokoviče (v semifinále) či Rogera Federera (ve čtvrtfinále). Zatím (únor
2016) se mu nepovedlo dostat se do dalšího grandslamového finále. US Open v této
sezóně opustil již v 1. kole.

Sezónu 2012 zahájil na přelomu roku účastí na Hopmanově poháru po boku světové
dvojky Petry Kvitové. Z pozice prvního nasazeného týmu 24. ročník turnaje
vyhráli bez ztráty mezistátního zápasu. Na prvním grandslamu roku, Australian
Open, postoupil Čech až do čtvrtfinále a zopakoval svůj výsledek z posledního
ročníku. Zde však již nestačil na tehdejší světovou dvojku, Rafaela Nadala ze
Španělska, kterému podlehl po čtyřech vyrovnaných setech.

Po skončení australského turné se přesunul do Evropy, kde ho čekaly dva halové
turnaje. Na prvním z nich, turnaji ve francouzském Montpellier, dokázal zvítězit
poté, co ve finále přemohl Francouze Gaëla Monfilse po setech 6:2, 4:6 a 6:3.
Získal tak první titul v sezóně. Na dalším halovém turnaji v nizozemském
Rotterdamu se dostal český hráč do semifinále, ve kterém prohrál jasně ve dvou
setech s Argentincem Del Potrem.

Na amerických turnajích na tvrdém povrchu prohrál nejprve ve 4. kole turnaje v
Indian Wells, následně ve 3. kole turnaje v Miami.

Po návratu ze Spojených států se již chystal na daviscupové střetnutí českého
výběru se Srbskem. Zde dokázal opanovat jak obě dvouhry, do kterých nastoupil,
tak také společně s Radkem Štěpánkem i čtyřhru a zajistil Česku postup do
zářijového semifinále proti Argentině.

Na prvním evropském antukovém turnaji sezóny v Monte Carlu došel až do
semifinále, když ve čtvrtfinále porazil světovou čtyřku Andyho Murrayho po
setech 6–7(4), 6–2 a 6–3. Semifinálový zápas se Srbem Djokovićem již Berdych ve
třech setech prohrál. V Římě skončil český hráč ve čtvrtfinále, kde podlehl
nejlepšímu antukáři současnosti a pozdějšímu vítězi turnaje Nadalovi. Na modré
antuce v Madridu, kde startoval jako šestý nasazený, dokázal na své cestě do
finále porazit Andersona, Monfilse, Verdasca a Del Potra. Ve finále jej udolala
světová trojka Roger Federer po setech 3:6, 7:5 a 7:5.

Před druhým grandslamem sezóny French Open se ještě Berdych společně s krajanem
Štěpánkem dostali do finále Světového poháru týmů, kde jim oplatili porážku z
daviscupového střetnutí tenisté Srbska.

Na French Open byl sedmým nasazeným hráčem. Zde prošel první dvě kola bez ztráty
setu, ve 3. kole však zvítězil nad Jihoafričanem Andersonem až v pěti setech. V
osmifinále již byl nad jeho síly Argentinec del Potro, kterému podlehl ve
čtyřech setech.

V Halle, přípravném turnaji před Wimbledonem, vypadl ve čtvrtfinále. S
wimbledonským turnajem se však překvapivě rozloučil již v prvním kole, když
prohrál ve třech tiebreacích s Lotyšem Ernestsem Gulbisem. Ani londýnský
olympijský turnaj, který se konal právě na dvorcích Wimbledonu, ho nezastihl v
optimální pohodě. I zde prohrál v prvním kole, tentokrát s Belgičanem Darcisem
ve dvou setech.

V rámci přípravy na US Open si zahrál Berdych na třech turnajích v Severní
Americe. Ani zde nebyl příliš úspěšný. Na turnajích série Masters 1000 v Torontu
i v Cincinatti skončil již ve druhém kole. Až na méně dotovaném turnaji ve
Winston Salemu dokázal dojít do finále, kde prohrál s Američanem Isnerem,
přestože měl v tiebreaku třetího setu tři mečboly.

Poslední grandslam sezóny ve Flushing Meadows jej zastihl v dobré formě. Jako
nasazená šestka nejprve v prvním kole přehrál Belgičana Goffina, následovali
Estonec Zopp, Američan Querrey a Španěl Almagro. Set ztratil pouze s Querrym. Ve
čtvrtfinále ho čekal první nasazený hráč a světová jednička, Švýcar Federer.
Toho dokázal po setech 7:6, 6:4, 3:6 a 6:3 porazit a postaral se o největší
překvapení v mužské dvouhře. V semifinále pak za větrného počasí podlehl
turnajové trojce Murraymu ve čtyřech setech.

Na začátku nové sezóny Berdych oznámil, že se po skončení smlouvy u americké
firmy Nike domluvil na úzké spolupráci se švédskou oděvní společností H&M, která
ho bude oblékat hlavně na kurtu, ale i mimo něj.

První turnaj odehrál na přelomu roku v indickém Čennaj, kde jako nasazená
jednička nestačil ve čtvrtfinále na Španěla Roberto Bautistu. Na prvním
grandslamu sezóny na Australian Open se dostal až do čtvrtfinále, kde padl s
Novakem Djokovičem po setech 1:6, 6:4, 1:6 a 4:6.

Na začátku února pak reprezentoval Česko v 1. kole Davis Cupu. První den vyhrál
úvodní dvouhru proti Henrimu Laaksonenovi 6:3, 6:2, 6:7 a 6:1. Druhý den pak
odehrál nejdelší zápas tenisové čtyřhry na okruhu ATP a zároveň nejdelší zápas
Davis Cupu, když v týmu s Lukášem Rosolem porazil švýcarské hráče Stanislase
Wawrinku a Marca Chiudinelliho v 1. kole Davisova poháru po 7 hodinách, 2
minutách. Šlo o nejdelší zápas daviscupové historie a druhý nejdelší tenisový
zápas na okruhu ATP vůbec.

Následovaly dva turnaje, kde se dostal až do finále. V Marseille nestačil na
domácí hráče Jo-Wilfrieda Tsongu, se kterým prohrál 6–3, 6–7 a 4–6 a v Dubaji
nestačil na světovou jedničku Novaka Djokoviće, se kterým prohrál ve dvou
setech. V březnu na amerických turnajích na tvrdém povrchu nejprve nestačil v
semifinále Indian Wells na pozdějšího vítěze Rafaela Nadala a následně v Miami,
kde vypadl ve čtvrtfinále, když nestačil na Francouze Richarda Gasqueta.

Na prvním antukovém turnaji sezóny v Monte Carlu nestačil ve 3. kole na
italského tenistu Fabia Fogniniho, kterému podlehl 4-6, 2-6. Na dalším antukovém
turnaji v Barceloně došel znovu do 3. kola, kde ho vyřadil Španěl Tommy Robredo.
V květnu došel až do semifinále dvou turnajů kategorie ATP World Tour Masters
1000. V Madridu ho vyřadil Švýcar Stan Wawrinka po setech 3-6, 6-4 a 4-6 a na
italskému turnaji v Římě nestačil na Rafaela Nadala, kterému podlehl 2-6, 4-6.

Do druhého grandslamu sezóny French Open nastupoval jako pátý nasazený. Hned v
prvním kole ho čekal těžký soupeř, domácí hráč Gaël Monfils, kterému mu nakonec
podlehl po pěti setech 6-7, 4-6, 7-6, 7-6 a 5-7. Po osmi letech změnil přípravný
turnaj na Wimbledon, místo německého Halle hrál na londýnském turnaji v Queens
Clubu. V roli nasazené dvojky došel do čtvrtfinále, kde nestačil na loňského
vítěze Chorvata Marina Čiliće.

Ve Wimbledonu jako sedmý nasazený, dokázal na své cestě do čtvrtfinále porazit
Martina Kližana, Daniela Brandse, Kevina Andersona, a Bernarda Tomice. Ve
čtvrtfinále, ale nestačil na nasazenou jedničku Novaka Djokoviće, se kterým
prohrál 6-7, 4-6 a 3-6. V roli nasazené jedničky startoval také na švédském
antukovém turnaji v Båstadu. Ve čtvrtfinále byl, ale nad jeho síly Thiemo de
Bakker z Nizozemska. V srpnu startoval jako nasazená šestka na turnaji v
Cincinnatti v americkém Ohiu, kde dokázal ve čtvrtfinále porazit olympijského
vítěze a wimbledonského šampiona Andyho Murrayho po setech 6:3 a 6:4. V
semifinále však po boji nestačil na španěla Rafaela Nadala 5:7 a 6:7. Po tomto
úspěchu se však posunul poprvé v kariéře na 5. místo žebříčku ATP, ze kterého
odsunul švýcara Rogera Federera.

Na posledním grandslamu sezóny US Open se představil coby nasazená pětka, v
osmifinále však nestačil na Švýcara Stanislase Wawrinku a prohrál s ním po
setech 3:6, 6:1, 7:6 a 6:2. Po prohře na turnaji ve Flushing Meadows si tak
zhoršil bilanci s desátým hráčem světa (k 4. 9. 2013) na 5:7. V polovině září
nastoupil k semifinálovému utkání Davisova poháru proti Argentině. Český tým
postoupil do finále a Berdych týmu přispěl bodem z dvouhry a půl bodem ze
čtyřhry, kde hrál opět s Radkem Štěpánkem. Jelikož ale v loňském semifinále
odehrál o zápas víc, neobhájil potřebné body a klesl na 6. příčku žebříčku ATP.

V prvním turnaji asijského turné v Bangkoku se probojoval až do finále, kde však
nestačil na Milose Raonice a podlehl mu ve dvou setech 6:7 a 3:6. V turnaji
série Masters v Šanghaji skončil před branami čtvrtfinále na raketě argentince
Nicoláse Almagra po setech 6:7 6:3 a 7:6. Na turnaji v Basileji podlehl hned v
prvním kole Ivu Karlovićovi po setech 6:4, 6:7 a 6:7. Tímto výsledkem si však
zajistil 4. účast v řadě na Turnaji mistrů v Londýně. Do Turnaje mistrů
vstupoval jako pátý nasazený hráč. V prvním zápase prohrál s neoblíbeným
Stanislasem Wawrinkou 3:6, 7:6 a 3:6. Pak sice porazil Davida Ferrera 6:4 a 6:4,
ale po další prohře, tentokrát s nasazenou jedničkou Rafaelem Nadalem 4:6, 6:1 a
3:6 jeho cesta turnajem skončila. V žebříčku tak spadl na 7 místo.

Další víkend, v polovině listopadu, následovalo finále Davisova poháru v Srbsku.
Za Srby nastoupil i čerstvý vítěz Turnaje mistrů Novak Djoković. Ten sice vyhrál
obě své dvouhry, ale zbylé duely patřily Čechům. Berdych porazil první den
srbskou dvojku Dušana Lajoviće hladce ve třech setech 6:3, 6:4 a 6:3, ke druhému
bodu pak pomohl ve čtyřhře, když s Radkem Štěpánkem porazili srbský pár Ilija
Bozoljac, Nenad Zimonjić 6:2, 6:4 a 7:6. V neděli sice Berdych prohrál s
Djokovićem hladce 4:6, 6:7 a 2:6, rozhodující bod však stejně jako před rokem
získal Radek Štěpánek. Tomáš Berdych tak slavil obhajobu nejcennější týmové
tenisové trofeje.

Novou sezónu zahájil na turnaji v Dauhá v prvním kole podlehl Chorvatu Ivu
Karlovićovi dvakrát 6–7. Společně s Janem Hájkem však vyhráli soutěž čtyřhry,
když ve finále porazili deblové specialisty Peyu se Soaresem 6–2, 6–4. Poté
zamířil na exhibiční turnaj v Austrálii, kde ve finále podlehl Keiu Nišikorovi
4–6 a 5–7. Na grandslamu Australian Open se probojoval do svého prvního
semifinále v Melbourne Parku. V prvním kole porazil Nedovjesova 6–3, 6–4, 6–3.
Ve druhém si poradil s De Schepperem 6–4, 6–1, 6–3, poté zdolal Džumhura 6–4,
6–2, 6–2 a v osmifinále narazil na Kevina Andresona. Po Jihoafričanově vyřazení
6–2, 6–2, 6–3 ztratil ve čtvrtfinále jediný set s Davidem Ferrerem a postoupil
do semifinále po výsledku 6–1, 6–4, 2–6, 6–4. V něm se utkal s pozdějším vítězem
Stanislasem Wawrinkou, jejichž souboj pro Berdycha znamenal prohru poměrem 3–6,
7–6, 6–7, 6–7.

Poté následovalo první kolo Davisova poháru proti Nizozemsku, přes které český
tým postoupil výsledkem 3:2 na zápasy. V páteční dvouhře si Berdych poradil s
Igorem Sijslingem 6–3, 6–3 a 6–0, po něm však Radek Štěpánek nestačil na
Haaseho. Sobotní vyrovnanou čtyřhru nakonec ovládli Berdych se Štěpánkem, když
zdolali pár Rojer a Haase 7–5, 1–6, 7–6, 7–6. Do nedělního singlu nastoupil
náhradník Thiem De Bakker, kterého Berdych bez potíží přehrál 6–1, 6–4 a 6–3.
Během mezistátního utkání prohlásil, že v probíhající sezóně již v Davisově
poháru nenastoupí, aby se mohl soustředit na individuální kariéru.

Kvalitní formu potvrdil na Rotterdam Open, kde získal titul. V prvním kole si
poradil s Andreasem Seppim dvakrát 6–3, ve druhém přehrál Nicolase Mahuta 6–4 a
6–3. V boji o semifinále na něj nestačil Polák Jerzy Janowicz po setech 6–7, 6–2
a 6–4. Mezi poslední čtyřkou hráčů zůstal na jeho raketě Lotyš Ernests Gulbis
6–3 a 6–2. Po šestnácti měsících vyhrál singlové finále na okruhu ATP Tour, když
si poradil s Chorvatem Marinem Čilićem 6–4 a 6–2, což znamenalo posun na 6.
místo žebříčku před Andyho Murrayho.

Dobré výkony pokračovaly také na turnaji v Dubaji, kde na úvod přehrál
kvalifikanta Copila 6–3 a 6–4. Ve druhém pak porazil Sergeje Stachovského 6–2 a
6–1. Ve čtvrtfinále jej čekal těžší úkol v podobě Francouze Tsongy. I toho však
dokázal zdolat ve dvou setech 6–4 a 6–3. V semifinále narazil na rozjetého Němce
Philippa Kohlschreibera, proti němuž zvládl koncovky obou sad 7–5 a 7–5. Ve
finále však nenašel recept na světovou osmičku Rogera Federera, jemuž podlehl po
třísetové bitvě 6–3, 4–6 a 3–6, i když měl ve druhém setu výhodu prolomeného
podání za stavu gamů 3–2. vnásledně pondělní klasifikaci ze 3. března se vrátil
na své kariérní maximum, když figuroval na 5. příčce žebříčku.

Sezónu rozehrál lednovým turnajem Qatar ExxonMobil Open v Dauhá, kde se jako
třetí nasazený probojoval do finále. V něm podlehl Davidu Ferrerovi po
dvousetovém průběhu..

Na Australian Open se podruhé v kariéře probojoval do semifinále přes třetího
hráče světa Rafaela Nadala po třísetovém průběhu. Ukončil tak sérii sedmnácti
vzájemných proher v řadě, když naposledy předtím Španěla porazil ve čtvrtfinále
Madrid Masters 2006. Český tenista snížil pasivní bilanci vzájemných zápasů
na 4:18. Pokud by ze zápasu odešel poražen i po osmnácté za sebou, znamenalo by
to to nový mužský rekord otevřené éry. Nadal ve druhé sadě utržil třetího
„kanára“ své grandslamové kariéry a prvního od wimbledonského finále 2006.
Berdych v utkání zahrál 10 es, 46 vítězných úderů, 21 nevynucených chyb,
proměnil pět z deseti breakových možností a nedopustil se žádné dvojchyby.
Bývalá světová jednička naopak zaznamenala 3 esa, 6 dvojchyb, 24 winnerů,
26 nevynucených chyb a ze čtyř nabídek ani jednou neprolomila podání. V
následném semifinále ho čekal Brit Andy Murray, bývalý svěřenec Berdychova kouče
Daniela Vallverdeho. Český hráč měl před duelem kladnou bilanci vzájemných
zápasů se skórem 6:4, když poslední vzájemný zápas v americkém Cincinnati
vyhrál. Zápas začal pro českého tenistu dobře, když v napínavé zkrácené hře
vyhrál 1. set nejtěsnějším poměrem míčů 8:6. Murrayho však ztracený set
nesrazil, ba naopak, druhý set jasně ovládl a za 30 minut uštědřil Berdychovy
kanára. Vyrovnaný 3. set díky jednomu využitému brejku ovládl britský tenista a
byl tak blízko postupu do jeho čtvrtého finálového utkání na australském
grandslamu. Ve 4. setu se pak Berdych herně zlepšoval, avšak za stavu 3:2
nevyužil ani jen z nabídnutých dvou brejkbolů a tím si podepsal ortel. Za stavu
5:5 a 15:30 nejprve udělal dvojchybou a následně zkazil bekhendový úder, čímž
přišel o svoje podání. Murray pak při svém servisu duel dokončil čistou hrou. Na
pozápasové tiskové konferenci litoval Berdych prohry: „Jsem opravdu nešťastný a
bez nálady. Jsem hrozně zklamaný, že jsem tenhle zápas prohrál. Musím se vrátit
silnější a lepší, tak to je.“

Na přelomu září a října přijel na druhý ročník šenčenského ATP Shenzhen Open v
roli světové pětky a nejvýše nasazeného hráče. Roli favorila potvrdil, když na
cestě pavoukem neztratil žádný set. Ve čtvrtfinále se poprvé na okruhu ATP Tour
střetl s prostějovským oddílovým spoluhráčem Jiřím Veselým, který mu odebral pět
gamů. Mezi poslední čtveřicí vyřadil třetího nasazeného Španěla Tommyho Robreda
a v odloženém pondělním finále zdolal španělskou turnajovou čtyřku Guillerma
Garcíu-Lópeze po dvousetovém průběhu 6–3 a 7–6. V probíhající sezóně si tak
připsal premiérové turnajové vítězství, které znamenalo jedenáctý singlový
titul.

Za daviscupový tým České republiky do roku 2016 odehrál 28 mezistátní zápasů s
celkovou bilancí 48 výher a 16 proher, z toho s poměrem ve dvouhře 28–14 a ve
čtyřhře 20–2.

V roce 2009 si poprvé zahrál finále Davisova poháru, tým České republiky ve
složení Tomáš Berdych, Lukáš Dlouhý, Jan Hájek a Radek Štěpánek tehdy podlehl
v Barceloně domácímu Španělsku 0:5 na zápasy.

V roce 2012 triumfoval spolu s Petrou Kvitovou na Hopmanově poháru, když ve
finále zdolali Francii 2:0 na zápasy. Stal se také členem vítězného českého týmu
v Davis Cupu 2012, když po boku Iva Mináře, Lukáše Rosola a Radka Štěpánka v
pražském finále porazili obhájce titulu ze Španělska 3:2 na zápasy.

Triumf zopakoval také v roce 2013. V pozici lídra družstva, společně s Janem
Hájkem, Rosolem a Štěpánkem, přehráli v bělehradském finále Srbsko opět 3:2 na
zápasy.

V letech 2002–2011 byl přítelem české tenistky Lucie Šafářové, se kterou v
letech 2007 a 2008 reprezentoval Českou republiku na Hopmanově poháru.
V roce 2011 se jeho partnerkou stala zlínská modelka Ester Sátorová, dříve
tenistka TO Napajedla. Na lednovém Australian Open 2015 pár oznámil zasnoubení a
v polovině července 2015 následoval sňatek v Monte Carlu.

V roce 2008 absolvoval Střední odbornou školu podnikání a obchodu v Prostějově.
Od roku 2011 je spolumajitelem fotovoltaické elektrárny Lužany.



https://cs.wikipedia.org/wiki/Kate%C5%99ina_Nash

Kateřina Nash, za svobodna Hanušová (* 9. prosince 1977, Prachatice) je česká
všestranná sportovkyně – běžkyně na lyžích, bikerka a cyklokrosařka. Pětkrát se
zúčastnila olympijských her, dvou zimních (Nagano 1998, Salt Lake City 2002) a
tří letních (Atlanta 1996, Londýn 2012, Rio 2016), čímž se po Kateřině
Neumannové stala druhou českou sportovkyní v historii, které se podařilo
zúčastnit se letních i zimních her. Je zatím jedinou českou bikerkou, která se
prosadila na stupně vítězů v závodech Světového poháru, když dvakrát obsadila
druhé místo (poprvé 20. května 2012 v La Bresse), čtyřikrát obsadila třetí místo
(poprvé 3. srpna 2008 v Bromontu) a v srpnu 2013 v Mont-Saint-Anne se jí
podařilo dokonce zvítězit. Dále jako jediná česká cyklokrosařka zvítězila v
závodech Světového poháru (celkem pětkrát). Na olympiádě si nejlepší výsledek
vyjela v Riu 2016, kdy v závodě cross country obsadila 5. místo.

Kateřina začínala jako lyžařka, nejprve v Prachaticích a ve Vimperku, později
závodila za SKP Jablonec nad Nisou a Duklu Liberec (1997–1999). Jako juniorka
získala zlato a stříbro na mistrovství světa 1994 a 1995 v závodě štafet. V
kategorii dospělých startovala na dvou mistrovstvích světa, v Trondheimu 1997 a
v Ramsau 1999, kde obsadila 19. místo v kombinaci. Zúčastnila se rovněž dvou
ZOH, Nagano 1998 a Salt Lake City 2002, kde jejím nejlepším umístěním bylo 20.
místo v běhu na 15 km volně a českou štafetu jako finišmanka dovedla na 4.
místo. Ve světovém poháru v běhu na lyžích závodila v letech 1996 až 2001.
Startovala ve 22 závodech, jejím nejlepším umístěním bylo 18. místo v kombinaci
10. ledna 2001 v americkém Soldier Hollow. Po sezóně 1998/99 skončila v českém
reprezentačním týmu i v Dukle Liberec. Od ledna 2000 získala lyžařské stipendium
na univerzitě v Coloradu v USA, kde se zapsala na architekturu, později
přestoupila na Nevadskou univerzitu v Renu na studium marketingu. V prosinci
2001 startovala po téměř tříleté odmlce na závodech v Evropě, aby si vybojovala
nominaci na olympiádu, což se jí nakonec podařilo. Po olympiádě 2002 jí vypršel
věkový limit pro působení v univerzitním lyžařském týmu. V sezóně 2002/2003
závodila za americký lyžařský profi tým, jezdila běžkařské maratony. Poté už se
plně zaměřila na cyklistiku.

Horské kolo bylo pro ni (podobně jako pro Kateřinu Neumannovou, s níž závodila
za klub Česká spořitelna MTB) nejprve tréninkový doplněk k běhu na lyžích. U
jejích cyklistických začátků stál trenér Jiří Lutovský. V roce 1995 vybojovala
pro Česko první medaili z mistrovství světa horských kol - v juniorském závodě
byla druhá. V roce 1996 se zúčastnila premiérového závodu horských kol na
olympijských hrách v Atlantě a skončila devatenáctá. V letech 2000 a 2001 se
stala mistryní České republiky. V roce 1999 zvítězila na mezinárodním
mistrovství Slovenska. V roce 2001 na Mistrovství světa v americkém Vailu
obsadila 12. místo. Na MTB (cross-country) definitivně přestoupila po ZOH 2002 v
Salt Lake City. Tehdy si ji vybral ženský profesionální tým Luna Chix Clif Bar,
za nějž závodí mj. i bývalá mistryně světa Alison Dunlap. Výrazněji se prosadila
v roce 2006, kdy absolvovala kompletní Světový pohár v XC (celkové 11. místo) a
americkou sérii NORBA. Na Mistrovství světa 2006 obsadila 16. místo a v rankingu
UCI 32. místo. O rok později přidala bronz z Mistrovství Evropy. V roce 2008 ji
jen těsně unikla nominace na olympiádu (v nominačním souboji ji porazila Tereza
Huříková), zato dosáhla svého do té doby nejlepšího umístění v jednom ze závodů
Světového poháru - 3. místo. Před sezónou 2009 ohlásila roční přestávku v
závodění s tím, že zvažuje konec kariéry. Chtěla se více věnovat rodině a novým
pracovním příležitostem v oblasti marketingu, popřípadě studovat.

V roce 2010 zvítězila na republikovém šampionátu horských kol cross country,
který se konal v Kuřimi. Dne 10. srpna 2013 vybojovala 1. místo v závodě
Světového poháru cross country v kanadském Mont-Sainte-Anne, čehož dosáhla jako
první a dosud (2016) jediná Češka. O rok později získala tamtéž své další
pódiové umístění, tentokrát 3. místo. V sezóně 2013 Kateřina Nash obsadila ve
Světovém poháru horských kol cross country v celkovém pořadí 3. místo. V závěru
sezóny 2013 začala zvažovat ukončení kariéry, ale v letech následujících se do
závodního kolotoče vrátila, i když zdaleka neobjížděla všechny důležité závody.
V roce 2016 se zúčastnila MS horských kol v Novém Městě na Moravě, kde
vybojovala 2. místo v týmové štafetě a 7. místo v závodě cross country žen. Jako
jediná z českých cyklistek byla nominována na olympijské hry do Ria 2016, kde se
zúčastnila závodu cross country. V klání se dlouho držela na samotné špici, a
ačkoliv nakonec nestačila na vedoucí skupinu bojující o medaile, podařilo se jí
zajet dobrý závod a obsadit 5. místo, svoje nejlepší umístění na velkých
soutěžích. Sama byla se svým výsledkem velmi spokojená.

Díky týmové kolegyni Georgii Gouldové začala Kateřina se závody na horských
kolech kombinovat i cyklokros. V roce 2006 se po náročné a úspěšné sezoně na
horských kolech dokázala prosadit i v cyklokrosovém závodě Scion Stumptown Cup v
Portlandu - tento závod zakončil nejvyšší severoamerickou cyklokrosovou sérii
2006 Crank Brothers U.S. Gran Prix of Cyclocross. Od té doby jezdí cyklokros
pravidelně a v roce 2008 v něm získala bronzovou medaili na Mistrovství Evropy a
rovněž obsadila 3. místo v jednom ze závodů Světového poháru v cyklokrosu v
Pijnackeru, čímž tehdy vyrovnala historicky nejlepší výsledek českých
cyklokrosařek v této soutěži (před ní jej dosáhla Pavla Havlíková). Na
Mistrovství České republiky v Táboře 2010, kde vládlo to pravé zimní počasí,
zvítězila. V lednu 2010 vyhrála závod Světového poháru v cyklokrosu v Roubaix a
obsadila čtvrté místo na cyklokrosovém Mistrovství světa v Táboře. O rok později
v německém St. Wendelu získala svoji první cyklokrosovou medaili na Mistrovství
světa, když dojela na třetím místě. V říjnu 2011 vyhrála v Táboře svůj druhý
závod Světového poháru.

Dne 30. prosince 2012 vyhrála poprvé závod Superprestige. Na světovém šampionátu
2012 v belgickém Koksijde obsadila 8. místo, v roce 2013 v Louisville v USA 4.
místo. Cyklokrosové Mistrovství světa v nizozemském Hoogerheide následující rok
vynechala a na Mistrovství světa 2015 v Táboře byla pátá. V cyklokrosové sezóně
2014/15 se stala národní šampiónkou na Mistrovství České republiky mládeže a žen
v Milovicích. V sezóně 2014/15 startovala ve třech závodech Světového poháru
(Namur 1. místo, Heusden-Zolder 2. místo a Hoogerheide 2. místo). V
cyklokrosovém závodě Superprestige v Diegemu 2014 obsadila 3. místo. V sezóně
2015/16 si v Las Vegas dojela v historicky prvním závodu SP v Severní Americe
pro čtvrté pohárové vítězství v kariéře. Zatím poslední vítězství vybojovala v
prosinci 2016 v Namuru. Na Mistrovství světa 2017 v Bieles získala bronzovou
medaili.

Na olympiádě v Naganu se poznala se svým budoucím manželem, po roce spolu začali
chodit. V lednu 2000 odešla kvůli studiu do USA. Jeden semestr studovala v
coloradském Boulderu. V prosinci 2004 promovala na University of Nevada v Renu.
Dne 14. září 2005 se ve svých rodných Prachaticích po sedmileté známosti
provdala za bývalého amerického lyžaře Marcuse Nashe. Obřadu se zúčastnili jako
hosté i lyžařský exmistr světa Martin Koukal či cyklokrosový reprezentant Petr
Dlask. Poté, co si řekli „ano“, absolvovali novomanželé kolečko na dřevěných
lyžích s jedním vázáním kolem prachatického náměstí. Pak ještě přišel na řadu
okruh na dvojkole. S manželem žije v Kalifornii − nejprve bydleli v horském
středisku Truckee, v roce 2013 se přestěhovali do přímořského Emeryville. I po
svatbě si ponechala české občanství. Na částečný úvazek pracovala pro malou
reklamní agenturu v Truckee.

Její starší sestra Lucie Hanušová (* 26. listopadu 1976 v Prachaticích) byla
stejně sportovně nadaná jako Kateřina. Během studijního pobytu v USA však
tragicky zahynula 11. ledna 1999 na sněžném skútru v Yellowstonském parku. Na
její památku rodiče založili Nadační fond Lucie Hanušové.



https://cs.wikipedia.org/wiki/Sia_Furler

Sia Kate Isobelle Furler (* 18. prosince 1975) je australská zpěvačka a
textařka. Spolupracuje s Maddie Ziegler, čtrnáctiletou americkou tanečnicí, se
kterou natočila 5 klipů: Chandelier (Maddie bylo v době natáčení 11 let),
Elastic Heart, Big Girls Cry, Cheap Thrills a The Greatest.

Od roku 2005 spolupracuje s britskou kapelou Zero 7. Proslavila se především
singly Titanium, She Wolf (Falling to Pieces), na kterých spolupracovala s
francouzským DJem Davidem Guettou, písní Wild Ones s rapperem Flo Ridou, hitem
Chandelier, který má na YouTube přes 1,4 miliardy zhlédnutí (prosinec 2016),
nebo nejnovějším hitem Elastic Heart, na kterém taktéž spolupracovala se známou
tanečnicí Maddie Ziegler a dále s hercem Shiou LaBeoufem. Díky albu 1000 Forms
of Fear (2014) se stala známou.[zdroj?]

V roce 2000 podepsala smlouvu se Sony Music. Pod jejich záštitou roku 2001 v
Británii vydala album s názvem Healing Is Difficult (mix R&B a jazzu), přičemž
text stejnojmenné písně se potýká s bolestí z Danovy ztráty. Album obsahuje hity
jako Drink To Get Drank a Little Man. Sia natolik propadla smutku, že postupně
začala trpět depresemi, stala se z ní alkoholička a osoba závislá na lécích
proti depresím a bolesti. V tomto období dokonce uvažovala o sebevraždě, což
vyústilo v sepsání dopisu na rozloučenou. O sebevraždu se nakonec nepokusila.
Toto pochmurné období trvalo 6 let.

Z tohoto stavu se úspěšně vyléčila kolem roku 2007, kdy se rozhodla znovu vrátit
na hudební scénu. V této době byla hojně diskutována její sexuální orientace,
protože veřejně oznámila svůj vztah s americkou hudebnicí Jocelyn JD Samson.
Roku 2011 Sia a JD svůj vztah ukončily. V letech 2009 a 2010 byla Sia jmenována
jednou z 25 nejvlivnějších Australanů homosexuální orientace. Když byla veřejně
otázána na svou sexualitu, řekla: „Before I was actually successful I'd always
said I've always dated boys and girls and anything in between. I don't care what
gender you are, it's about people. I didn't just recently open up, I just
recently got famous! I've always been... well, flexible is the word I would
use.“ Přibližný překlad jejího tvrzení zní: „Řekla bych, že předtím, než jsem se
stala úspěšnou, jsem vždycky randila s muži i ženami i lidmi, kteří spadali
někam mezi ně. Nezajímá mě, jakého pohlaví ta osoba je, jde zkrátka o lidi.
Nebylo to tak, že bych se náhle více otevřela, jenom jsem se zkrátka stala
slavnou. Byla jsem vždycky... no, flexibilní, to je to slovo, jaké bych
použila.“

Roku 2010 na své oficiální webové stránce oznámila, že ruší všechna svá
plánovaná turné, kvůli špatnému zdravotnímu stavu. Prožívala extrémní pocity
letargie, záchvaty paniky, úzkosti a nervová onemocnění. Na svém účtu Twitter
poté zveřejnila, že jí byla diagnostikována Gravesova-Basedowova nemoc, která
zapříčiňuje nesprávnou funkci štítné žlázy. O čtyři měsíce později v rozhovoru
Sia uvedla, že se její zdravotní stav po delším odpočinku, lécích na štítnou
žlázu a terapiích zlepšuje.

Sia je také známou autorkou písní, například hitu Diamonds napsaného pro Rihannu
nebo Pretty Hurts, kterou nakonec nazpívala Beyoncé. Dále spolupracovala na
písničkách s giganty, jako jsou Maroon 5, Britney Spears nebo třeba One
Direction.



https://cs.wikipedia.org/wiki/Velkomoravsk%C3%A1_%C5%99%C3%AD%C5%A1e

Velkomoravská říše (zkráceně Velká Morava, latinsky Moravia Magna, řecky Μεγάλη
Μοραβία – megale Moravia) je pozdější historické označení pro první stabilní
knížectví západních Slovanů ve střední Evropě (užívá se také označení „stát
Mojmírovců“, oficiální název není nebo není znám). Rozkládala se převážně na
území dnešní Moravy, Slovenska a Maďarska mezi léty 833-906/907.

Důvod zániku Velké Moravy přímo souvisí s invazemi Maďarů do Evropy v 10.
století, nicméně nebyla to příčina jediná. Význam mohly sehrát i faktory
ekologické - přední moravské hrady ležely v říčních nivách, hospodářské (údajné
oslabení obchodních tras) a pominout nelze ani nesvornost domácích elit, jejímž
projevem byl střet Mojmíra II. a Svatopluka II., synů Svatopluka I.

Žádné prameny z 9. století název Velká Morava neobsahují, většinou používaly
jednoduché názvy: "M.ráwa.t, Marava, Murava, Marawa, Marauia, Maraha (Morava),
Maroara lond, terra Marauorum (Moravská země), terra Marahensium (země
Moravanů)". Pro stát a říši se používaly další tvary: "regnum Marauorum, regnum
Marahauorum, regnum Margorum, regnum Marahensium (království Moravanů)", "regnum
Sclavorum" (království Slovanů), popř. "regnum Rastizi (království
Rostislavovo), regnum Zuentibaldi (království Svatoplukovo)".

Název Velká Morava je pozdějšího data. Poprvé byl zmíněn byzantským císařem
Konstantinem VII. Porfyrogennetem v roce 950 v jeho díle De administrando
imperio (O spravování říše): "hé megalé Moravia", avšak její polohu umísťuje na
Balkán, jižně od sídel Maďarů. (Spolu s dalšími argumenty to je pro některé
badatele (Boba, Eggers, Bowlus) důvodem k úvahám, zda Velkou Moravu nehledat
spíše na území bývalé Jugoslávie.). Po něm použil názvu "Velika Morava" až autor
legendy "Uspenie Kirila Filozofa", jenž tento název spojoval s dobou vlády
Rostislava.

Již v 7. století existoval pravděpodobný předchůdce moravského knížectví, tzv.
Sámova říše, který se rozkládal pravděpodobně v povodí řeky Moravy a na
jihozápadním Slovensku, tedy na územích, kde v 9. století vzniklo Moravské
knížectví a Nitranské knížectví (oba názvy jsou výtvorem novodobé
historiografie). Jednalo se ale spíše o kmenový svaz, jeho vnitřní struktura
ještě nemůže být hodnocena jako stát. O době od zániku Sámovy říše (659-661) do
zformování moravského státu veškeré historické prameny mlčí, je tedy nejasné, co
se na moravském území odehrávalo. Nicméně již pro druhou polovinu 8. století
archeologické prameny dokládají existenci místních elit, které se orientovaly na
avarský kaganát.

Poté, co se ke konci 8. století zhroutil avarský kaganát pod útokem vojsk Karla
Velikého, místní elity se začaly orientovat spíše na franckou kulturu a
stabilizovaly svou moc. Počátkem 9. století se objevují dvě knížectví, která
spolu vedou politický boj – Moravské knížectví, pravděpodobně s centrem v
jihomoravských Mikulčicích, sídle knížete Mojmíra, a Nitranské knížectví se
střediskem v Nitře na jihozápadě dnešního Slovenska, kde sídlil kníže Pribina.

Ještě roku 822 však Moravané vystupovali jako kmen (ne jako knížectví řízený
jediným knížetem), když se jejich vyslanci dostavili spolu s vyslanci dalších na
Franské říši závislých Slovanů a Avarů, sídlících při hranici říše, k Ludvíku
Pobožnému, který svolal na listopad roku 822 do Frankfurtu všeobecný sjezd, na
němž se měly probírat záležitosti východní části říše (tedy i záležitosti říši
poddaných Slovanů). Účast Moravanů na tomto (pro kmeny poddané říši) povinném
sjezdu a to, že se sem stejně jako ostatní dostavili „s dary“, které v pramenech
dvojznačně splývají s daněmi a tributy, ukazuje na to, že v té době byli
Moravané poddaní a poplatní říši. Již tehdy ale uvnitř moravského kmene patrně
(dle názoru historika Dušana Třeštíka) probíhaly výrazné mocenské zápasy, které
ve 30. letech 9. stol vyústily dvěma význačnými událostmi: oficiálním „křtem
Moravy“ a vyhnáním Pribiny z Nitry.

Křesťanství začalo na Moravu pronikat již na přelomu 8. a 9. století, především
z Franské říše prostřednictvím bavorské mise z Pasova, ale také prostřednictvím
kněžích z Itálie a Dalmacie. Slovanská aristokracie v oblasti Panonie na počátku
9. století přijímala křesťanství jako součást životního stylu po vzoru franckých
velmožů. Jejich životní styl napodovala jako určitý "nobilitující" (vznešený)
standard a především jako model vykonávání a organizace moci - tyto procesy se
odehrávaly i na dnešní Moravě a Slovensku.

Pravděpodobně v roce 831 došlo k tzv. křtu všech Moravanů, při němž přijal
kníže Mojmír a jemu věrní lidé křest z rukou pasovského biskupa Reginhara. Šlo o
oficiální křest, který, ačkoli ho přijal pouze kníže a jeho okolí, zavazoval
celý kmen Moravanů - i přes to byla moravská společnost nadále (ještě v r. 869,
kdy se Metoděj ujal správy moravské církve) z části pohanská. (Úvahy o tom, že v
samotném centru Velké Moravy, na předpolí knížecího hradu v Mikulčicích, stála
současně s křesťanskými chrámy v polovině 9. století pohanská svatyně, se
neprokázaly.) Důsledkem přijetí křesťanství bylo pro Mojmíra i jeho nástupce
posílení moci panovníka, který po celou dobu trvání Velké Moravy vystupuje jako
autokratický vládce, i když obklopený "knížaty", se kterými činí důležitá
rozhodnutí. Zároveň si kníže jakožto křesťanský panovník vylepšil i své
postavení při jednáních s křesťanskou Franskou říši.

Roku 833 se knížeti Mojmírovi podařilo Pribinu z Nitry vypudit, připojil jeho
knížectví ke svému a tento krok je označován za vznik Velkomoravské říše. Mojmír
se stal prvním velkomoravským panovníkem.

Pravděpodobně po roce 860 vyslal Rostislav poselstvo k papeži Mikuláši I. a
požádal jej o „učitele“, který měl zajistit prohloubení křesťanské víry na Velké
Moravě, a také zajistit vzdělání dostatečného množství domácích kněží. Využil k
tomu situace, kdy po záchvatu mrtvice tehdejšího pasovského biskupa Hartwiga
upadla celá pasovská diecéze včetně misijních území do chaosu. Samotné vyslání
učitele se však mělo stát jen prvním krokem na cestě k vytvoření samostatné
církevní organizace na Moravě v čele s arcibiskupem. Papež však potřeboval
spojenectví východofranského krále Ludvíka Němce a nedovolil si podniknout nic,
co by mohlo poškodit bavorský episkopát a popudit Ludvíka Němce. Jeho odpověď na
Rostislavovu žádost tak byla pravděpodobně negativní.[pozn. 1]

Po neúspěchu v Římě vyslal Rostislav obdobné poselstvo k byzantskému císaři
Michalovi III., který jeho žádosti vyhověl a na Moravu vyslal misii vedenou
jedním z tehdy nejvýznamnějších byzantských učenců Konstantinem a jeho bratrem
Metodějem.

Konstantin s Metodějem sestavili také takzvaný Zakon sudnyj ljudem (česky Soudní
zákon pro laiky), který se ve svém prvním bodě vypořádává s lidmi co nepřijali
křesťanství tím, že stanovuje přísné tresty pro ty, kteří konají pohanské oběti
nebo přísahy. Trestem bylo to, že: „Každá vesnice, v níž se konají oběti nebo
přísahy pohanské, ať je předána Božímu chrámu se vším majetkem, který patří
pánům v této vesnici. Ti, kteří konají oběti a přísahy, ať jsou prodáni s
veškerým svým majetkem a získaný výnos ať se rozdá chudým.“

Přestože z Byzance nešlo očekávat založení (arci)biskupství, několikaletá
intenzivní kulturně-misijní i církevně-politická činnost Konstantina a Metoděje
položila nezbytné základy pro následné budování samostatné církevní organizace.
Konstantin také vytvořil nejstarší staroslovanské písmo - hlaholici. V 10.
století nicméně Slované přešli k latince a cyrilici a hlaholice se již nadále
neužívala.

V roce 870 nastoupil díky spojenectví s Franky na knížecí stolec Svatopluk I.
Počátek vlády Svatopluka byl neklidný, Frankové odmítli opustit západní část
jeho říše a mladý vládce byl Franky dokonce zajat. Roku 871 vypukne povstání a
Frankové zde rychle ztrácejí vliv. Francký král propustil Svatopluka pod
podmínkou, že mu pomůže dobýt říši zpět. Nicméně Svatopluk přestoupil na stranu
povstalců, převzal jejich velení a vyhnal Franky z Velké Moravy. V následujících
letech úspěšně obhájil nezávislost své říše a v červnu roku 880 papež Jan VIII.
vydal bulu Industriae tuae, která zaručovala církevní nezávislost Velké Moravy s
vlastní arcidiecézí v čele s arcibiskupem Metodějem (archiepiscopo sanctę
ecclesię Marabensis). Rovněž jmenoval německého klerika Wichinga jako biskupa
Nitry. Staroslověnština byla uznána jako čtvrtý liturgický jazyk společně s
latinou, řečtinou a hebrejštinou.

Po smrti Metodějově (885) byl Svatopluk východofranskými biskupy přesvědčen, aby
žáky bratrů Konstantina a Metoděje ze země vyhnal a začal podporovat latinskou
(tj. západní) liturgii namísto staroslověnské. Nicméně staroslověnština jako
misijní nástroj byla papežem nadále ceněna a schvalována.

Podle Fuldských letopisů Franský král Arnulf Korutanský napadl Velkou Moravu v
roce 892, Svatopluk ale zůstal neporažen i přes podporu, kterou Frankům poskytli
Maďaři, kteří se však neostýchali pomáhat ani Moravanům. Svatopluk I. zemřel v
létě 894 a vlády se ujal jeho syn Mojmír II.

Po smrti Svatopluka nastoupil na jeho místo syn Mojmír II. Jeho mladší bratr
Svatopluk II. získal pravděpodobně úděl v Nitře. Údajný třetí Svatoplukův syn
(snad Predeslav) známý z tradice je historiky zpochybňován a pravděpodobně vůbec
neexistoval. Mojmír II. rezignoval na expanzivní plány svého otce týkájící se
dobytí celého Panonského knížectví a uzavřel s Bavory mír. Z otcových územních
zisků v Panonii tak Mojmírovi zůstala jen Horní Panonie. To ale nebyla jediná
ztráta, protože už v červenci roku 895 odpadly od Velké Moravy Čechy.

Po odpadnutí Čech ztratila Velkomoravská říše přímé spojení se srbskými kmeny v
okolí řeky Sály a tím skončila i jejich závislost na Velké Moravě. V roce 898
Svatopluk II. podporovaný markrabětem Aribem povstal proti svému staršímu
bratru. Přes bavorskou pomoc byl Svatopluk poražen a sesazen a musel pak hledat
útočiště v Bavorsku.

Poté, co se Mojmírovi podařilo konsolidovat poměry na Velké Moravě, vyslal na
jaře 899 (nebo snad už v roce 898) poselstvo k papeži do Říma se žádostí o
vysvěcení biskupů a obnovu moravské arcidiecéze.[pozn. 2] Nedávno zvolený papež
Jan IX. se rozhodl vyslat na Moravu tři své legáty (arcibiskupa Jana a biskupy
Benedikta a Daniela), kteří měli znovuvybudovat moravskou církevní organizaci.
Ti na Moravě vysvětili arcibiskupa a tři jeho biskupy sufragány. Moravská
církevní provincie tak byla plně dotvořena.

O událostech informuje pouze stížný list bavorských biskupů z roku 900. Z něj se
ale nedovídáme ani jméno nového moravského arcibiskupa, ani žádné informace o
sídlech třech sufraganních biskupů. Historikové většinou předpokládají, že sídlo
arcibiskupa se nacházelo někde v centru Velkomoravské říše na jižní Moravě
(pravděpodobně ve Valech u Mikulčic případně v aglomeraci Staré Město–Uherské
Hradiště). Jedno ze sídel sufragánních biskupství je pak kladeno do Nitry, kde
navázalo na starší Wichingovo biskupství. Zbývající dvě biskupství bývají
lokalizována například do Olomouce a Krakova, do horní Panonie a východní
Marky,[pozn. 3]případně do Panonie a Zadunajska.[pozn. 4]

Ještě v letech 903–904 dokládá tzv. Raffelstettenský celní tarif, že
Velkomoravská říše byla v té době pokládána za spolehlivého obchodního partnera.
Také maďarská hrozba zjevně nebyla považována za něco, co by mělo zásadně změnit
poměry ve střední Evropě. Situace se však změnila v roce 904, kdy byl v Bavorsku
zavražděn maďarský velkokníže Kurszán spolu s celou svou družinou. Dušan Třeštík
předpokládal, že první odvetný maďarský úder nesměřoval proti Bavorsku, ale
proti Velké Moravě. Boje se měly odehrát někde na Slovensku (snad v okolí Nitry)
někdy v letech 905–906. Tehdy pravděpodobně zahynul i kníže Mojmír II. Když
totiž o rok později (4. července 907) došlo u Bratislavy k rozhodující bitvě
mezi Bavory a Maďary, nejsou mezi jejími účastníky Moravané uváděni (a to
navzdory tomu, že se bojovalo na území Velké Moravy.[pozn. 5]

Jestliže politicky Velká Morava k roku 907 zanikla, existují především
archeologické důkazy, že některé sídelní, hospodářské a společenské struktury
nebyly zcela rozbity a přežívaly dál během 10. století. Archeologické výzkumy na
některých místech na Moravě i Slovensku nenacházejí žádné znaky násilného konce
těchto sídel, naopak dobytí či vyplenění dokazují výsledky výzkumů na lokalitách
v Mikulčicích, Znojmě nebo Ducovém na Pováží.

Po rozpadu říše se patrně v omezené míře uchovaly zbytky samostatné státní
organizace, v 1. polovině 10. století možná do určité míry závislé na Maďarech.
Naznačuje to zpráva z doby kolem roku 942, kdy staří Maďaři, kteří byli zajati v
maurském Španělsku, vypovídali o své zemi na severu sousedící s Moravou nebo
zpráva o Moravanech Al-Mas´údího Rýžoviště zlata a doly drahokamů z r. 947 nebo
Knihy ponaučení a přezkoumání téhož autora. O podřízenosti Moravy Maďarům či
tributu však žádné zprávy nejsou. Zda rod Mojmírovců v období zániku Velké
Moravy vymřel nebo pokračoval dál, není v písemných pramenech zaznamenáno. Podle
maďarské středověké legendy Maďaři koupili Velkomoravskou říši od Svatopluka I.
za bílého hřebce, to je však samozřejmě pouhá legenda, jež měla legitimizovat
„zaujetí země“ Maďary.

Podle moderních teorií byl první historický český kníže Bořivoj I. († 889)
dosazen na stolec knížetem Svatoplukem a pokřtěný s manželkou Ludmilou moravským
a panonským arcibiskupem Metodějem († 885 Morava) (je zajímavé, že právě za jeho
vlády je uznána svrchovanost Moravy v Čechách, což připomíná pozdější údělná
panství na Moravě těch Přemyslovců, kteří nedosáhli na pražský knížecí či
královský stolec).

Bylo by tedy možno říci, že Mojmírovci (a Velká Morava) měli své pokračování v
Přemyslovcích a českém státě, a stejně tak, že Přemyslovci a jejich stát mají
počátky již na počátku 9. století. Je to ovšem pouze domněnka.

Na Slovensku i po zániku Velké Moravy přetrvával význam bývalých velkomoravských
žup, jako Nitra, Bratislava atd. Jejich političtí představitelé se podíleli na
formování uherského státu a slovenské území zůstalo prakticky autonomní, avšak
pod suverenitou Maďarů, až do 12. století, kdy se tehdejší Nitranské knížectví
zahrnující území nynější SR začlenilo do Uherska.

Sídelní struktura Velkomoravské říše zahrnovala opevněné slovanské osady –
hradiště. Mezi nejvýznamnější, doložené přímo v pramenech z doby existence Velké
Moravy patří:

Mocenským střediskem Velké Moravy byl Veligrad, o jehož umístění v jedné z
těchto lokalit - nebývale rozlehlé aglomeraci Staré Město - Uherské Hradiště -
se již téměř nepochybuje.



https://cs.wikipedia.org/wiki/Jarom%C3%ADr_Soukup

Jaromír Soukup (* 22. února 1969 Mariánské Lázně) je český podnikatel a bývalý
náměstek ministryně školství mládeže a tělovýchovy během druhé vlády Mirka
Topolánka.

V roce 1993 absolvoval Právnickou fakultu Univerzity Karlovy. V roce 1991
založil mediální agenturu Médea, které je majoritním vlastníkem a která v Česku
a na Slovensku vlastní řadu dceřiných firem zabývajících se poradenstvím,
výzkumem trhu nebo PR. V roce 2000 založil vydavatelství Empresa Media.

Soukup svou půjčkou financoval volební kampaň Strany zelených pro parlamentní
volby v roce 2006 a spoluvytvářel její ekonomický program. Po volbách vyjednával
s koaličními partnery část ekonomického programu vlády a následně byl nominován
do funkce náměstka ministryně školství Dany Kuchtové. Po konfliktu s vedením SZ
v čele s Martinem Bursíkem financoval volební kampaň Olgy Zubové a její
Demokratické strany zelených.

V roce 2010 v době předvolební kampaně nepřímo podporoval stranu Věci veřejné
výhodnými cenami propagace a inzertních ploch a jeho firmy této straně
poskytovaly i analytické a PR služby.

V červenci 2012 ohlásil Jan Fischer při oficiální zahájení své předvolební
kampaně, že mezi jeho podporovatele patří i Soukup.



https://cs.wikipedia.org/wiki/Spojen%C3%A9_st%C3%A1ty_americk%C3%A9

Spojené státy americké (anglicky United States of America, zkratka USA se
používá i v češtině) je demokratická federativní prezidentská republika
v Severní Americe, rozkládající se od Atlantského po Tichý oceán. Na souši
sousedí s Kanadou a Mexikem. Díky exklávě Aljaška sahá území USA i k břehům
Severního ledového oceánu (Beringova úžina je dělí od asijského území Ruska) a
na některé tichomořské ostrovy (zejména Havaj). Spojené státy se skládají z 50
států, jednoho federálního území s hlavním městem a sídlem prezidenta, Kongresu
a Nejvyššího soudu (District of Columbia), a celkově 14 zámořských území, z
nichž pět je obydlených (Portoriko, Severní Mariany, Guam, Americké Panenské
ostrovy a Americká Samoa).

Původní obyvatelstvo, tj. Indiáni a Eskymáci, osídlilo americký kontinent
pravděpodobně z Asie. Pro současnou evropskou civilizaci byl tzv. Nový svět
objeven výpravou Kryštofa Kolumba roku 1492, i když již předtím, okolo roku
1000, přistáli u břehů Ameriky Vikingové vedeni Leifem Erikssonem.

V dalších stoletích se Severní Amerika stala cílem kolonizačních snah Španělska
(Mexiko, Florida, území západně od Mississippi), Nizozemska (část východního
pobřeží), Francie (Kanada, povodí Mississippi) a v malé míře i Švédska (Nové
Švédsko). Pro historii budoucích Spojených států měla největší význam anglická
kolonizace atlantského pobřeží. Od roku 1664 se Británie postupně zmocnila
nizozemských a části francouzských osad v Severní Americe a do roku 1773
vytvořila na pobřeží 13 kolonií (Massachusetts, New Jersey, New York, Rhode
Island, Connecticut, New Hampshire, Pennsylvania, Delaware, Virginia, Maryland,
North Carolina, South Carolina, Georgia), základ budoucích USA.

Bezohledné zásahy mateřské země do poměrů v koloniích vyvolaly protibritskou
opozici, která vyvrcholila roku 1775 vypuknutím otevřené války mezi koloniemi a
Velkou Británií. 4. července 1776 vydal druhý Kontinentální kongres Deklaraci
nezávislosti, která vyhlašovala vznik Spojených států amerických. Podle Článků
Konfederace z roku 1781 si každý ze států Unie zachoval samostatnou vnitřní a
ekonomickou politiku. Válka za nezávislost skončila roku 1783 britským uznáním
nového státu. Roku 1787 byl konfederativní charakter Spojených států nahrazen
systémem federativním, roku 1789 byl schválen tzv. Bill of Rights – listina
práv, prvních 10 doplňků ústavy, jehož ratifikace byla ukončena v roce 1791.

Od konce 18. století pak začala územní expanze Spojených států směrem na západ a
na jih. Postupně byly do Unie přijaty další státy: Vermont (1791), Kentucky
(1792), Tennessee (1796) a Ohio (1803). Roku 1803 byla od Francie odkoupena
Louisiana (viz článek Koupě Louisiany), jejíž malá část byla přijata do Unie
jako stejnojmenný stát roku 1812. Pokračující spory v oblasti námořního obchodu
a rozdělení území a sfér vlivu na severoamerickém kontinentu mezi Spojenými
státy a Spojeným královstvím vedly k britsko-americké válce, jež je někdy
nazývána druhou válkou za nezávislost a trvala mezi lety 1812 a 1814. Spojené
státy válku vyhlásily v přesvědčení, že budou moci využít zaneprázdněnosti
Spojeného království, které zaměstnávala válka s Napoleonem, a zabrat zbytek
britského panství v Severní Americe. Neuspěly však; jejich vpád do Kanady
skončil debaklem a Spojené království postupně začalo na americký kontinent
přesouvat další síly. Britové ovšem o tuto válku nestáli a nehodlali investovat
prostředky do tak nejistého podniku, jakým by byl pokus o znovudobytí Severní
Ameriky, a obě strany se tedy dohodly na návratu ke statu quo ante doplněném
dohodami řešícími největší kontroverze.

Obnovení předválečného stavu fakticky posílilo postaveni USA a nakrátko
zapříčinilo faktickou vládu jedné strany (dnes označována jako
demokraté-republikáni). Toto období je někdy nazýváno tzv. era of good feelings
neboli érou dobré shody. Z jednotlivých teritorií byly postupně vytvářeny další
státy: Indiana (1816), Mississippi (1817), Illinois (1818), Alabama (1819),
Maine (1820) a Missouri (1821). Roku 1819 získaly USA od Španělska Floridu (stát
od 1845). Roku 1845 byl anektován Texas a po americko-mexické válce z let
1846–1848 Alta California a Santa Fe de Nuevo México (Kalifornie jako stát od
1850). Do počátku 60. let byly do Unie přijaty další státy: Arkansas (1836),
Michigan (1837), Iowa (1846), Wisconsin (1848), Minnesota (1858) a Oregon
(1859).

Rozpory mezi otrokářským Jihem a svobodným Severem vedly v letech 1860–1861
k secesi (odtržení) 11 jižních států (Jižní Karolíny, Mississippi, Floridy,
Alabamy, Georgie, Louisiany, Texasu, Virginie, Arkansasu, Severní Karolíny a
Tennessee), které vyhlásily Konfederované státy americké, a následně k občanské
válce. Válka mezi Jihem (Konfederací) a Severem (Unií) trvala do roku 1865 a
skončila vítězstvím Severu. Od státu Virginie se odtrhla část, která chtěla
zůstat u Unie, a vytvořila posléze stát nový – Západní Virginii.

Mohutný hospodářský rozvoj po skončení občanské války, který vyústil v to, že se
USA kolem roku 1890 staly hospodářsky nejsilnější zemí světa, byl doprovázen
další expanzí na západ. Do 1. světové války zde vzniklo 15 dalších států: Kansas
(1861), Západní Virginie (1863), Nevada (1864), Nebraska (1867), Colorado
(1876), Severní Dakota, Jižní Dakota, Montana, Washington (1889), Idaho, Wyoming
(1890), Utah (1896), Oklahoma (1907), Arizona a Nové Mexiko (1912). Roku 1867
odkoupila americká vláda od Ruska Aljašku a od 80. let 19. století pak Spojené
státy expandovaly i mimo vlastní americkou pevninu, především do Karibiku a do
Tichomoří: protektorát nad Portorikem a Kubou, ostrov Guam, Filipíny, anexe
Havajských ostrovů roku 1898, rozdělení ostrovů Samoa s Německem roku 1899,
Průplavové pásmo v Panamě, původně japonské Severní Mariany po 2. světové válce
atd. Kromě západní polokoule, resp. Ameriky, se však USA ve světové politice až
do 1. světové války neangažovaly, jejich politika byla silně izolacionistická
(viz článek Monroeova doktrína).

Americká účast v obou světových válkách na straně Dohody, resp. Spojenců,
rozhodujícím způsobem přispěla k jejich vítězství.

Po 2. světové válce bylo USA svěřeno do správy poručenské území OSN v Tichém
oceáně, jež před válkou pod správou Japonska, a většina z něj nově
konstituovaných států se později stala volně přidruženými státy Spojených států
(Marshallovy ostrovy, Severní Mariany, Mikronésie atd.). Roku 1959 byly
vytvořeny dva – dosud poslední – státy Unie: Aljaška a Havaj. Příchod ekonomické
krize v roce 2008 a implementace NDAA a podobných zákonů vyvolal tendence stát
se nezávislým státem a začaly vznikat petice o vystoupení jednotlivých států z
Unie. Zatím nejdále má tento úmysl Texas.

Za 2. světové války, která přímo nezasáhla území kontinentálních USA, se
průmyslová výroba zdvojnásobila a USA se staly v protiváze k SSSR rozhodující
vojenskou velmocí. Roli vedoucí světové mocnosti zvýraznil pád komunistických
režimů ve východní Evropě po roce 1989 a následný rozpad SSSR.

Spojené státy americké leží v Severní Americe. Jejich břehy omývá z východu
Atlantský oceán a ze západu Tichý oceán. Stát Aljaška leží v severní části
kontinentu a je ze severu omýván Severním ledovým oceánem.

Aljašku odděluje od Euroasijského kontinentu Beringův průliv. Mezi nejznámější
poloostrovy patří Florida na jihu USA, která odděluje Mexický záliv od
Atlantského oceánu. Ze severu mají USA společnou hranici s Kanadou, na jihu pak
s Mexikem. Floridský průliv odděluje USA od souostroví Bahamy a od Kuby.

USA leží v Severní Americe. Základem tohoto kontinentu je starý kanadský štít,
který se rozprostírá v severovýchodní části kontinentu a jehož střední část je
protlačena a tvoří dno Hudsonova zálivu. Je tvořen velmi starými přeměněnými a
vyvřelými horninami.

V současnosti se pod západní okraj desek amerických kontinentů podsouvá
tichooceánská litosférická deska a zároveň se Jižní Amerika pohybuje směrem
k Severní. V důsledku pohybů litosférických desek vznikla vysoká horská hradba,
která se táhne od Aleutských ostrovů přes Aljašský poloostrov až po Ohňovou
zemi.

Kordillery, jejichž nejvyšším bodem je se svou výškou 6168 metrů Denali (dříve
Mount McKinley), začínají Aljašským hřbetem a táhnou se na jih ve dvou výrazných
pásmech: při pobřeží Tichého oceánu leží Coast Range a ve vnitrozemí Skalnaté
hory. Mezi jednotlivými pásy Kordiller se rozprostírají sníženiny a plošiny,
např. Coloradská plošina či Velká pánev. Nejvyšší bod tzv. souvislých Spojených
států (tj. bez Aljašky a Havaje) je vrchol Mount Whitney (4417 m) v kalifornském
pohoří Sierra Nevada.

Jen pár desítek kilometrů od Sierry Nevady leží nejníže položené místo USA i
Ameriky v Údolí smrti (anglicky Death Valley). Tato proláklina je 86 metrů pod
úrovní hladiny moře a své jméno dostala podle nehostinných podmínek pro život:
jedná se o poušť bez vodních zdrojů, kde byla naměřena dosud nejvyšší teplota na
Zemi, 56,7 °C ve stínu.

Poblíž východního pobřeží se táhne staré pohoří Apalačské hory a mezi
Apalačskými horami a Atlantským oceánem se rozprostírá pak Pobřežní nížina.
Mexický záliv lemuje Mississippská nížina. Mezi Apalačskými horami a
Kordillerami se postupně od východu rozprostírají Vnitřní roviny a Velké
planiny.

Větší část území USA patří do úmoří Atlantského oceánu. Vlévají se do něj
veletoky, jako je Mississippi s přítokem Missouri, což je nejdelší říční
soustava USA, dlouhá 6212 km, a dále také Řeka Svatého Vavřince či Rio Grande.
Tichý oceán zásobují vesměs kratší toky tekoucí z Kordiller, například řeky
Columbia a Colorado.

V USA najdeme i mnoho jezer. Ledovcového původu jsou Velká jezera (Hořejší
jezero, Michiganské jezero, Huronské jezero a jezero Ontario), které tvoří
největší zásobárnu sladké vody na světě a přírodní hranici mezi USA a Kanadou.
Velké Solné jezero se rozprostírá v bezodtoké oblasti mezi Skalnatými horami a
Coastal Range.

V USA je množství vodopádů; nesporně nejznámější jsou Niagarské vodopády mezi
Erijským a Ontarijským jezerem.

Díky své velikosti leží USA v několika významných podnebních pásech. Počasí
v Americe je značně nestálé a teplotní výkyvy mohou nastávat dokonce i
několikrát denně. Severní část území leží v mírném pásu, je ale chladnější a
vlhčí než v Evropě. Způsobuje to studený Labradorský proud, který omývá
severovýchodní a východní pobřeží. Ve Vnitřních rovinách a Velkých planinách
padá úměrně vzdálenosti od Atlantského oceánu čím dál tím méně srážek. Zajímavým
jevem je sněhový efekt Velkých jezer, způsobující sněhové kalamity v jejich
blízkosti, a to zejména na jejich jihozáoadním pobřeží, které je převážně na
území USA. Chladnější podnebí panuje v oblasti západního pobřeží, kde se pod
vlivem proudů Tichého oceánu udržuje teplota vesměs konstantní. Nejchladnější
zimy najdeme ve Skalistých horách a Sierra Nevadě, kde můžeme naměřit jedny
z nejsilnějších mrazů v Americe.

V oblastech Jižní Ameriky, Velkých plání, jižních částí atlantického pobřeží,
Floridě a státech u Mexického zálivu panují v letním období až tropická vedra,
která může doprovázet i nesnesitelná vlhkost. Jižní část USA leží v příjemném
subtropickém podnebném pásu a Mexický záliv s poloostrovem Florida v tropickém
pásu. Výjimku tvoří vysoce položené pohoří a plošiny, kde je podstatně
chladněji, jelikož se zde projevuje výšková stupňovitost. Aljaška leží
v subarktickém pásu a Havajské ostrovy v tropickém pásu. Tvar povrchu Ameriky
umožňuje takřka bezproblémový přesun vzdušných mas ze severu na jih a naopak.
Proto jsou časté hlavně vpády arktického vzduchu z vyšších zeměpisných šířek až
do oblasti Mexického zálivu. Proudění v rovnoběžkovém směru stijí v cestě horské
bariéry Kordiller, proto se vláha, která by se s proudícím vzduchem dostávala do
vnitrozemí Ameriky z Tichého oceánu, vyprší nad oceánem, úzkou pobřežní nížinou
a návětrnými svahy tichooceánského pásma. Texas je jinak známý pro svá tornáda,
která se vyskytují hlavně na otevřených plochách v období května a září.

Spojené státy americké jsou třetí nejlidnatější zemí na světě. Dne 17. října
2006 překročily hranici 300 milionů obyvatel. Počet ilegálních imigrantů se
odhaduje na 12 milionů. Populační růst je 0,97 %, což je celkem vysoké číslo
např. v porovnání s Evropskou unií, kde je přírůstek pouze 0,16 %. Na to, že
jsou USA zemí prvního světa, je zde relativně vysoká i dětská úmrtnost (6,14
ppm) i počet lidí pod hranicí chudoby (47 milionů, tj. 15,15 %) nebo ve vězení
(2,245 milionu neboli 751 na 100 000 obyvatel; tj. asi 7,5× více než průměr EU).

USA mají velmi rozmanitou populaci. V zemi je 31 etnických skupin s počtem
obyvatel větším než jeden milion. To je způsobeno imigrací, která provázela
Spojené státy po celou jejich historii – a provází je i nadále. Od 17. století
se do Spojených států stěhovali hlavně Evropané, v posledních několika dekádách
imigranty představují přistěhovalci z Latinské Ameriky, hlavně z Mexika, Kuby a
Portorika, a z Asie. Každoročně se do USA přistěhuje okolo jednoho milionu
legálních imigrantů.

Podle odhadu z roku 2005 tvoří 74,7 % obyvatelstva běloši, 12,1 %
černoši/Afroameričané, 4,3 % Asiaté, Indiáni a Eskymáci pak 0,8 % a jiné ras
celkem 7,9 %. V těchto číslech je zahrnuto 14,5 % těch, kdo se považují za jednu
z těchto etnických skupin a zároveň za Hispánce nebo Latinoameričany. Při
sčítání obyvatelstva v USA je totiž otázka rasy jedna věc, zatímco otázka
hispánského původu věc druhá.

Nejrychleji rostoucí skupinou jsou obyvatelé hispánského původu. Zatímco v roce
1996 tvořili 10 % obyvatelstva, v roce 2000 to bylo 12,5 % a podle odhadu z roku
2005 14,5 %. Vysoký růst je daný jednak imigrací, jednak vysokou porodností.
V Kalifornii, Arizoně, Novém Mexiku a v Texasu se pravděpodobně brzy stanou
většinou. Největší podíl Hispánců je v Novém Mexiku – 43,6 %. Mexičané obývají
především jihozápad a západ USA, Portoričané severovýchod a Kubánci Floridu.
Nehispánští běloši (většinou evropského původu) tvořili v roce 1960 85 %
populace, nyní představují asi 65 % a podle prognóz klesne jejich podíl v roce
2042 pod 50 %; v roce 2050 mají tvořit 46,3 % populace. Nehispánští běloši
tvořili v letech 2008–2009 51,4 % všech novorozenců. V roce 2011 jejich podíl
poklesl pod 50 % a menšiny tak již tvoří většinu novorozenců.

Muži tvoří 48,5 % populace, ženy 51,5 %. Mužů je přitom více ve věkových
skupinách do 15 let, ale naopak nad 65 let již převažují ženy, a to o celých
12,5 %.

Angličtina je výlučným mateřským jazykem pro asi 82 % obyvatel, španělština pro
10 % obyvatel. USA nemají na federální úrovni zákonem kodifikovaný úřední jazyk,
nicméně angličtina jím fakticky je a některé zákony a předpisy vyžadují
v určitých oblastech její znalost (viz např. požadavky pro naturalizaci).
Některé jednotlivé státy Unie úřední jazyky kodifikovány mají, a to buďto
angličtinu, nebo vícero jazyků včetně angličtiny. Vícejazyčné státy jsou Havaj
(angličtina a havajština), Nové Mexiko (angličtina a španělština) a Louisiana
(angličtina a francouzština). V různých dalších závislých územích je situace
ještě pestřejší, často je zvláštními předpisy chráněn jazyk původních obyvatel.

Ve Spojených státech amerických hrají náboženství mnohem významnější roli, než
je tomu v Evropě, kde došlo v druhé polovině 20. století k rozsáhlé sekularizaci
společnosti v řadě zemí (kupř. Švédsko, Česko, Estonsko a další). Je obtížné, až
nemožné, dodat pro USA přesná čísla, neboť v této oblasti neexistují žádné
ucelené statistiky typu sčítání lidu (americké pojetí odluky církve od státu má
za následek, že se státní úřady na věci týkající se víry neptají), takže počty
věřících se odvozují buďto ze soukromých průzkumů či údajů samotných církví a
představují spíše hrubé odhady. Obyvatel bez vyznání, ateistů a agnostiků je jen
asi 14 %.

Nejrozšířenějším náboženstvím ve Spojených státech je křesťanství, k němuž se
hlásí asi 76 % až 81 % obyvatel. Zhruba 2/3 z nich jsou protestanti, kteří jsou
ovšem roztříštěni do mnoha dílčích seskupení a denominací, takže nejsilnější
církví je církev římskokatolická, k níž náleží zbylá třetina křesťanů (asi 25 %
obyvatel). Jsou tam i početné diecéze východních katolíků, z celkem 10 církví:
arménští katolíci, syrští katolíci, syromalankarští katolíci z Indie,
syromalabarští katolíci z Indie, chaldejští katolíci z Iráku, maronité,
řeckokatolíci-melchité, ukrajinští řeckokatolíci, rusínští řeckokatolíci a
rumunští řeckokatolíci. Celkem mají tyto církve 468 330 věřících. Patří k nim
také část z 36 000 arménských katolíků a část z 6 200 rumunských řeckokatolíků
z diecézí pro USA a Kanadu. Je tam též personální Ordinariát katedry sv. Petra
pro římskokatolíky anglikánského ritu (bývalé episkopály z ECUSA-Episkopální
církve v USA), který vznikl 1. ledna 2012, roku 2012 měl 2 550 věřících
a 23 kněží ve 12 farnostech; počet věřících narůstá - 2013 již 4 550, 23 kněží
ve 12 farnostech, 2014 - už 6 000 věřících a 40 kněží ve 25 farnostech.
Ordinářem je Jeffrey Neil Steenson, do září 2007 jeden z biskupů ECUSA,
oficiálně konvertoval (i s rodinou) 1. prosince 2007, ordinářem je od 1. ledna
2012, uveden do úřadu 12. února 2012.

Jako nejpočetnější a nejvýznamnější skupina obyvatel (z náboženského hlediska)
jsou bráni evangelikálové, těsně následovaní katolíky (obojí zhruba 25 %),
přičemž pořadí se může v různých statistikách měnit. Vysoká koncentrace
konzervativních protestantů v jihovýchodní části USA, kde představují dominantní
kulturní a politickou sílu, dala této oblasti přezdívku „biblický pás“ (Bible
Belt).[pozn. 1]

V roce 1830 vznikla Církev Ježíše Krista Svatých posledních dnů (tj. mormoni),
jejíž stoupenci v první polovině 19. století osídli území budoucího státu Utah,
kde jsou i dnes většinovou církví.

Nekřesťanská náboženství představují asi 3,5 % obyvatel USA, přičemž
nejvýznamnější z nich jsou judaismus(židé), islám, buddhismus a hinduismus.
Zejména počet vyznavačů islámu a buddhismu rychle roste.

Více než 83 % Američanů žije v jedné z 361 metropolitních oblastí. V roce 2005
bylo ve Spojených státech 254 měst s populací větší než 100 tisíc, 25 měst mělo
více než 1 milion obyvatel a 4 města (New York, Los Angeles, Chicago a Houston)
s populací větší než 2 miliony. Ve Spojených státech je 50 metropolitních
oblastí, které mají počet obyvatel přes 1 milion. Mezi nejrychleji rostoucí
aglomerace patří Dallas, Houston, Atlanta a Phoenix.

Spojené státy jsou nejstarší federací světa. Jde o prezidentskou republiku a
zastupitelskou demokracii, fungující prostřednictvím kongresového systému
definovaného ústavou nahrazující původní ústavu, tzv. Články Konfederace
(„Articles of Confederation“) platné mezi roky 1781 a 1788. Území tak spadá pod
troje orgány – na federální, státní a místní úrovni, ačkoliv mnohé oblasti jsou
spravovány více místními správami, například i okresními nebo metropolitními
orgány. Všechny tyto správní orgány jsou voliči voleny v tajných volbách nebo
jmenovány voliči volenými zástupci.

Kongres Spojených států je parlamentem dvoukomorovým. Sněmovna reprezentantů má
435 členů po dva roky reprezentujících takzvané „kongresové okresy“ (český
překlad je problematický). Poměr počtu zástupců z každého státu se každý desátý
rok mění podle vývoje počtu obyvatel. Každému státu je však zajištěn nejméně
jeden zástupce, jehož v současnosti má sedm států. Nelidnatější stát,
Kalifornie, jich má 53. Každý stát má dva senátory volené na šestileté volební
období. Každý druhý rok je volena třetina senátu.

Ústava Spojených států je nejvyšším zákonným dokumentem amerického právního
systému. Je společenskou smlouvou upravující fungování společnosti pomocí
zvolené vlády. Veškeré zákony i postupy států a federální vlády mohou být
předmětem zkoumání a je-li shledáno, že nejsou ve shodě s ústavou, jsou
zneplatněny. Ústava je živým dokumentem jež může být doplněn několika různými
způsoby. Všechny z nich však vyžadují svolení alespoň převážné většiny států.
Ústava tak byla od doby svého vzniku změněna, resp. doplněna, 27 krát, naposledy
v roce 1992.

Ústava zahrnuje ustanovení „zachovat svobodu“ a základní práva podle Listiny
práv („Bill of Rights“) a dodatků ústavy jež zahrnují svobodu slova, svobodu
vyznání a svobodu tisku, právo na spravedlivý proces, právo držet a nosit zbraň,
všeobecné volební právo, a právo vlastnické. Zároveň všem státům zaručuje
republikánské zřízení.

Spojené státy americké jsou zastupitelskou demokracií a prezidentskou
republikou. Politický systém je většinový. K americké politické kultuře patří
velká soupeřivost mezi dvěma největšími stranami a vysoký podíl veřejnosti
v politice.

Americké politice dominují dvě největší strany – Republikánská strana a
Demokratická strana. Členové těchto dvou stran drží převážnou většinu volených
úřadů v celé zemi na federální, státní i místní úrovni. Nezávislí nebo kandidáti
menších stran bývají nejúspěšnější převážně pouze ve volbách do místních
zastupitelstev, ačkoliv několik nezávislých senátorů má svá křesla i v senátu.
V americké politické kultuře je Republikánská strana vnímána jako
„pravostředová“ nebo konzervativní, Demokratická strana pak jako „levostředová“
nebo liberální. Velikost obou stran ovšem způsobuje značné rozdíly i uvnitř jich
samotných.

Po volbách v roce 2006 drží poprvé od roku 1994 většinu ve sněmovně
reprezentantů i v senátu Demokratická strana, která získala ještě větší náskok
v roce 2008, včetně úspěchu v prezidentských volbách.

Spojené státy ovlivňují v širokém měřítku celosvětový ekonomický, politický a
vojenský vývoj. Tento vliv vyvolává četné diskuze o jejich zahraniční politice
po celém světě. Téměř všechny státy mají ve Washingtonu svá velvyslanectví a
mnoho z nich konzuláty po celé zemi. Nicméně Írán, Severní Korea, Bhútán a Súdán
diplomatické styky se Spojenými státy neudržují.

Spojené státy jsou zakládajícím členem Organizace spojených národů (se stálým
zastoupením v Radě bezpečnosti OSN) a členem mnoha dalších mezinárodních
organizací. Současnými spojenci jsou Austrálie, Japonsko, Izrael a státy NATO,
z nichž má Velká Británie s USA ještě další nadstandardní vztahy. Navíc mají
úzké diplomatické, ekonomické a kulturní vztahy se státy s nimiž sousedí, tedy
s Kanadou a Mexikem.

Jako celek prošla zahraniční politika USA především ve 20. století rozmanitým
vývojem. Na počátku století byla snaha o izolacionismus a pacifismus. Tento
trend byl na čas přerušen během 1. světové války, do které se USA zapojily
v roce 1917 po potopení britské lodě Lusitania s Američany na palubě. Po konci
války se odmítly zapojit do Společnosti národů (předchůdkyně OSN) a pokračovaly
ve své politice z předválečného období. Ta byla definitivně opuštěna po
japonskému útoku na Pearl Harbor a vstupem USA do 2. světové války. Po konci
největšího konfliktu v dějinách pomáhaly USA obnovit západní Evropu (Marshallův
plán) a snažily se zabránit celosvětovému rozmachu komunismu (NATO, Korejská
válka, Vietnamská válka). V rámci tohoto boje podporovaly USA také různé
nedemokratické vlády (Pinochet, Perón, Husajn) či se nepřímo podílely na svržení
vlád, jež odporovaly jejich zájmům (Írán, 1953).

Po vítězství ve studené válce se staly v podstatě jedinou supervelmocí na světě.

USA čelí po světě antipatiím mnoha občanů i států kvůli metodám boje proti
teroristům, mezi které patří zacházení s vězni ve věznicích Guantanámo a
Abu-Ghrajb, deportací podezřelých do států, kde je povoleno mučení (Libye,
Sýrie, Egypt, Pákistán), masové odposlouchávání svých občanů (PATRIOT Act a
Echelon) či kvůli útoku na Irák, kde se situace stále ještě nestabilizovala a
rozpoutala humanitární krizi, která si vyžádala mnoho obětí (odhady se pohybují
zhruba od 60 000 do až 1 200 000 mrtvých od roku 2003).

Ozbrojené síly Spojených států amerických se skládají z pěti složek: armády,
letectva, námořnictva, námořní pěchoty a pobřežní stráže. V aktivní službě je 1
426 026 lidí. Mezi výzbroj americké armády patří např. letadlové lodě, jaderné
ponorky, „neviditelná“ letadla či tanky Abrams. Pokročilými technologiemi
disponují i výstroje a vybavení pěších a speciálních jednotek.

Zapojila se do velké části hlavních konfliktů 20. století. Americká armáda
pomohla porazit císařské a později i nacistické Německo v obou světových
válkách. V současné době mají USA nejlépe vybavenou a nejsilnější armádu na
světě.[zdroj?] Tento fakt je způsoben vysokými výdaji na obranu, zhruba 3/4
toho, co zbytek světa[zdroj?] (pro rok 2011 – 698 mld. dolarů), a rozvojem
moderních technologií, jakými jsou například technologie stealth nebo
mikrovlnné, sonické a ULF (Ultra-Low Frequency) zbraně, které úspěšně vyvíjejí
přední americké korporace, a též značná část zbraní a munice z ochuzeného uranu.
Americká armáda má vysokou bojeschopnost díky dlouholetým zkušenostem; od
počátku 20. století se účastnila přibližně stovky ozbrojených konfliktů nebo
intervencí. V poslední době operuje například v Afghánistánu v rámci operace
Operace Trvalá svoboda a obecnějšího konceptu tzv. války proti terorismu.

V současné době mají Spojené státy 823 vojenských základen, rozmístěných ve více
než 130 ze 195 zemí světa. Od 2. světové války v Německu a v Japonsku, od
Korejské války v Jižní Koreji a v dalších zemích. Z mezinárodních vojenských
aliancí patří USA k NATO, jejímž jsou nejsilnějším členem. Ozbrojené síly USA
jsou subjektem s největším dopadem na znečištění ovzduší na světě a též největší
spotřebou ropy (podle CIA World Factbook je to 320 000 barelů denně, což je
přibližně 15× více než v době II. světové války). Její emise navíc nejsou
připočítávány k emisím USA ani země, na jejímž území ozbrojené síly operují. V
současnosti operují Spojené státy vojensky podle některých zdrojů ve více než
stovce zemí světa.

Spojené státy se skládají z 50 států (state / mn. č. states), jednoho
federálního distriktu – District of Columbia, v němž leží federální hlavní město
Washington, D.C., spadá přímo pod jurisdikci Kongresu, nespadá pod žádný stát a
oficiálně není státem (i když s nimi bývá často uváděn) – a dalších území, např.
ostrovních teritorií.

Při podepsání Deklarace nezávislosti Spojených států se Unie skládala ze 13
zakládajících států, které byly do té doby britskými koloniemi. Počet států se
posléze rozrostl při expanzi na západ, dobytím či nákupem nových území americkou
vládou a dělením existujících států (Západní Virginie).

Společnost charakterizuje americký způsob života (American way of life).
Společnost je nábožensky založená a vychází historicky z puritánství. To ukazuje
například prudérní filmový rating MPAA či citlivost na sexismus. Vlastní pohled
na sebe charakterizuje americká výjimečnost. V zemi je rozšířen americký sen.

Na začátku roku 2017 byl tzv. index demokracie Spojených států amerických
ohodnocen hodnotou pod 8,0, čímž se podle Ekonomické zpravodajské jednotky
(Economist Intelligence Unit, EIU), která hodnocení prováděla, země přesunula z
kategorie „plná demokracie“ do kategorie „vadná demokracie“ – poprvé ve své
histori.

V USA je kriminalita relativně vyšší než v Evropě (v roce 2013 bylo 4,3 vraždy
na 100 000 obyvatel za rok), velmi se ale liší dle státu a města. Nebezpečná
jsou zejména ghetta obývaná městkou chudinou. Město s nejvyšší mírou kriminality
je Detroit, kde je ukazatel vražd na zhruba desetinásobku amerického průměru.

Ekonomika Spojených států amerických je nejsilnější národní ekonomikou, druhý
největší ekonomický celek na světě (za ekonomikou Evropské unie) a země s druhým
největším objemem zahraničního obchodu (za Čínou). Její hrubý národní produkt
v roce 2011 byl 14,991 bilionu dolarů, s 48 350 dolary na obyvatele. Ekonomiku
USA z velké části tvoří služby a výzkum; primární (suroviny-zpracovávající)
průmysl tvoří jen nepatrnou část. Zemědělství tvoří pouhé 1 % hrubého národního
produktu. V USA, oblasti nazvané Silicon Valley, sídlí také řada technologických
firem. Mezi známými firmami najdeme společnosti Google, Amazon.com, Microsoft,
Facebook, Yahoo!, Apple a další.

Mezi problémy americké ekonomiky patří státní a veřejný dluh, Spojené státy měly
v roce 2015 státní dluh zhruba 18,151 288 bilionů $, což je asi 102 % jeho HDP.
Tento dluh je nejvyšší na světě a roste rychleji než HDP. Mezi další problémy
patří korporátní dluhopisy, hypoteční krize vyvolaná pádem cen nemovitostí,
nízké úroky, výrazně negativní saldo zahraničního obchodu, vzrůstající inflace a
uspokojení nároků tzv. baby boom generace, která v současnosti začíná čerpat
sociální důchody.

Hlavními obchodními partnery jsou Kanada, Mexiko, Japonsko, Čína a Spojené
království.

Reforma zdravotního pojištění – zdravotní pojištění je v této zemi záležitostí
každého jedince, zatím není povinné. Zároveň jsou pojišťovny soukromými firmami,
výše pojištění se neodvíjí od výše příjmu, ale je rozdělena dle věku,
prodělaných nemocí atd. To znamená, že mnoho lidí z rodin s nízkými příjmy si
nemůže dovolit pojištění platit. Ze statistiky National Center for Health
Statistics z roku 2012 vyplývá, že 45,5 milionů (tedy 14,7 %) osob bylo
nepojištěno v době rozhovoru, pročež 57,7 milionů (18.6 %) nebylo pojištěno
alespoň část roku předcházejícímu interview, z toho 34,1 milionů nebylo
pojištěno více než rok. Z celkového počtu bylo nepojištěno 4 900 000 (6.6 %)
dětí do 18let. Ze statistiky také vyplývá, že počet lidí, kteří si neplatí
zdravotní pojištění, mírně klesá a přibližně 10 % neplatičů nepochází z rodin s
nízkými příjmy. Reforma zvaná "Obamacare" (Patient Protection and Affordable
Care Act), která má začít platit od ledna 2014, by měla pro všechny občany USA
zajistit podstatně větší dostupnost zdravotního pojištění. Také například
zakazuje firmám, které zajišťují zdravotní pojištění, jakoukoliv diskriminaci –
tedy posuzovat výši zdravotní pojistky klienta podle jeho předchozího
zdravotního stavu či na základě pohlaví, jak bylo doposud běžné, a proto bylo
zdravotní pojištění v podstatě nedostupné pro vážně nemocné a sociálně slabé
občany.

Imigrační reforma – v USA žije asi 11 milionů nelegálních přistěhovalců. Názory
na jejich dopad na ekonomiku se různí, od pozitivního přínosu vzhledem k poměru
zjednodušeně vyjádřeno práce/mzda/útrata – nekvalifikovaná práce za co nejnižší
mzdu(neakceptovatelnými pro Američany), která je zde utracena, k negativní
dopadům souvisejícím s šedou ekonomikou, vzděláváním, zdravotní péčí,občanskými
právy, atd. Dne 27. 6. 2013 došlo v Senátu USA k většinovému schválení "Border
Security, Economic Opportunity, and Immigration Modernization Act of 2013". Tato
reforma by umožnila zlegalizování pobytu imigrantů, případně získání občanství.
Také by se změnil systém vydávání legálních víz v závislosti na ekonomických
potřebách státu, zvýšily by se kontroly na hranicích s Mexikem. Tato reforma
musí ještě projít schválením v Kongresu.

Prezident Obama se v roce 2014 snažil imigrační reformu prosadit pomocí
exekutivních nařízení, která obcházejí Kongres, čímž podle kritiků porušil
americkou Ústavu a proto celkem 26 amerických států v čele s Texasem podalo na
Obamovu administrativu žalobu.

Nejoblíbenější sporty ve Spojených státech jsou (v tomto pořadí): americký
fotbal, baseball, basketbal, lední hokej, fotbal, tenis, golf a wrestling. Čtyři
hlavní profesionální sportovní ligy ve Spojených státech jsou Major League
Baseball (MLB), National Basketball Association (NBA), National Football League
(NFL) a National Hockey League (NHL), všechny čtyři patří mezi nejlukrativnější
sportovní ligy na světě. Profesionální fotbalová liga Major League Soccer (MLS)
zatím nedosahuje úrovně popularity čtyř nejvyšších soutěží nebo jejich
mezinárodních protějšků, ačkoliv její průměrná návštěvnost roste.

K americkým sportovním legendám patří boxeři Muhammad Ali, Joe Frazier a Mike
Tyson, basketbalisté Michael Jordan, Kobe Bryant, LeBron James, Magic Johnson,
Shaquille O'Neal, baseballisté Babe Ruth, Jackie Robinson a Joe DiMaggio,
tenisté Serena Williamsová, Andre Agassi, John McEnroe a Jimmy Connors, golfista
Tiger Woods, cyklista Lance Armstrong, plavci Michael Phelps (23 zlatých
olympijských medailí), Mark Spitz (9 zlatých olympijských medailí), Matt Biondi
(8 zlatých) a Jenny Thompsonová (8 zlatých), atleti Jesse Owens, Carl Lewis,
Florence Griffith-Joynerová, Michael Johnson a Ray Ewry.

Americkými nositeli Nobelovy ceny za literaturu jsou Ernest Hemingway, John
Steinbeck, Thomas Stearns Eliot, William Faulkner, Pearl S. Bucková, Toni
Morrisonová, Saul Bellow, Isaac Bashevis Singer, Sinclair Lewis a Eugene
O'Neill.

Ke klasikům americké literatury patří též Mark Twain, Arthur Miller, Jerome
David Salinger, Vladimir Nabokov, Francis Scott Fitzgerald, Ayn Randová, Truman
Capote, Henry James, John Updike, Norman Mailer, Philip Roth, O. Henry, Gore
Vidal či Charles Bukowski v próze, Walt Whitman, Emily Dickinsonová, Ralph Waldo
Emerson, Jack Kerouac, Allen Ginsberg, Ezra Pound, Robert Frost, Sylvia
Plathová, Langston Hughes či Henry Wadsworth Longfellow v poezii a Tennessee
Williams v dramatu.

Velké popularity lze v USA dosáhnout i za pomoci jediné knihy, jako se to stalo
Harper Leeové (Jak zabít ptáčka) Margaret Mitchellové (Jih proti severu),
Harriet Beecher Stoweové (Chaloupka strýčka Toma) nebo Maye Angelou (I Know Why
the Caged Bird Sings).

Spojené státy byly vždy především velmocí v oblasti žánrové literatury. Králem
žánrů byl již Edgar Allan Poe. Dobrodružný román přivedl k dokonalosti Jack
London, Herman Melville do něj vnesl slavnou postavu a symbol touhy Mobydicka,
Edgar Rice Burroughs Tarzana, James Fenimore Cooper svého Posledního mohykána.
Isaac Asimov, Ray Bradbury, Robert A. Heinlein a Philip K. Dick patří ke
klasikům sci-fi. Na jejím pomezí se vždy rafinovaně pohyboval i Kurt Vonnegut.
Stephen King se stal králem literárního hororu a thrilleru, když tak navázal na
svého velkého předchůdce Howarda Phillipse Lovecrafta. Známým autorem thrillerů
je také John Grisham. Mario Puzo se proslavil svým mafiánským eposem Kmotr.
Drsnou detektivní školu zakládal Dashiell Hammett. Revoluci v žánru fantasy svou
Hrou o trůny způsobil George R. R. Martin. Skulinu na trhu objevila i Stephenie
Meyerová se svou ságou Stmívání, stejně jako Ursula K. Le Guinová. K průkopníkům
americké fantasy patřil již „temný romantik“ Nathaniel Hawthorne. Špiónské
romány proslavily Toma Clancyho. Kouzlo konspiračních teorií zužitkoval beze
zbytku Dan Brown. V humoristickém žánru se prosadil Washington Irving. Biografie
proslavily Carla Sandburga. Řadu klasických komiksových postav vytvořil Stan
Lee.

Americké výtvarné umění bylo dlouho ve stínu evropského, ale v 19. století se
emancipovalo a stalo se svébytným. Mary Cassattová byla nejvýznamnější
reprezentantkou impresionismu v severní Americe. Blízko k němu měl i James
Abbott McNeill Whistler. Na realistickou malbu vsadil Edward Hopper. Průkopnicí
moderního umění v USA byla Georgia O'Keeffe. Modernismus došel ke svému vrcholu
v díle Jacksona Pollocka, jenž je jedním z hlavních světových představitelů
abstraktního expresionismu. V USA v 60. letech 20. století vznikl i zcela
osobitý výtvarný směr zvaný pop-art. Jeho hlavním představitelem byl Andy Warhol
(narozen na Slovensku), k dalším reprezentantům patřil Roy Lichtenstein.
Jean-Michel Basquiat založil pouliční graffiti.

Silná je americká architektura. Frank Lloyd Wright zavedl koncept "organické
architektury". Podobným průkopníkem byl Buckminster Fuller, tvůrce geodetických
kopulí. Louis Sullivan je označován za „otce mrakodrapů“, které jsou pro
americkou kulturu přímo ikonické. Typickými bílými domy proslul modernista
Richard Meier. Mezi modernismem a postmodernismem stál Philip Johnson. Klasikem
postmodernismu je Robert Venturi. V Číně narozený I. M. Pei se proslavil svými
moderními zásahy do galerie Louvre v Paříži.

K nejslavnějším americkým skladatelům vážné hudby patří George Gershwin, Leonard
Bernstein, Aaron Copland a Philip Glass. V čele avantgardních pokusů stál John
Cage. Legendou filmové hudby je John Williams, ve stejném žánru prosluli též
James Horner, Henry Mancini či Quincy Jones. Králem muzikálů byl Cole Porter.
Scott Joplin založil hudební styl ragtime. Jazzovými legendami jsou Louis
Armstrong, Ella Fitzgerald, Miles Davis, Glenn Miller, Nat King Cole, Charlie
Parker, John Coltrane.

Nejslavnější sóloví umělci populární a rockové hudby pocházejí často právě z
USA. Klasiky 40.-70. let, otci zakladateli žánru, jsou Elvis Presley, Bob Dylan,
Johnny Cash, Jimi Hendrix, Frank Sinatra, Pete Seeger, B.B. King, Ray Charles,
Bruce Springsteen, James Brown, Janis Joplin, Tina Turner, Aretha Franklin,
Frank Zappa, Stevie Wonder, Bing Crosby, Chuck Berry, Eartha Kittová, Liza
Minnelli, Duke Ellington, Joan Baezová, Buddy Holly, Lou Reed, Billie Holiday,
Diana Rossová, Donna Summer, Nina Simone, Gene Kelly, Etta James, Alice Cooper
či Iggy Pop.

Další silná vlna přišla v 80. letech: Michael Jackson, Madonna, Whitney Houston,
Cher, Prince, Mariah Carey, Janet Jackson.

V 90. letech nastal mohutný nástup rapu a hip-hopu, nejslavnějšími rapery se
stali Eminem, Tupac Shakur, 50 Cent, Kanye West, Akon, Jay Z, Snoop Dogg, Dr.
Dre, Lil Wayne. Králem latino-popu je Ricky Martin, americké country pak Dolly
Parton.

V posledních letech kralují hitparádám Lady Gaga, Beyoncé, Katy Perry, Miley
Cyrus, Britney Spears, Justin Timberlake, Bruno Mars, Anastacia, Taylor Swift,
Christina Aguilera, Pink, Gwen Stefani, Usher, Lana Del Rey, Norah Jones.

Ze Spojených států pochází mnoho z nejslavnějších rockových skupin. Povětšinou z
Kalifornie: The Doors (Jim Morrison), Metallica (James Hetfield), Linkin Park
(Chester Bennington), Red Hot Chili Peppers (Anthony Kiedis), Eagles, The Beach
Boys, Thirty Seconds to Mars (Jared Leto), Green Day (Billie Joe Armstrong),
Guns N' Roses (Axl Rose), Megadeth (Dave Mustaine), Korn, Blink-182, Slayer, The
Black Eyed Peas. Největším narušením kalifornské kulturní hegemonie byla vlna
grunge z 90. let, která se zdvihla v Seattlu: Nirvana (Kurt Cobain, Dave Grohl),
Alice in Chains, Pearl Jam či Soundgarden. Silná hudební scéna je ale také na
východním pobřeží: Bon Jovi (Jon Bon Jovi), Kiss, Aerosmith (Steven Tyler),
R.E.M., Ramones, My Chemical Romance, The Velvet Underground, Simon & Garfunkel
(Paul Simon, Art Garfunkel), Pixies, Backstreet Boys. Z amerického vnitrozemí je
cesta ke světové slávě o dost těžší, nicméně našli se i takové případy: skupina
Evanescence vznikla v Arkansasu, metaloví Nine Inch Nails v Ohiu, Slipknot v
Iowě či Pantera v Texasu.

Americký filmový průmysl je nejrozvinutější na světě, jeho synonymem je
Hollywood, komplex filmových koncernů v Kalifornii - byť existují studia i
jinde.

Zcela zvláštní pozici v americké i globální kultuře si vydobyl Walt Disney,
který způsobil revoluci v dětském a kresleném filmu a vytvořil i vlastní
obchodní impérium. Režiséry nejslavnějších hollywoodských blockbusterů byli
Steven Spielberg (E.T., Čelisti) a George Lucas (Hvězdné války). Symbolem
uměleckého filmu jsou naopak tvůrci jako Orson Welles, Stanley Kubrick nebo
David Lynch. Surrealistické inspirace nezapřel originální Tim Burton. Ikonou
amerického filmu je též Newyorčan Woody Allen. Velké mafiánské podívané
proslavili Martina Scorseseho a Francise Forda Coppolu. Akční film se pokusil na
umění povýšit Quentin Tarantino. Politický aktivismus je hlavním motivem Olivera
Stonea nebo dokumentaristy Michaela Moorea.

Hollywood produkuje i nesčetně hereckých filmových hvězd, které se stávají
globálními celebritami. V éře klasického hollywoodu (20.-50. léta 20. století)
to byly mezi ženami Mary Pickfordová, Němka Marlene Dietrichová, Joan
Crawfordová, Judy Garlandová, Marilyn Monroe, Elizabeth Taylorová, Katharine
Hepburnová, Rita Hayworthová, Lauren Bacallová, belgicko-britská herečka Audrey
Hepburnová či dětská hvězda Shirley Temple. Z mužů pak Buster Keaton, Angličan
Charlie Chaplin, John Wayne, Henry Fonda, Gregory Peck, Fred Astaire, Cary Grant
nebo Charlton Heston.

Později to byly hvězdy jako Julia Robertsová, Sandra Bullocková, Barbra
Streisandová, Sigourney Weaver, Gwyneth Paltrowová, Julianne Moore, Whoopi
Goldbergová, Cameron Diazová, Jennifer Anistonová, Jodie Fosterová, Angelina
Jolie, Jennifer Lopezová, Robin Williams, Brad Pitt, Leonardo DiCaprio, Arnold
Schwarzenegger, Bruce Lee, Johnny Depp, Robert De Niro, Jim Carrey, Tom Cruise,
Sylvester Stallone, Bruce Willis, Kevin Costner, Tom Hanks, Jack Nicholson,
Clint Eastwood, Morgan Freeman, Will Smith, George Clooney, Eddie Murphy, Mel
Gibson, Nicolas Cage, Harrison Ford, Paul Newman, John Travolta, Michael
Douglas, Patrick Swayze, Richard Gere a mnozí jiní.

Americká Akademie filmového umění a věd každoročně uděluje cenu, které se
všeobecně říká Oscar (oficiálně Cena Akademie - Academy Award). Velkou prestiž
má také Zlatý glóbus (Golden Globe Award) udělovaný každý rok Asociací
zahraničních novinářů v Hollywoodu.

Mezi nejvýznamnější americká média patří tzv. velká trojka televizních
společností – NBC, ABC a CBS, kterou doplňuje televizní síť Fox. Významné jsou
také zpravodajská kabelová televizní společnost CNN a na ekonomické
zpravodajství zaměřená televizní stanice Bloomberg.

K nejvýznamnějším novinám - i v celosvětovém měřítku - patří deník The New York
Times mediálního konglomerátu Time Warner a také The Wall Street Journal, rovněž
vydávaný v New Yorku. Dále lze jmenovat mj. The Washington Post, Chicago Tribune
a Los Angeles Times. Značný význam je přisuzován také internetovým novinám The
Huffington Post.

Mezi periodickými časopisy vynikají týdeníky Time a Newsweek. Pro Evropu,
Latinskou Ameriku, Afriku a Blízký východ vychází Time Europe. Time Asia má
sídlo v Hongkongu. Časopis Newsweek vychází od roku 2012 pouze na internetu.
Existuje celá řada vědeckých a populárně-vědeckých časopisů, například National
Geographic Magazine.



https://cs.wikipedia.org/wiki/Ji%C5%99%C3%AD_Such%C3%BD

Jiří Suchý (* 1. října 1931 Plzeň) je český divadelník, hudebník, textař,
básník, skladatel, spisovatel, filmař, grafik, výtvarník, divadelní režisér a
sběratel. Spoluzakladatel Divadla Na zábradlí a Semaforu, bratr Ondřeje Suchého.

Spolupracoval s Miroslavem Horníčkem, Ivanem Vyskočilem, později vytvořil
autorskou dvojici s Jiřím Šlitrem. Po Šlitrově smrti se jeho hlavním divadelním
partnerem stala Jitka Molavcová.

Narodil se v roce 1931 a až do roku 1936 žil v Klatovech, od roku 1936 žije
v Praze. Ve filmu se poprvé objevil již v roce 1944, kdy jako kompars hrál
jednoho z vystupujících z tramvaje ve filmu Sobota.

V roce 1947 začal pracovat jako grafik v reklamních ateliérech Propagační
tvorba, kde se seznámil s Viktorem Sodomou. Ten spolu se svou manželkou Vlastou
hrál pro své kolegy písně převzaté ze západního rozhlasu (např. Johnny Ray,
Elvis Presley), někdy se soukromě scházeli i v závodním klubu Reduta na pražské
Národní třídě. Spolu s ním vymýšlel první privátní rozhlasové programy.

V letech 1952–1954 byl na vojně ve Slaném, kde zakresloval mapy a při tom
poslouchal mnichovský rozhlas a psal texty na odposlechnuté melodie (dochovaný
text Potkala ryba papouška později nazpívala Ljuba Hermanová).

Poté se věnoval především divadlu, nejprve působil v Redutě, poté spoluzaložil
Divadlo Na zábradlí. V roce 1959 založil spolu s J. Šlitrem divadlo Semafor, kde
působí dodnes. Toto divadlo bylo velmi populární, což vedlo k řadě problémů,
které vyvrcholily podpisem 2000 slov, který Suchý později odmítl odvolat. Po
roce 1989 se stal opět ředitelem Semaforu.

Z archivních dokumentů Ministerstva vnitra plyne, že v letech 1987 až 1989 byl
důvěrníkem StB. Podle nálezu Ústavního soudu nelze dokázat, že lidé z kategorie
„důvěrník“ spolupracovali s komunistickou tajnou policií vědomě. Detaily o jeho
stycích s StB obsahoval jeho spis, ten byl však koncem roku 1989 skartován, sám
Jiří Suchý důvody svého vedení v seznamech objasnil v knize Inventura v roce
2000.

Jeho první ženou byla výtvarnice Běla Suchá, rozená Novotná (1939–1986). V roce
1964 se jim narodil syn Jakub. V roce 2006 si vzal o 45 let mladší dívku Markétu
Suchou – šatnářku v Semaforu, se kterou se po šesti letech manželství rozvedl.

Duo manželů Sodomových se v roce 1955 rozrostlo v hudební skupinu, pro kterou
Jiří Suchý vymyslel název Akord club. V té době Suchý vystupoval na večírcích
s banjem a zpíval své písničky. Sodomovi, třebaže zpívali zpočátku anglicky,
nabídli Suchému spolupráci a ten složil několik českých textů (Letní den, Mám
rád blues). Nakonec si koupil basu, na kterou se naučil hrát a přidal se ke
skupině. Tato skupina se stala poměrně populární a v období svého vrcholu (roky
1956–1958) hrála celou řadu písní Jiřího Suchého, z nichž nejznámější jsou
Zlomil jsem ruku tetičce a Blues pro tebe. Zajímavostí je, že první písničku,
kterou v Redutě zazpíval, nebyla jeho vlastní tvorba, ale Půl párku Voskovce a
Wericha. Vystupoval také s Juditou Čeřovskou, byl však menší než ona, a proto si
stoupal na bedýnku.

V Redutě se seznámil Miroslavem Horníčkem, který s ním začal spolupracovat na
programu Pondělky s tetou a který jej, v roce 1956, seznámil s Jiřím Šlitrem.
Brzy poté začaly vznikat jejich první společné písničky (Píseň pro Hamleta,
první verze Marnivé sestřenice).

V roce 1957 vymýšlel s Ivanem Vyskočilem a Miroslavem Horníčkem v Redutě
text-appealy, o rok později napsal svou první hru s písničkami Šest žen (např.
písničky Dudy a basa, Buď mi věrná, Láska se nevyhne králi, Bei mir bist du
schön). V roce 1958 vyšla jeho píseň Blues pro tebe na desce, nazpíval ji Josef
Zíma.

V tomto roce (1958), Suchý se Šlitrem opustili Akord club, protože se rozhodli
vytvořit vlastní kapelu o jejíž sestavení požádali Ferdinanda Havlíka. Suchý
s Ivanem Vyskočilem se rozhodli založit vlastní divadlo a 30. června 1958 se
v Redutě konal poslední text-appeal, poté založili Divadlo Na zábradlí.

Do Reduty se ještě vrátil, v roce 1959, po rozchodu s I. Vyskočilem. Spolu se
Šlitrem, manželi Neradovými a Karlem Štědrým plánovali kabaret Pondělí je ve
středu, který se nakonec ale nehrál, protože byl při generálce označen jako
nevhodný (např. píseň Zlá neděle). Po neúspěchu tohoto představení zpíval Léta
dozrávání a Mr. Rock a Mr. Roll ve filmu Tanec kolem tance. Pak již spolu
s Jiřím Šlitrem a Ferdinandem Havlíkem založili divadlo Semafor.

V polovině roku 1958 založil spolu s Ivanem Vyskočilem Divadlo Na zábradlí. Již
9. prosince zde proběhla premiéra hry Kdyby tisíc klarinetů. Hra byla úspěšná,
přesto se na ní výrazně projevila herecká nezkušenost Suchého.

V roce 1959 vznikla druhá hra pro Divadlo Na zábradlí – Faust, Markéta, služka a
já, ale ta již se hrála bez Jiřího Suchého, který z divadla odešel.

Divadlo Semafor založil v roce 1959 J. Suchý spolu s J. Šlitrem a F. Havlíkem,
již 30. října měla premiéru jejich první hra, hudební komedie Člověk z půdy.
V této hře vystupovali kromě amatérů také profesionálové (v roli spisovatele
Antonína Sommera Miroslav Horníček a Miloš Kopecký, později i František
Filipovský). Jiří Suchý se obsadil do role Malého lorda.

V roce 1960 Semafor uvedl tři premiéry Ukradený měsíc Ludvíka Aškenazyho s texty
Jiřího Suchého, písničkový pořad Zuzana je sama doma a komedii Taková ztráta
krve, na všech měl Suchý výrazný podíl.

V roce 1961 vznikl pořad s povídkami Jiřího Suchého a básněmi Christiana
Morgensterna Papírové blues a další písničkové pásmo Zuzana je zase sama doma.

V této době se začala objevovat ideologická kritika, podle níž jeho hry nejsou
vhodné pro pracující lid. Důsledkem toho byla v jejich působišti, v divadélku Ve
Smečkách (dnešní Činoherní klub), o divadelních prázdninách roku 1961 zahájena
rekonstrukce, která se protáhla na neurčito a Semafor tak přišel o stálé
divadlo.

Po ztrátě stálého divadla prosadil svoji představu komornějšího divadla a
rozešel se s některými členy (např. Waldemar Matuška, Eva Pilarová). Tento krok
byl i snahou vyjít vstříc kritice a řešit ekonomické problémy. V divadle tak
zůstal jen on, Šlitr a několik Semafor-girls. V této situaci Suchý uvedl svoji
starší hudební revui Šest žen. Další hrou, kterou spolu s J. Šlitrem vytvořili
byl kabaret Jonáš a tingl-tangl. Právě v tomto období vznikla jeho image jako
jemného komika a zpěváka se slamákem a hůlkou. Toto představení bylo velmi
populární a Semafor získal prostory v pasáži Alfa na Václavském náměstí.

Toto období bylo pro něj nejplodnější a nejúspěšnější, kromě divadla účinkoval
ve Formanově filmu Konkurs a zpívá ve filmu Bylo nás deset. Roku 1964 se podílel
na vzniku filmového muzikálu Kdyby tisíc klarinetů. Od roku 1966 navíc uváděl
v rozhlasu svůj pořad Gramotingltangly. V roce 1968 v televizi uvedl pořad
Grandsupertingltangl a hrál a podílel se na scénáři k filmu Zločin v šantánu.

V Semaforu vznikla další pásma písniček Zuzana není pro nikoho doma (1963) a
Recital 64, kde Suchý se Šlitrem zpívali i cizí písně. Roku 1965 je uvedeno
pásmo Zuzana je všude jako doma. Téhož roku přichází i první neúspěch, diváky je
nepřijata hra Sekta, ve které sice Suchý nehrál, ale měl na ní obvyklý autorský
podíl. Velmi úspěšná byla jazzová opera Dobře placená procházka, která se o rok
později dočkala televizního zpracování. Důkazem jejich popularity byl i fakt, že
písnička ze hry Člověk z půdy Včera neděle byla se po svém vydání stala
nejprodávanější deskou v letech 1949–1965 (prodalo se 341 000 kusů).

V roce 1966 uvedl Semafor dvě hry, které Suchý napsal. Hra Benefice byla napsána
pro něj a nakonec úspěšnější hru Ďábel z Vinohrad psal pro Jiřího Šlitra.

V roce 1967 měl v Semaforu premiéru pořad Tak co, pane barone, o rok později hra
Poslední štace.

V době sovětské okupace v srpnu 1968 pobýval Jiří Suchý v zahraničí, uvažoval
údajně o emigraci, nakonec se ale rozhodl se vrátit. V této době se Suchý se
Šlitrem velmi sblížili a vznikla jejich nejlepší a nejznámější hra Jonáš a
doktor Matrace (1969).

Dne 26. prosince 1969 Jiří Šlitr zemřel a Jiří Suchý byl rozhodnut skončit
s divadlem.

Období tzv. normalizace bylo pro Semafor a tím i pro J. Suchého velmi obtížné,
protože cenzura Semafor tlačila jedním směrem, zatímco diváci očekávali, že se
bude pokoušet vzdorovat. V roce 1970 byla Semaforu dokonce skutečně zastavena
činnost, ale zákaz se podařilo po týdnu zrušit. Suchý už v roce 1968 podepsal
2000 slov, později i Několik vět, petici za propuštění Václava Havla, což vedlo
k zákazu vystupování v televizi a rozhlase, omezení vydávání desek (storno alba
Elektrická puma) a knížek (stornována už vysázená kniha Ďábel z Vinohrad). Jako
nestraník byl nucen odstoupit z funkce ředitele Semaforu, kterým se po něm stal
Ferdinand Havlík. Ten jím byl až do roku 1975, kdy byl i on nahrazen. Od roku
1975 vzrůstaly na divadlo různé tlaky, nakonec v roce 1976 vznikla v Semaforu
bez vědomí J. Suchého další tvůrčí skupina, kterou vedl Josef Dvořák a která
ubrala Suchému prostor. J. Suchý v roce 1977 odmítl podepsat Antichartu, což
ještě utužilo jeho postavení vůči komunistickému režimu. Období samostatnosti
divadla skončilo v roce 1980, kdy byl Semafor přidělen pod Hudební divadlo v
Karlíně. Jediné významnější vystoupení Suchého mimo divadlo Semafor byla oslava
padesáti let Vest pocket revue V+W, při níž hrál Suchý s Janem Werichem
v Lucerně.

Tvorba Suchého je v tomto období omezena cenzurou a později i stále menším
prostorem na jevišti. Na kvalitě se nepříznivě odrazila i smrt Jiřího Šlitra, a
tak lze o jeho tvorbě v tomto období říci, že zaostává za předchozím obdobím.
Přesto vznikla celá řada her. Již v roce 1970 Semafor uvedl hru Básníci a
sedláci + Revizor v šantánu, dále pak hru Ten pes je váš?, která je zajímavá
především tím, že zde poprvé vystoupila Jitka Molavcová. V roce 1971 uvedl Suchý
pouze muzikálek Čarodějky. Ani jedna z těchto her nepřinesla úspěch srovnatelný
s předchozím obdobím a Suchý vážně uvažoval o skončení divadelní kariéry.

V roce 1972 přinesla úspěch hra Kytice. Jedná se o přepracování Erbenových balad
Svatební košile, Štědrý den, Polednice, Zlatý kolovrat, Vodník, doplněné Suchého
vlastními librety; každá z těchto balad je podávána jinou hudební formou.
V tomto roce vzniklo ještě páté písničkové pásmo o Zuzaně s názvem Zuzana
v lázni. V této hře se poprvé objevilo trio Kašpar + Baltazar + Melicharová
(K+B+M) aneb Josef Dvořák + Jiří Suchý + Jitka Molavcová. Dvořák nebyl
„parťákem“ Suchého dlouho, Suchý byl pro něj – dle jeho slov – příliš
pomalý.[zdroj?]

V roce 1973 neměl Semafor žádnou premiéru a zdá se být pravděpodobné, že Suchý
tou dobou procházel tvůrčí krizí. Roku 1974 Suchý uvedl jedinou hru Elektrická
puma, která je zcela postavena na trojici K+B+M, jedná se o parodii na Jamese
Bonda. Hra potvrzuje tvůrčí krizi a diváky byla přijata jen proto, že ostatní
divadla produkovala ještě slabší hry.[zdroj?]

Po roce 1975 se pak Suchý soustředil na upravování svých dřívějších děl,
částečně to bylo v důsledku omezeného prostoru, částečně pravděpodobně i z obav
před zavřením divadla. Tak vznikla hra Sladký život blázna Vincka (1975), která
je ovlivněna neúspěšnou hrou Sekta. Dále pak hra Člověk z půdy (1977), což je
obnovená a přepracovaná jeho starší hra, v této nové podobě určená především
dětem, a v roce 1980 i nová, přepracovaná verze Kdyby tisíc klarinetů, která se
hrála v Divadle Na Zábradlí.

Jedinou Suchého hrou v druhé polovině 70. let se stala hra Smutek bláznivých
panen z roku 1977, ve které byl J. Suchý poprvé sám na jevišti s J. Molavcovou.

Po přeřazení Semaforu pod Hudební divadlo v Karlíně dostával Suchý více
prostoru, ale byl nucen hrát i v hrách, které nenapsal. Podle kritiků se mu
v takových rolích příliš nedařilo (např. Každý má svého Leona). V roce 1984
začal Suchý spolupracovat s Radošinským naivním divadlem a se Stanislavem
Štepkou inscenovali hru Nevesta predaná Kubovi. V roce 1986 Jiří Suchý režíroval
ve finském Tampere hru Dr. Johann Faust a o rok později pak hru Vetešník.

Spolupráce s karlínským divadlem začala hostováním ve hře dvojice V+W Golem,
kterou spolu s Pavlem Koptou upravil.

V roce 1982 Suchý po delší době uvedl svoji novou hru Dr. Johann Faust, Praha
II, Karlovo nám. 40. Faust zde podepíše s ďáblem smlouvu, přeje si prožít
všechny nevšední zážitky, ale za 500 let, kdy budou lidé lepší, ďábel jeho přání
plní a Faust se ocitá v Praze na sklonku druhé světové války.

V roce 1985 se Suchý vrátil k tématu Jonáše hrou Jonáš dejme tomu v úterý. Jonáš
jako stárnoucí kabaretiér vystupuje s do něj zamilovanou uklízečkou –
Melicharovou, kterou hraje Jitka Molavcová. Suchý s Molavcovou (Stella)
vystoupili i v televizním Silvestru se zábavnou scénkou s minimaxem.

V roce 1986 byla uvedena hra Na Poříčí dítě křičí, hra byla prakticky složena
z písniček a byla bez herecké účasti Jiřího Suchého. Další hra Vetešník (1987)
vypráví o starožitníkovi, který své artefakty získává za každou cenu.
Zajímavostí je, že tato hra byla napsána anglicky a teprve poté přeložena do
češtiny a ruštiny.

Poslední hra tohoto období, Výhybka, měla premiéru v roce 1989 a byla opět bez
herecké účasti Jiřího Suchého.

V listopadu 1989 se Semafor mezi prvními připojil ke stávce divadelníků a v jeho
prostorách se konala řada besed s diváky, přičemž byli zváni hosté, kteří
v předchozím období nesměli vystupovat. Jeden takový večer vysílala
i československá televize.

Již 15. ledna 1990 se sešla schůze divadla Semafor, na níž se sešli
představitelé tří semaforských scén – Josef Dvořák, Miloslav Šimek a Jiří Suchý.
Dvořák i Šimek chtěli pokračovat ve stavu tří scén, zatímco Suchý si přál svoje
divadlo. Zbývající skupiny tedy musely odejít. V roce 1993 začala v pasáži Alfa
rekonstrukce, divadlo Semafor ji muselo po třiceti letech opustit a již se sem
nevrátilo.

Jiří Suchý se v tomto období věnuje televizním programům Večírky nejen pro
zvané, které jsou ale brzy zrušeny. Mimo to Suchý buduje nakladatelství Klokočí,
vydává vlastní měsíčník Semaforum a zakládá filmovou společnost Perplex.

Divadelně se v tomto období zaměřil na osvědčené hry (Šest žen) a témata (Kytice
I. a Kytice II.). V roce 1991 se Suchý vrátil k text-appealům a vzniklo
představení Ach, ta láska nehezká, což byl "textappeal o sexappealu".

Suchý se snaží reagovat na změny společnosti a již v roce 1990 se v divadle
Semafor objevila jeho aktuálně politická hra Hej rup aneb Peklo nebude, ráj se
vrací, která vychází z tradice Osvobozeného divadla. Jonáš v této hře zakládá
politickou stranu a Melicharová se chce stát generální tajemníkovou. V roce 1992
vznikla hra Nižní Novgorod, což byly pohádky o tom, proč Říjnová revoluce začala
už v září.

V roce 1992 vznikla i více hudebně zaměřená představení (Pět strun/Poslední
štace, Vynálezce korzetu), která naznačovala, že se Semafor vrátí ke své
tradiční tvorbě.

Své účinkování v pasáži Alfa zakončil Semafor v roce 1993 Koncertem na
rozloučenou a J. Suchý musel po třiceti letech tyto prostory opustit.

Odchodem z pasáže Alfa nastalo období, kdy Semafor vystupoval nejprve v klubu
Lávka  (textappeal Koupil jsem si knot) a poté v Divadle komedie. Jelikož toto
prostředí nebylo pro Suchého tvorbu ideální, snažil se o klasický repertoár
divadla Semafor, aby udržel diváky (Kapitáne, kam s tou revue, Purpura na
plotně, Víkend s Krausovou). V roce 1994 již začíná být jisté, že Suchého
podnikatelské aktivity ve filmu neskončí nejlépe.

Roku 1995 nabídlo Hudební divadlo v Karlíně Jiřímu Suchému malý sál v podzemí
divadla. Jiří Suchý této nabídky využil a ještě téhož roku se do těchto prostor
Semafor nastěhoval. Tyto prostory jednak odpovídaly potřebám tohoto divadla a
jednak zajistily Suchému stálou scénu.

Na úvod vymyslel Suchý variabilní představení, které nazval V hlavní roli
písnička. Představení spočívalo ve zvaní hostů, kteří Semaforem prošli. V roce
1996 Suchý vystupoval v jakési one-man-show, která se jmenovala Je mi nějak
Česko a Jiří Suchý zde zpíval a diskutoval.

V roce 1997 vznikl tradiční semaforský muzikál Mé srdce je Zimmer frei, který
měl značný úspěch. Poté Suchý připravil několik představení, která neobsahovala
nic jiného než sázku na jeho tradiční publikum (Únos turecké houslistky,
Galakoncert a jiné Ptákoviny, Pré). Tento trend roku 1999 podtrhlo oblíbené téma
Semaforu Zuzana, tentokrát pod názvem Zuzana se vrací.

V roce 2000 napsal Suchý uvedl hru Noc v synagoze aneb Tajemství Brunhildiny
punčochy, která vybočila z jeho poslední tvorby. Děj je o tom, jak se setkal
Adolf Hitler se Stalinem v jedné vídeňské kavárně a jak to za nějaký čas
dopadlo. Další na Semafor netypická hra vznikla v roce 2001 pod názvem Pokušení
svatého Antonína, hudbu pro toto představení dělal Vladimír Franz.

V představení Život je náhoda v obnošený vestě z roku 2002 se Suchý pokouší
oslovit děti písněmi Osvobozeného divadla a písněmi, které složil spolu s J.
Šlitrem.

Ztráta stálého divadla vedla k opětovnému hostování v řadě divadel a častému
stěhování. Zajímavostí je, že 1. října 2002 se Suchý stal kmotrem nově
otevřeného Divadélka JoNáš v Měšťanské besedě v Plzni. Ještě v roce 2002
přebásnil Jiří Suchý pro Divadlo na Vinohradech Aristofanovu Lysistratu.

Ještě v roce 2002 přišel Suchý s povodňovou revuí nazvanou To nám to pěkně
začíná, poté J. Suchý a J. Molavcová vystupovali především se staršími písněmi
(Tiše a ochotně, I ty zpíváš si ty hity, Jako v kapli). Dále vznikl pořad Včera
večer poštou ranní aneb I dopis umí rozesmát, kde Suchý listuje zajímavými
dopisy, které mu přišly.

V sezóně 2004/2005 získal J. Suchý pro Semafor prostory v sídle ministerstva
kultury v Nosticově paláci. V této sezóně Suchý se Semaforem nastudoval několik
her obvyklého Semaforského charakteru (Sex a sex = 12, Zavíráme, pojďte dál,
…nikoho nezabije – kdo jiný než poezie) a hru lehce vybočující z obvyklého stylu
Semaforu – Patero důvodů pro voo doo. Tato hra vypráví o tom, jak si pan Hanuš
chce postavit na svém domě orloj, ale jeho nájemníci provozující podnikání
v oboru voo doo nemají pro jeho nápad pochopení. V této divadelní sezóně dále
vzniklo písničkové pásmo k oslavě 45. sezóny (Je nám 45) a představení
k nedožitým osmdesátinám Jiřího Šlitra (80 svíček na ztraceným dortu).

Dne 1. října 2005 se Jiřímu Suchému podařilo otevřít úplně nové divadlo Semafor
v pražských Dejvicích. Pro toto divadlo namaloval oponu.

Sezóna v tomto divadle byla zahájena představením s názvem Koncert s. r. o.,
které bylo průřezem tvorby dvojic W+V a S+Š. Suchý dále zorganizoval představení
Začalo to akordem – a to právě před padesáti léty, což bylo vlastně vzpomínání
na Acord klub. V nostalgicky laděných představeních pokračoval i Pension
Rosamunda, což je listování ve scénáři jednoho nerealizovaného filmu. Jedinou
nevzpomínkovou hrou, se kterou v úvodní sezóně Semafor přišel, tak byla hra Jako
když tiskne.

V roce 2006 se Suchý na půdě Semaforu pokusil obhájit svoje neúspěchy jako
podnikatel – A já sám vždycky sám. Dále v tomto roce uvedl hudební komedii Sukně
smutnou jehlou spíchnutá a hru A co když ne?

Rok 2007 přinesl premiéru hry Lysistrata (přepracovaný text napsaný původně pro
Divadlo Na Vinohradech), která měla velmi pozitivní kritiky a byla i divácky
velmi dobře přijata, hovoří se o nejúspěšnějším představení novodobého Semaforu.
V roce 2008 Jiří Suchý obnovil upravenou hru Sekta, která neuspěla v 60. letech;
ani obnovená hra se však nedočkala mnoha repríz. Výrazně lépe bylo v roce 2009
přijato obnovení nejúspěšnější Suchého hry Kytice. V témže roce, za účasti
hostujícího swingového ansámblu Blue Star Václava Marka, uvedl vlastní revue
plnou foxtrotu a humoru Dnes večer v hotelu Modrá hvězda.

Změny v grantové politice pražského magistrátu a zavedení plošné dotace na
vstupenku ovšem ohrozily budoucí existenci divadla na počátku roku 2008. Suchý
se stal jedním ze signatářů petice Za Prahu kulturní a v Semaforu proti politice
magistrátu uvedl kabaret Děti kapitána Granta.

K 50. výročí divadla Semafor napsal Jiří Suchý řadu vzpomínkových pásem jako
Šlitr s námi (a zlý pryč) , Uteklo to jako H2O nebo Dal si růži do polívky.
V roce 2010 měla premiéru také jeho úprava klasické operety Mam'zelle Nitouche.

Jiří Suchý byl od počátků ovlivněn americkou groteskou (Charlie Chaplin, Buster
Keaton, Laurel a Hardy), hudebníky (Graeme Bell, Bill Haley) a herci (Formby,
Handley, Hulbert, Hay). Z české tvorby na něj mělo vliv Osvobozené divadlo.
Dvojici V+W viděl poprvé v roce 1948 ve hře Divotvorný hrnec, tvorba
Osvobozeného divadla ho ovlivnila do té míry, že později dokonce nazpíval
některé jejich písně. V reakci na tento zážitek s kamarádem Ivanem Vyskočilem
napsal hru Cestování, která však nebyla uvedena, a v Karlíně při skautském
oddíle založil amatérskou scénu, pro kterou napsal pásmo s názvem Osmička (podle
osmého bodu skautského zákona: "Junák je veselé mysli"). Složil první texty
k písničkám a s otcem hrál loutkové divadlo.

Nejznámější rozhlasovou tvorbou jsou Gramotingltangly, v nichž Jiří Suchý
pouštěl písničky, které má rád. Později se v Gramotingltanglech střídal s Janem
Werichem, Miroslavem Horníčkem a Ivanem Vyskočilem. Gramotingltangly se vysílaly
od roku 1964, po roce 1968 byla většina smazána. Po roce 1969 se Jiří Suchý
v rozhlase téměř neobjevoval. Od roku 1989 Suchý účinkuje v mnoha pořadech,
z nichž nejznámější je Na shledanou v Semaforu, kde jsou posluchači seznamováni
s minulými i současnými hrami divadla Semafor.

V současné době se setkává Jiří Suchý s malířem Jiřím Anderlem v pořadu Dva
v Africe a každou poslední neděli v měsíci moderuje na Country rádiu pořad
písniček ze 60. let v cyklu Pozdní sběr, aneb suchý výběr archivních hitů.

Jiří Suchý je také držitelem mnoha ocenění, např. Medaile Za zásluhy II. stupeň
(1995), Hudební cena Anděl - Síň slávy (1996), Čestná medaile T. G. Masaryka (7.
3. 1998), Cena Thálie – Zvláštní cena kolegia (2001), Cena Divadelních novin
(2001/2002; spolu s Vladimírem Franzem), čestný doktorát – JAMU, Cena
Ministerstva kultury (2005), Cena Jaroslava Seiferta (2005).

Dne 28. října 2013 ho prezident Miloš Zeman vyznamenal Řádem Tomáše Garrigua
Masaryka.



https://cs.wikipedia.org/wiki/Slovensko

Slovensko, oficiálním názvem Slovenská republika, je vnitrozemský stát ležící ve
střední Evropě. Na východě sousedí s Ukrajinou, na jihu s Maďarskem, na
jihozápadě s Rakouskem, na západě s Českem a na severu s Polskem. V roce 2013
zde žilo přibližně 5 410 728 lidí. Hlavním městem je Bratislava, úředním jazykem
je slovenština.

Slovensko je členem OSN, NATO (od 29. 3. 2004), OBSE (od 1. ledna 1993), WTO,
MMF, Světové banky, Rady Evropy (od 30. června 1993), EU (od 1. 5. 2004), EEA,
Eurozóny (od 1. ledna 2009), Evropské celní unie a Schengenského prostoru (od
21. 12. 2007), OECD, Visegrádské skupiny a jiných mezinárodních struktur.

Před příchodem Slovanů v 5. století žili na území Slovenska především Keltové a
Germáni. V 7. století se obyvatelstvo stalo součástí Sámovy říše a poté hrály
oblasti západního Slovenska významnou roli především jako jedno z
krystalizačních center Velké Moravy. Po zániku tohoto státního útvaru se
Slovensko stalo součástí uherského státu. Po vymření uherské dynastie Arpádovců
se v Uhrách vystřídalo několik rodů domácího i cizího původu, dokud v 16.
století nezískali do svých rukou uherský trůn Habsburkové. S příchodem
osvícenství a později během 19. století proběhlo slovenské národní obrození, v
rámci něhož Ľudovít Štúr kodifikoval roku 1846 slovenštinu jako národní jazyk
Slováků. Do roku 1918 trvaly snahy o prosazení slovenské jazykové autonomie a
povznesení slovenské kultury, které byly potírány maďarizační politikou uherské
vlády. Po roce 1918 se Slovensko stalo součástí Československa, v rámci něhož
získali Slováci statut státotvorného národa. Mezi lety 1939–1945 existovala na
území Slovenska takzvaná Slovenská republika, která byla satelitem nacistického
Německa. Roku 1945 byl obnoven československý stát, o tři roky později se vlády
zmocnil komunistický režim, který byl svržen během listopadové revoluce roku
1989. Neshody mezi českými a slovenskými politickými elitami vyústily roku 1993
v rozdělení Československa, důsledkem čehož vznikla Slovenská republika jakožto
suverénní slovenský stát. Od roku 2004 je Slovensko součástí NATO a Evropské
unie, v roce 2009 byla v zemi zavedena jednotná evropská měna euro.

Slovensko je parlamentní republikou s demokratickými institucemi. V hospodářství
se vyznačuje převážně soběstačnou zemědělskou produkcí, modernizovaným průmyslem
a rozvíjejícím se sektorem služeb, který převažuje jak v podílu hrubého domácího
produktu, tak pracovní síly. Celkově je ekonomika Slovenska velmi úspěšná a
patří mezi jedny z nejrychleji rostoucích v regionu. Dopravní infrastruktura je
vzhledem ke geografickému profilu země řidčeji rozprostřena, avšak v současnosti
dochází k jejímu rozšíření a modernizaci. V oblasti výroby elektřiny převažují
jaderné elektrárny, následované tepelnými a vodními. Slovenská armáda je
integrovaná do struktur NATO, podílí se na zahraničních misích a v současnosti
je plně profesionalizovaná. Z okolních států má Slovensko pevné svazky především
s Českou republikou, naopak se nelepší konfliktní vztahy s Maďarskem. V zemi
existuje silná maďarská a romská menšina. Slovensko má rovněž bohatou kulturní i
vědeckou tradici jako i množství přírodních a historických památek.

Vznik názvu Slovensko a etnonyma Slováci je pevně spjat s existencí uherského
státu. Tím, že předkové Slováků žili na vymezeném území odděleném státní hranicí
od jim jazykově blízkých Čechů, Moravanů a Poláků a zároveň je od zdejšího
německého a maďarského obyvatelstva odlišovaly jiný jazyk a kultura, došlo v
rámci uherského státu k vytvoření zárodků slovenského povědomí. V oficiálních
pramenech většinou byli obyvatelé dnešního Slovenska nazýváni Slavus či Sclavus,
aby tak byli odlišeni od Chorvatů, Poláků, Čechů a dalších slovanských národů.
Termín slovenský se často užíval například v názvech obcí a u toponym, a to
především v místech, kde se ve větší míře spolu stýkaly jednotlivé neslovanské
národy Uher s původní slovanskou populací Slovenska.

Nejstarší osídlení předchůdci člověka je na území Slovenska doloženo z období
před zhruba 250 000 lety. Prvním známé etnikum, které tuto oblast osídlilo,
představují ve druhé polovině 4. století př. n. l. Keltové. Na přelomu letopočtu
pronikli na slovenské území Germáni soupeřící s Římskou říši, jejíž hranici zde
tehdy tvořila řeka Dunaj. První známý „státní útvar“ na území Slovenska bylo
Vanniovo království rozkládající se zde na počátku 1. století. Slované
osídlovali toto území přibližně od 5. století. Od roku 568 země sousedila a byla
i pod nadvládou nomádských Avarů a v 7. století se stala součástí Sámovy říše. V
roce 791 Karel Veliký Avary porazil a Slované s již rozpadlými kmenovými vztahy
vytvořili samostatné Moravské a Nitranské knížectví. Po roce 833 následovala
integrace obou knížectví do celku Velké Moravy, nazývaného v období vlády
Svatopluka Velkomoravská říše. Po zániku říše připadlo území dnešního Slovenska
uherskému státu, jehož součástí zůstalo až do roku 1918.

Oblast dnešního Slovenska známá jako Horní Uhry byla ve středověku součástí
Uherského království. Po bitvě u Moháče roku 1526 nastoupil na uherský trůn
Ferdinand I. Habsburský a Slovensko se tak stalo součástí habsburského soustátí.
Po osmanské expanzi v 16. a 17. století se uherské území země dočasně
zredukovalo prakticky jen na hornatou část Slovenska, dnešní rakouskou spolkovou
zemi Hradsko (Burgenland) a západní Maďarsko. Slovensko se tak stalo jádrem
zbývajících Královských Uher. Bratislava se stala hlavním (1536–1784, 1848) i
korunovačním městem (1563–1830) ale také sídlem sněmu Královského Uherska
(1542–1848). Trnava se pak následně stala sídlem ostřihomského arcibiskupa, čili
centrálním městem uherské římskokatolické církve.

Ke zformování moderního slovenského národa došlo v průběhu 19. století během
procesu, který je znám jako tzv. Slovenské národní obrození. Za revoluce v
letech 1848 až 1849 podporovala část Slováků centrální vládu ve Vídni proti
uherským povstalcům. Důvodem byl jejich požadavek na odtržení Slovenska od Uher
v rámci Rakouské monarchie. Po porážce uherského povstání však naopak došlo k
centralizaci státu a požadavky Slováků na federalizaci monarchie či národní
autonomii nebyly vyslyšeny. Nejhoršímu tlaku maďarizace čelili Slováci po
uzavření rakousko-uherského vyrovnaní v roce 1867. Až do roku 1918 pak uherská
vláda rozhodovala i nad územím Slovenska.

Po zániku Rakousko-Uherska v roce 1918 se se Slovensko s téměř dnešním vytyčením
hranic stalo jako samosprávná Slovenská země až do roku 1939 součástí nově
vzniklé Československé republiky a vymanilo se tak z vlivu Budapešti. Kvůli
vnitřním problémům a agresi ze strany nacistického Německa však v roce 1939
Československo zaniklo.

V dobách druhé světové války (1939–1945) získalo Slovensko formální samostatnost
jako Slovenská republika, neoficiálně Slovenský štát, fakticky však bylo
satelitem nacistického Německa. V létě roku 1944 vypuklo na Slovensku proti
fašistickému režimu Slovenské národní povstání (SNP), které však německé
jednotky do konce října porazily. Na následných represích vůči obyvatelstvu se
vedle jednotek SS a Heimatschutzu podílely i Pohotovostní oddíly Hlinkovy gardy
Hlinkovy gardy. Slovenská republika zanikla na počátku května 1945, kdy
slovenské území osvobodila Rudá armáda.

Roku 1945 došlo k obnovení Československa, které se v roce 1948 změnilo v
socialistický stát, který spadal do sféry vlivu Sovětského svazu. Slovenská
snaha o přeměnu státu ve federaci vedla k vytvoření asymetrického modelu
institucí například samostatného slovenského sněmu a vlády. Po komunistickém
převratu roku 1948 byly všechny otázky řešené na půdě komunistické strany. Ze
západní poloviny země byl zároveň zahájen masivní plán industrializace
Slovenska. Od 1. ledna 1969 byla na základě ústavního zákona o československé
federaci ustavena Slovenská socialistická republika (SSR), která spolu s Českou
socialistickou republikou (ČSR) tvořila Československou socialistickou republiku
(ČSSR).

Po sametové revoluci v roce 1989 došlo k demokratizaci Československa a ze
Slovenska se začaly ozývat hlasy pro větší autonomii, ba i svrchovanosti.
Ústavním zákonem Slovenské národní rady ze dne 1. března 1990 „O názvu, státním
znaku, státní vlajce, státní pečeti a o státní hymně Slovenské republiky“ se
název změnil na současný název Slovenská republika. V témž období byl změněn i
název České republiky a federace. K 1. lednu 1993 pak Česká a Slovenská
Federativní Republika zanikla a stávající Slovenská i Česká republika se staly
samostatnými státy. Slovensko se 29. března 2004 stalo členem Severoatlantické
aliance a dne 1. května 2004 spolu s Českem také členem Evropské unie.

Slovensko je vnitrozemský stát nacházející se ve střední Evropě. Celkový rozsah
jeho území čítá 49 036 km2. Sousedí na severu s Polskem, na východě s Ukrajinou,
na jihu s Maďarskem, na jihozápadě s Rakouskem a na západě s Českem.[pozn. 1]

Severním a středním oblastem Slovenska dominují na především rozsáhlé horské
masivy, které jsou součástí Západních Karpat. Ty se dělí na tři části – Vnější,
Střední a Vnitřní. Vnější Západní Karpaty se nacházejí na severu a zahrnují Malé
Karpaty, Javorníky a Beskydy. Střední Západní Karpaty se skládají z Vysokých a
Nízkých Tater. Vnitřní Karpaty postupují dále na jih do Maďarska. Jejich
součástí je především Slovenské rudohoří. V západních oblastech převládají spíše
kopce. Níže položené oblasti jsou ve velké většině na jihu při hranicích s
Maďarskem. Dvě nejvýznamnější z nich představují Podunajská a Východoslovenská
nížina. Nejvyšším bodem je Gerlachovský štít ve Vysokých Tatrách, dosahující
výšky 2 655 m.

Přes 31,9 % půdy se využívá k zemědělské činnosti. Přetrvávajícími ekologickými
problémy zůstávají znečištěné ovzduší a kyselé deště. Ačkoliv byl původní lesní
porost vážně narušen intenzivním kácením a zemědělskou činností, stále lesy
pokrývají více než dvě pětiny povrchu. Národní parky, chráněné krajinné oblasti
a další přírodní rezervace spravuje Státní ochrana přírody Slovenské republiky,
vytvořená roku 2000. Nejstarší chráněné oblasti byly ustavovány od roku 1895,
první národní park byl zřízen o více jak 50 let později, roku 1948.[pozn. 2] V
současnosti se na Slovensku nachází 9 národních parků a 14 chráněných krajinných
oblastí. V roce 2004 zasáhla Vysoké Tatry větrná smršť, která silně poškodila
zdejší lesní porost a způsobila škody v hodnotě několika miliard korun.

Jednu z nejvýznamnějších řek protékajících Slovenskem představuje Dunaj, který
spolu s Moravou tvoří slovenskou jihozápadní hranici. Nejdelším slovenským
vodním tokem je Váh. Mezi další významné řeky patří Hron, Hornád, Bodrog a
Poprad. Na Slovensku jsou častá rovněž horská jezera a minerální i termální
prameny.[pozn. 3] Převážná část slovenského státu spadá do černomořského úmoří.

Na Slovensku se vyskytují rozličné druhy fauny a flóry. Existuje zde na 29 tisíc
druhů živočichů, 11 tisíc druhů rostlin a přes tisíc druhů prvoků. Vedle běžných
domácích zvířat žijí ve slovanských národních parcích medvědi, vlci, rysi,
divoké kočky, svišti, vydry, kuny, norci a kamzíci (kteří jsou celostátně
chránění). V lesích a v nížinách se nacházejí také koroptve, bažanti, divoké
husy a kachny. Co se týče rostlinstva, ze stromů převládají v nížinách duby, na
úpatích hor buky, ve vyšších polohách smrky a na nejvyšších místech převažuje co
do biomů tajga a tundra.

Slovensko se nachází v mírném podnebném pásu. Většinou na jeho území převládají
studenější léta a chladné vlhké zimy s vysokou oblačností. Průměrná teplota ve
vyšších polohách, především v Tatrách, činí kolem -4 °C a naopak v nížinách se
pohybuje kolem 10 °C. V červenci se v nížinách teploty v průměru blíží či
přesahují hodnotu i 20 °C. Zatímco v nížinách při Dunaji průměrné srážky
dosahují 570 mm, při návětrných stranách hor se šplhají až na 1100 mm. Na
vyšších vrcholcích hor zůstává sníh až do letních měsíců.

Slovensko je parlamentní republikou. Výkonnou moc představuje vláda, v jejímž
čele stojí premiér. Hlavou státu je prezident, volený přímou volbou občanů na 5
let.[pozn. 4] Zákonodárnou moc vykonává jednokomorový parlament zvaný Národní
rada Slovenské republiky, v němž zasedá 150 poslanců. Volby do Národní rady se
konají každé 4 roky a volit může každý občan starší 18 let. Současným slovenským
prezidentem je Andrej Kiska, vládu vede Robert Fico za stranu SMER - sociálna
demokracia. V rámci justice zastává významnou pozici Ústavní soud, tvořený 13
soudci jmenovanými prezidentem na 12 let, a Nejvyšší soud. Dále na Slovensku
funguje systém krajských, okresních a vojenských soudů, doplněných
Specializovaným trestním soudem. Podle organizací Freedom House a Nadace
Bertelsmann se v zemi konají svobodné volby a funguje oddělení jednotlivých
státních mocí (výkonné, soudní a zákonodárné),

Poslední volby do Národní rady se konaly 5. března 2016. Strana SMER – sociálna
demokracia oproti minulým volbám propadla a nedokázala si tak udržet původní
parlamentní většinu. Ve volbách pro ní hlasovalo 28 % voličů. Na druhém místě se
umístila stana Sloboda a Solidarita s 12 % a na třetím OBYČAJNÍ ĽUDIA a
nezávislé osobnosti se ziskem 11 %. Mezi další politické strany zastoupené v
parlamentu patří Slovenská národná strana (8,6 %), Kotleba – Ľudová strana Naše
Slovensko (8 %), SME RODINA - Boris Kollár (6,6 %), MOST-HÍD (6,5 %) a SIEŤ
(5,6 %).

Nadace Bertelsmann a Freedom House konstatují, že jsou respektována náboženská
práva, svoboda projevu, právo na shromažďování i organizaci odborů. Nadále ale
přetrvává ve slovenské společnosti silná korupce.[pozn. 5] Kličky v zákonech a
nedostatečná politická kultura zabraňuje, aby byli případní provinilci za
korupční aktivity odsouzeni. Opakují se také případy zastrašování soudců. Proti
zneužívání moci a braní úplatků uzákonila několik opatření v poslední době
především vláda Ivety Radičové. Soudní systém jako celek je přehnaně zatížený a
někteří soudci nemají dostatečnou kvalifikaci. Důsledkem toho mnohé soudní
procesy trvají neúměrně dlouhou dobu, takže jejich účastníci se obracejí na
Ústavní soud, který je těmito záležitostmi zahlcen a v minulosti se nemohl
věnovat některým kontroverzním tématům, například otázce potratů.

Roku 1996 zavedla slovenská vláda nový systém rozdělení krajů a okresů.[pozn. 6]
V současnosti se Slovensko dělí na 8 samosprávných krajů, jimiž jsou
Bratislavský, Košický, Nitranský, Prešovský, Žilinský, Trenčínský, Trnavský a
Banskobystrický. Mimoto je na Slovensku celkem 79 okresů. Hlavním městem je
Bratislava, jejíž populace dosahovala k roku 2010 celkem 446 819 obyvatel. Mezi
další velká města patří Košice (240 915 obyvatel), Prešov (92 687), Nitra (87
357), Žilina (86 685),) a Banská Bystrica (84 919).

Od roku 2004 je Slovensko členem NATO a Evropské unie, o tři roky později se
Slovensko stalo součástí Schengenského prostoru. Rovněž za svou více jak
dvacetiletou existenci získalo členství v mnoha nadnárodních společenstvích jako
je Organizace spojených národů (OSN), Světová obchodní organizace (WTO),
Organizace pro hospodářskou spolupráci a rozvoj (OECD) a Organizace pro
bezpečnost a spolupráci v Evropě (OSCE). V letech 2006–2007 zastávala Slovenská
republika pozici nestálého člena Rady bezpečnosti OSN. Vedle toho se slovenská
vláda angažuje například ve Visegrádské čtyřce, která sdružuje vlády Polska,
Česka, Slovenska a Maďarska s cílem prosazování společných zájmů a prohlubováním
spolupráce. Z dalších regionálních uskupení se Slovensko zapojilo do
Středoevropské dohody o volném obchodu (CEFTA) a Středoevropské iniciativy
(SEI). Ze svých sousedů udržuje Slovenská republika víceméně korektní a stabilní
vztahy s Rakouskem a Polskem. Vztahy s Ukrajinou nehrály po dlouhou dobu ve
slovenské zahraniční politice významnější úlohu, jisté zlepšení přinesl nástup
ukrajinského politika Viktora Juščenka a zejména oranžová revoluce, kterou
podporovaly jak slovenské nevládní organizace tak média. Po znovuzískání moci
Viktora Janukoviče vzájemná kulturní a hospodářská spolupráce ale opět upadla. Z
velmocí jsou důležitým partnerem především Spojené státy americké. Slovenská
vláda se na straně Američanů účastnila války v Iráku a ačkoliv po nástupu
Roberta Fica v roce 2006 vztahy mezi oběma zeměmi opadly a slovenské jednotky
byly z Iráku staženy, došlo k tomu až po vzájemné dohodě obou vlád. Z dalších
velmocí se Slovensko podílí na hospodářské spolupráci s Ruskem, přičemž
důsledným proponentem silnější orientace na Rusko byl v minulosti právě premiér
Robert Fico. Komplikované vztahy zůstávají s Maďarskem. Vzhledem k tomu, že v
obou zemích fungují vlády, které pro svou agendu využívají ve velké míře
nacionalistických hesel, obě strany opakovaně vyostřují národnostní konflikty
pro svoji vlastní potřebu.

Češi a Slováci mají dodnes blízké kulturní a jazykové rysy. Nicméně vzhledem k
vývoji v rozdílných státních útvarech se postupně od raného středověku vytvořily
dva rozdílné etnické celky, které si přes časté kontakty navzájem udržely
vlastní výlučnost. V průběhu historického vývoje probíhaly mezi Čechy a Slováky
četné kulturní kontakty, projevující se například v užívání češtiny jako
literárního a liturgického jazyka především slovenskými protestanty. V dobách
národního obrození, zvláště v první polovině 19. století, do jisté míry obě
etnika spolupracovala a po první světové válce společně dala vzniknout novému
společnému státnímu útvaru – Československu. Následující vztahy během 20.
století ovlivnila rozdílná pojetí fungování československého státu politickými
představiteli obou národů a s nimi spojené i slovenské autonomní hnutí. Toto
hnutí souviselo i se vznikem prvního samostatného slovenského státu, který byl
vyhlášen na popud Adolfa Hitlera, což nacistickému diktátorovi umožnilo
ospravedlnit rozbití Československa. Mnozí Češi v čele s Edvardem Benešem proto
chápali Slováky jako nespolehlivý element, jakkoliv byl tento názor oslaben
například událostmi Slovenského národního povstání. Poválečné období tak nebylo
využito k žádné formě česko-slovenského vyrovnání a naopak za komunistického
režimu byl nastolen přísně centrálně spravovaný systém řízený Komunistickou
stranou. Federalizace Československa v roce 1969 zůstala prakticky jen na papíře
a vzájemné problémy soužití v jednom státě tak byly pouze odsunuty do pozadí.
Otázka kompetencí mezi federální vládou a jednotlivými částmi České a Slovenské
federativní republiky po roce 1990 byla předmětem dlouhých a náročných jednání,
které nakonec v roce 1992 vyústily v rozhodnutí politických špiček o odluce obou
států a ve vznik dvou samostatných suverénních státních útvarů, České a
Slovenské republiky. Paradoxně od rozpadu Československa roku 1993 se vzájemné
vztahy mezi oběma státy pohybují na výjimečné úrovni. Oba spolu úzce
spolupracují na prosazení společných cílů, a to i v případech, kdy stojí v
jejich čele strany opačné politické orientace (například pravicová ODS a
levicový SMER). Po Maďarech a Romech je česká komunita s počtem 44 600 osob
třetí největší menšinou na Slovensku, Slovensko je také druhým největším
obchodním partnerem České republiky. Oba státy mají navzájem ve svých zemích
velvyslanecké úřady.

Ozbrojené síly Slovenské republiky se skládají ze dvou částí, pozemních a
vzdušných sil, a silami zaměřenými na výcvik a podporu. Celkem má slovenská
armáda 14 000 mužů a žen ve zbrani. Vzdušné síly mají k dispozici letouny typu
MiG-29 a L-39, helikoptéry Mi-24 a Mi-17 a dále transportní letadla An-24, An-26
a L-410. Od roku 2012 by měla probíhat restrukturalizace armády, zejména
omlazení užívaných zařízení a modernizaci letového parku, s velkou
pravděpodobností budou vyřazeny všechny slovenské tankové jednotky. Vzhledem ke
vstupu do NATO provedlo Slovensko řadu reforem ozbrojených sil, především
přechod od vojenské služby k plně profesionální armádě, k čemuž došlo roku 2006.
Slovenské armádní jednotky momentálně operují v několika zahraničních misích,
především společně s NATO v Afghánistánu, v rámci mírových sil OSN na Kypru a
Středním východě a pod vedením Evropské unie v Gruzii a Bosně a Hercegovině.
Celkem se v současnosti těchto misí účastní asi 500 slovenských vojáků. Vedle
armády a armádní policie jsou ve správě Ministerstva obrany Slovenské republiky
dvě výzvědné služby, Slovenská informační služba a Vojenská zpravodajská služba.
Na ozbrojené síly vydává vláda 1,1 % HDP.

Policie je rozdělena na lokální a státní a tak jako například v České republice
byla silně zatížena rozvojem kriminality v průběhu demokratizace a liberalizace
země. Mimo jiné v současnosti zůstávají problémem mezinárodní gangy a produkce
syntetických drog, především Extáze. Dle nadace Bertelsmann nedochází k
ovlivňování vlády ze strany bezpečnostních sil – všichni významní političtí a
sociální aktéři respektují legitimitu demokratických institucí.

Jakožto otevřená ekonomika zaměřená na export je Slovensko silně hospodářský
závislé na svém největším obchodním partneru, Německu. V poslední dekádě prošlo
Slovensko úspěšným hospodářským vývojem, přesto zde stále existuje poměrně
vysoká nezaměstnanost – k roku 2011 dosahovala 13,5 %. Přesto levná a schopná
pracovní síla, vhodná zeměpisná poloha, daňová politika vlády a vcelku liberální
zákoník práce jsou pro zahraniční investory velká pozitiva. Zatímco v
devadesátých letech se země potýkala s velkým zahraničním dluhem, rostoucím
schodkem rozpočtu, rozsáhlou nezaměstnaností a vysokou inflací, v době vstupu do
Evropské unie v roce 2004 již Slovensko nastoupilo úspěšný hospodářský růst a
stát mohl fungovat s vyrovnanějším rozpočtem. V současnosti je jednou z
nejúspěšnějších zemí bývalého Východního bloku. Ačkoliv i Slovensko zasáhla
světová ekonomická krize, díky obnovené zahraniční poptávce od roku 2010
slovenské hospodářství opět roste. Zatímco v roce 2009 poklesl hrubý domácí
produkt Slovenska o 4,9 %, v následujícím roce byl obnoven růst ve výši 4,2 %. K
roku 2011 pak dosáhl 3,3 %. Některé populistické kroky první Ficovy vlády, které
většinou spočívaly ve státních dotacích často neperspektivním podnikům s cílem
udržení umělé zaměstnanosti, způsobily nadměrné zatížení státního rozpočtu,
které poté musela následující vláda Ivety Radičové řešit drastickým omezením
výdajů a zvýšením některých daní. Za rok 2011 dosáhl HDP podle parity kupní síly
výše 128,5 miliardy dolarů celkově a 23 600 dolarů na jednoho obyvatele.[pozn.
7] Inflace činila ve stejném období zhruba 3,9 %. Do roku 2009 se užívaly v zemi
slovenská koruna a halíř (1 koruna = 100 haléřů), poté je nahradily euro a
eurocent (1 euro = 100 eurocentů).

Slovenský vývoz dosáhl za rok 2011 podle odhadů 75,3 miliardy dolarů. V
exportovaných produktech převažovaly zejména strojírenská a elektronická výroba,
dále automobily, běžné kovy, chemikálie, minerály a plasty. Od roku 2009
obsadily první místo v obchodovaném zboží namísto automobilů počítače. Hlavními
exportními partnery v roce 2010 byly Německo (s podílem 19,2 % vývozu), Česko
(13,7 %), Polsko (7,3 %), Francie (6,8 %), Rakousko (6,8 %), Maďarsko (6,6 %) a
Itálie (5,5 %). S dovozem ve výši 72,03 miliardy dolarů si Slovensko k roku 2011
udrželo kladnou platební bilanci. Dovážely se stroje, automobily, elektronické
zařízení, ropa a zemní plyn, běžné kovy, dále také audio a video zařízení. Roste
dovoz farmaceutických výrobků. V roce 2010 byli hlavními dovozci především
Německo (15,8 %), Česko (10,2 %), Rusko (9,8 %), Jižní Korea (8 %), Čína (6,1 %)
a Maďarsko (4,3 %).

Na Slovensku se nacházejí zásoby hnědého uhlí a lignitu, především v předhůří
kolem Handlové na západě a poblíž Modrého Kameňa na jihu. Od roku 1985 se poblíž
města Gbely těží zemní plyn. Dále jsou k dispozici menší naleziště železné rudy,
manganu, mědi, antimonu, rtuti, olova, zinku, magnezitu, vápence a uranu, jehož
ložiska jsou však prozatím převážně nevyužita.

Slovensko má rozvinutý zemědělský sektor, který do značné míry zajišťuje zemi
dostatek produkce obvyklých zemědělských výrobků. K roku 2009 zaměstnávalo
zemědělství celkem 3,5 % slovenské pracovní síly. Podstatné zastoupení v tomto
sektoru mají zejména zemědělská družstva a firmy, zatímco samostatní zemědělci
disponují pouze 8 % obdělávané půdy. Nejvíce je zemědělská činnost rozšířená na
jihu a jihovýchodě země, především v Podunajské a Východoslovenské nížině. V
rostlinné výrobě převažuje zejména pšenice a kukuřice. Dále se pěstují brambory,
cukrová řepa, ječmen, ovoce, vinná réva, využívají se také lesní produkty. V
údolí řeky Váh se pěstuje tabák. Produkce vína je značně rozšířená v podhůří
Karpat, vedle toho je co do pěstování vinné révy významným regionem Tokajská
oblast. V rámci živočišné výroby jsou chována prasata, skot a drůbež, ve vyšších
polohách převažuje chov ovcí.

V době komunistického režimu se na Slovensku nacházely jedny z nejméně výkonných
průmyslových závodů Československa. Přestože byl přechod k efektivnějšímu
hospodářství v devadesátých letech zpomalen klientelismem a nezodpovědnými kroky
Mečiarovy vlády, na počátku 21. století zaměstnává úspěšně se rozvíjející
slovenský průmysl značnou část pracovní síly – k roku 2009 se jednalo o 27 %.
Významně se podílí i na tvorbě HDP. Průmyslová centra představují především
Bratislava a Košice spolu s dalšími městy kolem povodí řeky Váhu. Významné
odvětví představuje automobilový průmysl, v němž dominují tři největší firmy
bratislavská Volkswagen Slovakia, trnavská PSA Peugeot Citroën a žilinská KIA
Motors Slovakia. Ve východní části země postupně obnovily svou výrobu
Východoslovenské železárny v Košicích, jeden z pozůstatků sovětského
průmyslového plánování ve střední Evropě, které koupila v roce 2000 americká
firma U.S. Steel. Vedle těchto významných firem mají na Slovensku zastoupení
také chemický a elektrochemický, ropný, potravinářský, papírenský a strojírenský
průmysl. Vyrábí se rovněž keramika, přírodní i umělé textilie, materiály
potřebné na stavebnictví, zbraně a další produkty. Na druhou stranu v poslední
době upadá například stavebnictví.

Nejsilnější zastoupení co do HDP i podílu pracovní síly má sektor služeb. Právě
služby prošly od dob pádu komunismu nejrozsáhlejší proměnou a v současnosti je
do velké míry většina firem tohoto sektoru v soukromém vlastnictví. Velký
rozkvět zažil především cestovní ruch. K dispozici jsou zahraničním návštěvníkům
mnohé historické památky, umělecké festivaly, přírodní krásy či minerální a
termální prameny. Úspěšný je i pojišťovací a bankovní sektor, v němž mají silné
zastoupení zahraniční společnosti. Dále se rozvíjejí telekomunikace a
maloobchod. Zpočátku se v oblasti obchodu vytvořilo velké množství samostatných
jednotek, které byly postupně sdružovány do větších celků a výrazněji se v nich
začal prosazovat zahraniční kapitál. Od počátku 21. století se ve velké míře
objevují supermarkety a hypermarkety, stavěné nejčastěji na okrajích měst.

Doprava na Slovensku má do značné míry moderní strukturu, avšak především
důsledkem členitého terénu je dopravní síť relativně řídce rozložená.
Nejrozsáhlejší je zejména silniční síť, měřící 43 761 km, z toho zaujímají 38
085 km zpevněné cesty. První dálnice, dostavěná roku 1980, spojovala Bratislavu
s Brnem a Prahou. Ke konci 20. století byla dálniční síť dále rozšířena a do
roku 2014 se plánuje dokončení dálničního spojení mezi Bratislavou a Košicemi.
Dále se na Slovensku nachází 3 622 km železničních tratí, z toho téměř polovina
je elektrifikovaná. V současnosti trpí železniční doprava neefektivností, avšak
probíhají práce na jejím dalším zlepšování. Významným dopravním uzlem je
především Bratislava, zejména díky své poloze na řece Dunaji, letišti, napojení
na silniční a dálniční síť a blízkosti k maďarským i rakouským hranicím. Dalšími
významnými silničními i železničními uzly jsou především Košice, Zvolen a
Žilina. Vedle Bratislavy je významným přístavem také Komárno. Slovenské obchodní
loďstvo k roku 2010 čítalo 11 lodí, z nichž všechny byly vlastněny zahraničními
společnostmi. Rychle roste podíl letecké dopravy. K roku 2012 bylo na Slovensku
na 37 letišť, z toho 19 se zpevněnou přistávací plochou. Významná mezinárodní
letiště se nacházejí v Bratislavě a Košicích.[pozn. 8]

Ve výrobě elektřiny zastávají přední místo jaderné elektrárny, následované
tepelnými a vodními. V případě jaderné energetiky se především realizuje
dostavba elektrárny Mochovce a také plánuje výstavba dalších bloků elektrárny
Jaslovské Bohunice. Vodní elektrárny se nalézají na řekách Váh, Orava, Hornád,
Slaná a rovněž také na Dunaji. V případě obnovitelných zdrojů vláda namísto
solárních elektráren upřednostňuje využití biomasy. Z Ruska se dováží ropa a
zemní plyn.

Telekomunikace se od počátku nového tisíciletí významně modernizují a rozvíjejí,
především pak využití mobilních telefonů. K roku 2009 bylo v zemi používáno
celkem 5,9 milionu mobilních telefonů a přes 4 miliony lidí používalo internet.
Celkově je rozšíření těchto služeb a přístrojů srovnatelné s ostatními zeměmi v
regionu. V zemi vysílá celkem asi 40 národních, regionálních i místních
televizních stanic, většinou v soukromém vlastnictví. Dva celonárodní televizní
programy jsou vysílány pod taktovkou státní společnosti Rozhlas a televize
Slovenska. Rovněž na Slovensku funguje zhruba 20 radiových programů. Přestože je
v zemi nadále užíván analogový systém, postupně se přechází na digitální
vysílání. Zavádí se také využití optických vláken.

Prvním velkým vědcem, který se dá považovat za slovenského, byl lékař Ján
Jesenský. Zakladatelem moderní slovenské vzdělanosti byl osvícenec Matej Bel.
Největších úspěchů dosáhl fyzik a vynálezce Aurel Stodola, který rozvinul
technologii parních turbín. K rozvoji optiky výrazně přispěl Josef Maximilián
Petzval. Na konstrukci padáku pracoval Štefan Banič. Průkopníkem bezdrátové
telekomunikace byl Jozef Murgaš. Astronom Peter Kušnirák objevil přes 230
planetek. V Bratislavě se narodil německý nositel Nobelovy ceny za fyziku a
nacistický exponent Philipp Lenard.

Slovenští vědci jsou v Evropě velice uznávanými.[zdroj?] A to i přes to,[zdroj?]
že Slovensko na svůj ekonomický růst na vědu přispívá velice málo penězi.
Slovenská věda patří mezi finančně nejchudší v Evropě. Slováci se například
podílejí na výzkumu alternativního zdroje elektrické energie nebo na nových
technologiích ve zdravotnictví.

Povinná, původně 6letá školní docházka byla na území dnešního Slovenska zavedena
v roce 1868. Od roku 1922 byla 8letá, později v průběhu éry socialismu rozšířena
na 10letou povinnou školní docházku, kterou mohou žáci absolvovat na základních
a středních školách, respektive na 8letých gymnáziích. Negramotnost obyvatelstva
se pohybuje okolo 0,6 % populace nad 15 let. Nacházejí se zde státní, církevní i
soukromé školy. Vzdělávaní je poskytované i v jazycích národnostních menšin.
Základní školu navštěvují děti ve věku 6 až 14 (či 7 až 15) let.

Všechny standardní stupně vzdělávání, včetně vysokoškolského jsou státem
poskytované bezplatně. Na Slovensku existuje několik desítek vysokých škol a
univerzit. V roce 2006 absolvovalo vysokoškolské studium na Slovensku 34 535
osob. Ani jedna ze slovenských univerzit se nedostala mezi 500 nejlepších
univerzit na světě.

Mezi nejkvalitnější univerzity a vysoké školy v rámci východoevropského regionu
(podle hodnocení vědeckého publikování na internetu) na Slovensku patří
Univerzita Komenského, Technická univerzita v Košiciach, Slovenská technická
univerzita v Bratislave, Poľnohospodárska univerzita v Nitre a Univerzita Pavla
Jozefa Šafárika v Košicích.

Populace Slovenska čítala k 31. březnu 2013 přibližně 5 410 728 obyvatel, z toho
51,3 % žen. Podle odhadů za rok 2012 dosahuje růst populace 0,104 %, zatímco
přirozený přírůstek dosáhl 1,65 narozených na 1000 obyvatel. Ve městech žije
celkem 55 % populace, urbanizace stoupá zhruba 0,1 % za rok. Hustota osídlení se
pohybuje kolem 111 obyvatel na km2. V roce 2012 se celkem 85,8 % obyvatelstva
hlásilo ke slovenské národnosti, 9,7 % k maďarské, 1,7 % k romské, 0,8 % k
české, 0,4 % k rusínské a 0,2 % k ukrajinské.[pozn. 9] Úředním jazykem je
slovenština, jejíž používání je upraveno zákonem o státním jazyce; z dalších
jazyků je především na jihu rozšířená maďarština. V některých oblastech se mluví
i rusínsky, romsky, německy a česky.[pozn. 10] Lékařská péče je ve velké části v
rukou státu, ačkoliv existují i soukromé kliniky a další zdravotnická zařízení.
Průměrná délka života dosahuje 72 let u mužů a 80 let u žen. Na 1000 obyvatel
připadají v průměru 3 lékaři a na zdravotnictví slovenská vláda vydala v roce
2009 celkem 8,5 % hrubého domácího produktu. Podle odhadů z roku 2011 bylo
15,6 % obyvatelstva mladší 15 let, mezi 15. a 65. rokem věku bylo 71,6 % lidí a
starších 65 let bylo 12,8 %. K roku 2002 zhruba 14,3 % slovenského obyvatelstva
trpělo obezitou. Většina obyvatel Slovenska mající zaměstnání si udržuje
průměrný životní standard. Problémy přetrvávají v nedostatečném množství
bytových jednotek a ve špatném stavu mnoha výškových budov postavených většinou
v sedmdesátých letech 20. století. Převážná část městské populace má přístup k
elektřině a pitné vodě. V některých oblastech na venkově jsou však dodávky
elektrické energie a vody na horší úrovni.

Na Slovensku je na základě ústavy oddělena církev od státu. K římskokatolické
církvi se v roce 2010 hlásilo 68,9 % obyvatel, k evangelické církvi augšpurského
vyznání (luteránům) 6,9 %, k řeckokatolické církvi 4,1 %, k Reformované
křesťanské církvi (kalvínitům) 2,0 % a k pravoslavné církvi 0,9 % obyvatel.
Celkem 13 % obyvatel je bez vyznání. Církve a náboženské organizace s alespoň 20
000 členy mají právo na úlevy od daní a finanční podporu od státu. Vztah mezi
katolickou církví a státem je upraven na základě smlouvy s Vatikánem. Náboženská
dogmata nemají žádný vliv na fungování politiky ani práva, přestože se několik
skupin pokusilo ovlivnit jednání o potratech a případně tyto interrupce zcela
zakázat.

Přetrvává diskriminace romské a v některých ohledech i maďarské menšiny. V praxi
jsou Romové ve školství často segregováni, kolem romských sídlišť jsou stavěny
zdi na oddělení neromské populace, došlo též k vynucené sterilizaci několika
romských žen. Romská populace má rovněž větší podíl nezaměstnaných než ostatní
etnické skupiny. Postavení maďarské menšiny nepřestává být problémem, zejména
proto, že maďarská vláda vystupuje jako její protektor a opakovaně podporuje
agresivnější a nacionalističtější části maďarské menšiny. Národnostně laděné
konflikty rozdmýchává i část slovenských stran, především vládnoucí SMER.
Ačkoliv ženám jsou zaručována jejich práva, stále jen málo z nich dostane
příležitost pracovat na vyšších stupních v podnikání a státní správě. V oblasti
ochrany práv gayů a lesbiček došlo k jistým zlepšením – v dubnu 2012 byla do
slovenského zákoníku práce zakomponována i práva na ochranu před diskriminací v
zaměstnání na základě sexuální orientace.

Kulturní památky jako hrad Devín, Národní hřbitov v Martině, Dóm sv. Alžběty v
Košicích a podobně, které jsou důležitou součástí celého kulturního dědictví
Slovenska, nesou označení národní kulturní památka a stát jim věnuje zvýšenou
pozornost. Na Slovensku jsou však i památky, která jsou zařazeny do Seznamu
světového kulturního dědictví. Podle Úmluvy o ochraně světového kulturního a
přírodního dědictví UNESCO, přijatého v roce 1972 v Paříži, patří od roku 1993
do tohoto seznamu osm míst na Slovensku – historické město Banská Štiavnica a
technické památky jejího okolí, památková rezervace lidové architektury
Vlkolínec a Spišský hrad s okolními památkami (Spišské Podhradie, Spišská
Kapitula, a kostel sv. Ducha v Žehře), v roce 2000 bylo přidáno historické
šarišské město Bardejov a v roce 2008 dřevěné kostely Karpatského oblouku. Dne
28. června 2009 bylo do Seznam světového kulturního dědictví UNESCO zapsáno
historické centrum Levoče.

Dějiny slovenské literatury začínají už příchodem soluňských věrozvěstů Cyrila a
Metoděje na Velkou Moravu, tedy roku 863 našeho letopočtu. Cyril a Metoděj totiž
jako první sestavili slovanské písmo, čímž ve Velkomoravské říši zavedli mj.
jazyk kulturní, spisovný, liturgický a jazyk státní administrativy. Fakticky tak
položili základy slovanské literární tradice, k čemuž sami přispěli několika
psanými díly. Kromě mnoha překladů evangelií a jiných náboženských textů napsali
oba bratři několik vlastních knih a pojednání, mezi něž patří zejména
Konstantinův úvod k evangeliu (Proglas), což byla vůbec první slovanská báseň.
Dalším významným slovanským autorem byl žák bratrů Kliment Ochridský, další z
důležitých žáků Gorazd se narodil, pravděpodobně, u Nitry. Zánik Velkomoravské
říše se stal událostí, která pro Slováky znamenala tisíciletý útlak pod uherským
státem. K zákazu slovanské liturgie došlo již za vlády Svatopluka. Slovenská
literatura tak začala skoro zanikat. Menší obnovu zažila v renesanci, baroka a
nejvíce oživila koncem 18. století, od té doby funguje až dodnes. Po rozpadu
Uherska nastává pro slovenskou literaturu období zvané slovenská moderna, ve
kterém dochází k novému zvýraznění reálného sociologického a psychologického
rozměru literatury. Mezi známé slovenské autory patří například Ján Kollár,
Pavel Jozef Šafárik, František Švantner, Peter Karvaš, Rudolf Fabry, Rudolf
Sloboda, Ľudovít Štúr, Ján Kalinčiak, Samo Chalupka (autor známé básně Mor ho!),
Andrej Sládkovič, Janko Kráľ, Ján Botto, Janko Matúška (autor textu slovenské
národní hymny Nad Tatrou sa blýska), Michal Miloslav Hodža, Jozef Miloslav
Hurban, Pavel Vilikovský nebo Pavol Országh Hviezdoslav. Ve 20. století se
výrazně prosadil prozaik Ladislav Mňačko. V posledních letech například Milan
Rúfus.

Výtvarné umění na Slovensku sahá hluboko do minulosti. Nejstarším uměleckým
dílem jsou například Venuše z doby kamenné, kresby neolitických lidí, šperky a
další nalezené předměty. Současné slovenské výtvarné umění vytvářejí stovky
autorů, povětšinou absolventů bratislavské Vysokej školy výtvarných umení.
Výtvarné dění organizuje hlavně Slovenská výtvarná únia a kromě ní i Spolek
výtvarníkov Slovenska a Umelecká beseda Slovenska, která navazuje na tradice
jednoho z nejstarších uměleckých spolků v zemi. Po odborné stránce mapují
současnou uměleckou situaci časopisy D'Art, Profil, Výtvarnicke noviny a
především pak desítky katalogů vydávaných při příležitosti výstav a sympozií.
Možnost prezentace současného výtvarného umění poskytuje síť galerií a
výstavních síní. Současný obraz výtvarného dění na Slovensku je neobyčejně
pestrý. Prolíná se v něm úsilí několika generačních vrstev. Kvality závěsného
malířství tak nadále rozvíjejí především příslušníci starší generace výtvarníků,
zatímco mladší generace hledá nové možnosti výtvarné transformace. Nejznámějším
výtvarným umělcem narozeným na Slovensku byl bezpochyby zakladatel pop artu Andy
Warhol.

Vývoj slovenské hudby představuje tisíciletý proces, bezprostředně související s
dějinnými událostmi na Slovensku a jejich kulturně-společenským vývojem. Z
tohoto pohledu lze slovenskou hudební tvorbu rozdělit do několika kategorií,
které více či méně odpovídají obecně uznávaným dějinným epochám. V poválečném
Československu (1918) stál před hudebními umělci Slovenska náročný úkol, jehož
cílem bylo překonat tradiční zaostalost země i po stránce hudebního umění. Kvůli
vytvoření sice, národní avšak formou moderní hudby, se Slováci vydali cestou
profesionalizace hudebního života a začala zakládat hudebně-kulturní instituce.
Vznikající organizovaný hudební život se však neomezoval pouze na slovenskou
metropoli. Na vesnicích a menších městech vznikají hudební školy, kam byli
vysláni učit studenti bratislavské akademie a místní umělci. Díky vzniku mnoha
důležitých hudebních institucí se tak Slovensko může pochlubit nejenom vlastní
operou, ale i svým divadlem, konzervatoří, orchestry a dalšími.

Nejstarším představitelem slovenské hudební moderny byl skladatel Alexander
Moyzes, jehož mladším současníkem byl i Eugen Suchoň. Významným autorem byl i
Ján Cikker. Výrazně se prosadila i operní pěvkyně Edita Gruberová.

Jedno z nejvýznamnějších kulturních institucí Slovenska – Slovenské národné
divadlo v Bratislavě, vzniklo roku 1920, krátce po vzniku Československa. Do
roku 1938 v něm významnou roli sehrávali i čeští divadelníci. V letech
1939–1945, v době existence Slovenského štátu, odrážela složitou společenskou
situaci, zejména činohra. Umělecká tvorba Slovenského národního divadla však
zjevně ještě vyzrávala. V posledních letech se začala rozvíjet i sféra
nezávislých divadelních souborů. Také divadelní festivaly nezůstávají na
Slovensku stranou. Nejvýznamnějším je mezinárodní festival Divadelní Nitra s
mezinárodní účastí, který se koná každoročně koncem září. Tradici má také
středoevropský loutkařský festival Bábkarská Bystrica. Asociace Bratislava v
pohybe každoročně organizuje mezinárodní taneční festival současného hudebního
tance zvaný Bratislava v pohybe. Roli výzkumného, dokumentačního, informačního,
propagačního a analytického střediska hraje na Slovensku Divadelný ústav
Bratislava. Jeho základním posláním je cílevědomě shromažďovat hmotné dokumenty
divadelní tvorby.

Slovenská kinematografie patří mezi ty mladší. Jako samostatná část místní
kultury se zformovala až ve čtyřicátých letech 20. století a ihned se stala
propagandistickým nástrojem vládnoucí Komunistické strany Československa. V
izolovaném socialistickém prostředí tak vznikaly převážně filmy s budovatelskými
náměty a výpovědí ze života dělnického lidu. První slovenský film natočil Eduard
Schreiber ještě před rokem 1910, jednalo se o záběry z lyžování, nakládání
dobytka na vagony, modernizace pily, nový automobil apod. Vyvrcholením
Schreiberovy filmařské činnosti se stala hraná dobrodružná anekdota zvaná Únos.

Ján Kadár je prvním a dosud jediným Slovákem, který získal filmovou cenu Oscar.
K tzv. československé nové vlně patřil Štefan Uher. Originální vizuální výraz
našel Juraj Jakubisko. V Hollywoodu se prosadil Ivan Reitman, režisér mnoha
populárních komedií (Krotitelé duchů, Dvojčata, Policajt ze školky, Junior aj.)

Vzhledem k tomu, že se Slovensko nachází v mírném podnebném pásmu, je možné
vykonávat sporty s letním stejně jako se zimním zaměřením. Mezi populární sporty
na Slovensku patří: fotbal, lední hokej, tenis, házená, basketbal, vodní slalom,
lyžování, cyklistika a další.

Slovenská fotbalová reprezentace patří k širší evropské špičce,[zdroj?] fotbal
se těší poměrně velké oblibě. Slovenská fotbalová reprezentace se zúčastnila
Mistrovství světa ve fotbale 2010 a probojovala se do elitní šestnáctky.
Slovenský fotbalový svaz řídí slovenský fotbal a pod jeho záštitou se organizují
oficiální fotbalové soutěže na Slovensku např. Corgoň liga, 1. slovenská
fotbalová liga a další.

Slovenská hokejová reprezentace má za sebou více úspěchů (např. stříbrná medaile
na mistrovstvích světa v roce 2000, zlato v roce 2002 či bronz v roce 2003, 4.
místo na OH 2010 a stříbro na MS v roce 2012). Slovenský svaz ledního hokeje je
hlavní řídící orgán slovenského ledního hokeje. Slovensko má více oficiálních
mužských hokejových soutěží, např. Slovnaft Extraligu, 1. hokejovou ligu,
zastoupený je i ženský hokej v 1. lize žen a juniorský a dorostenecký hokej v
příslušných ligách. V roce 2011 se v Bratislavě a Košicích uskutečnilo
mistrovství světa v ledním hokeji, ale domácí Slováci na turnaji pod taktovkou
kanadského kouče Glena Hanlona neuspěli, skončili 10. Mezi úspěšné sporty na
Slovensku patří i házená, nejlepší klub je HT Tatran Prešov, a reprezentace byla
na 3 světových a 2 evropských šampionátech.

Pod vlajkou Československa uspěla řada slovenských sportovců. Vicemistry světa v
kopané se stali Štefan Čambal, Viliam Schrojf, Ján Popluhár, Jozef Štibrányi,
Adolf Scherer, Jozef Adamec, Titus Buberník, Andrej Kvašňák a Jozef Bomba.
Mistry Evropy Karol Dobiaš, Jozef Čapkovič, Anton Ondruš, Ján Pivarník, Ladislav
Jurkemik, Jozef Móder, Marián Masný, Koloman Gögh, Jozef Barmoš, Pavol Biroš,
Ján Švehlík, Dušan Galis, Ladislav Petráš a Alexander Vencel. Také oba trenéři
mistrů Evropy z roku 1976, Václav Ježek a Jozef Vengloš, byli Slováci. Slovenské
rodiče měl také slavný hráč Ladislav Kubala. Zlatou olympijskou medaili získali
boxeři Július Torma a Ján Zachara, cyklista Anton Tkáč, krasobruslař Ondrej
Nepela, chodec Jozef Pribilinec a tenista Miloslav Mečíř. Kolektivní zlaté mají
fotbalisté František Kunzo a Stanislav Seman a veslař Pavel Schmidt.
Trojnásobným mistrem světa v hokeji se s československou reprezentací stal
Vladimír Dzurilla, dvojnásobným Vincent Lukáč, Marián Šťastný a Peter Šťastný,
jeden titul získali Igor Liba, Dušan Pašek, Dárius Rusnák, Jerguš Bača, Július
Haas a Rudolf Tajcnár. V NHL se prosadil Stan Mikita. Mistrem světa v atletice
se stal diskař Imrich Bugár. K významným šachistům narozeným na Slovensku patřil
Richard Réti či Ignaz Kolisch.

V éře samostatného Slovenska se z fotbalistů nejvíce prosadili Peter Dubovský,
Marek Hamšík, Martin Škrtel a Róbert Vittek. Titul mistrů světa v hokeji
vybojovali mj. Miroslav Šatan, Peter Bondra, Žigmund Pálffy či Ján Lašák, dvě
stříbra má Zdeno Chára. Trojnásobným vítězem Stanley Cupu je Marián Hossa. Tři
zlaté olympijské medaile mají deblkanoisté Pavol Hochschorner a Peter
Hochschorner, dvě zlaté jejich kolegové Michal Martikán a Elena Kaliská a také
Ladislav Škantár a Peter Škantár vybojovali slalomářské olympijské zlato. V
chůzi ho získal Matej Tóth. Dvě zlaté medaile z olympijských her vybojovala pro
Slovensko též biatlonistka Anastasia Kuzminová, původem Ruska. Mistrem světa v
silniční cyklistice se stal Peter Sagan.



https://cs.wikipedia.org/wiki/Prvn%C3%AD_sv%C4%9Btov%C3%A1_v%C3%A1lka

První světová válka (před rokem 1939 známá jako Velká válka, nebo světová válka)
byl globální válečný konflikt probíhající od roku 1914 do roku 1918. První
světová válka zasáhla Evropu, Afriku a Asii a probíhala ve světových oceánech.
Na počátku války stál úspěšný atentát na arcivévodu a následníka trůnu Františka
Ferdinanda d'Este v Sarajevu. Měsíc po atentátu, 28. července, vyhlásilo
Rakousko-Uhersko odvetou válku Srbsku. Na základě předchozích smluv následovala
řetězová reakce ostatních států a během jednoho měsíce se ve válečném konfliktu
ocitla většina Evropy.

Válka propukla mezi dvěma koalicemi: mocnostmi Dohody a Ústředními mocnostmi.
Mocnostmi Dohody při vypuknutí války byly Spojené království, které se do války
zapojilo v důsledku německého vpádu do Belgie, Francie a carské Rusko. K Dohodě
se připojily další státy, v roce 1915 Itálie a v roce 1917 USA. Ústředními
mocnostmi byly v roce 1914 Německo a Rakousko-Uhersko. K Ústředním mocnostem se
také přidala Osmanská říše a v roce 1915 Bulharsko. Na konci války zůstaly v
Evropě neutrálními pouze Španělsko, Švýcarsko, Nizozemsko a státy Skandinávie.

Boje první světové války proběhly na několika frontách po Evropě. Na západní
frontě boje probíhaly v zákopech (zákopová válka). V letech 1914 až 1918 bylo
mobilizováno přes 60 milionů vojáků.

Jako konec světové války je udáván a ve světě oslavován 11. listopad 1918, kdy
od 11 hodin zavládlo na všech frontách příměří (11. 11. v 11 hodin), podepsané
téhož dne v 5.05 hodin ráno německou generalitou, ve štábním vagóně vrchního
velitele dohodových vojsk, francouzského maršála Foche v Compiègne. Formálním
zakončením války byly Pařížské předměstské smlouvy v roce 1919.

28. června 1914, Gavrilo Princip v Sarajevu zastřelil arcivévodu a následníka
trůnu Františka Ferdinanda d'Este. Gavrilo Princip byl členem radikálního hnutí
Mladá Bosna, jejímž cílem bylo sjednocení Srbů a nezávislost na
Rakousko-Uhersku.[nenalezeno v uvedeném zdroji]

Atentát na Františka Ferdinanda d'Este a jeho choť Žofii Chotkovou následně
spustil rychlý sled událostí vedoucích k vypuknutí světové války. Atentát
vzbudil na mezinárodním poli vlnu sympatií k Rakousko-Uhersku. Velká část
populace v monarchii i mimo ni se proto z vyhlášení války Srbsku radovala a
chápala ji za trestnou výpravu vůči jakési podivné zemi na Balkáně.[zdroj?]
Původní představa o bleskové válce se však během následujících několika měsíců
rozplynula a nadšení z války vystřídaly existenční obavy.

Už v poslední třetině 19. století se začaly vytvářet spojenecké bloky
imperiálních velmocí. Byla to doba vypjatého nacionalismu. Základ těchto bloků
položilo spojenectví Německa a Rakousko-Uherska, Dvojspolek v roce 1879, ke
kterému se v roce 1882 připojila Itálie (Trojspolek). Francie a Rusko podepsaly
spojeneckou smlouvu v roce 1894. V roce 1904 se sblížily Británie a Francie a
podepsaly Srdečnou dohodu. Dotvoření druhého vojenského bloku, Dohody, se
zakončilo podepsáním rusko-anglické smlouvy v roce 1907. Roku 1908 si František
Josef I. přisvojil Bosnu a Hercegovinu, o kterou usilovalo také Srbsko.

Když rakousko-uherská armáda uskutečnila v Bosně velké vojenské manévry,
obyvatelé Bosny a Hercegoviny se nechtěli smířit s nedávným připojením svého
území[zdroj?] k Rakousko-Uhersku a jejich odboj podporovalo Srbsko. Manévry se
konaly při srbských hranicích. Následník trůnu František Ferdinand d'Este jako
vrchní inspektor rakousko-uherské armády přijel na manévry společně se svou
chotí, Žofií Chotkovou a na jejich závěr manželský pár navštívil Sarajevo,
hlavní město Bosny. Zde na ně byl 28. června 1914 spáchán srbskými radikály
atentát, kterému ještě týž den podlehl on i jeho žena Žofie.

Rakousko-Uhersko následně zaslalo Srbsku ultimátum, jež bylo formulováno tak,
aby bylo protistranou odmítnuto a vedlo tak ke konfliktu mezi oběma zeměmi. V
této činnosti byla rakouská strana podporována německou vládou, která léto 1914
považovala za nejvhodnější okamžik k vyvolání války s Ruskem, již považovala v
blízké budoucnosti za nevyhnutelnou. Ostře formulované podmínky byly pro Srbsko
nepřijatelné, pokud nechtělo ztratit suverenitu. Na radu Ruska, které se Srbskem
udržovalo blízké vztahy, částečně ustoupilo a přijalo devět z deseti bodů
ultimáta, až na požadavek vyšetřovat rakouskou policií osoby podezřelé z vraždy
manželského páru následníka trůnu. Dne 28. července 1914 vyhlásilo
Rakousko-Uhersko Srbsku válku. O den později začalo jeho podunajské loďstvo
ostřelovat Bělehrad. Téhož dne na základě uzavřených spojeneckých smluv
zareagoval ruský car Mikuláš II. na rakouský útok na Srbsko vyhlášením takzvané
přípravné fáze pro případ války, tedy částečné mobilizace třinácti armádních
sborů u rakouské hranice. Naděje na „lokalizaci“ konfliktu na Balkáně se
rozplynula se zprávou o ruské všeobecné mobilizaci 31. července 1914. Systém
mezinárodní bezpečnosti v předvečer války, založený na dvojici aliančních bloků
– Trojdohodě a Trojspolku spustil tak řetězovou reakci vedoucí ke světové válce
a během jednoho měsíce se ve válečném konfliktu ocitla většina Evropy.

Dne 1. srpna vyhlásilo Německo válku Rusku, o dva dny později pak Francii (již
2. srpna obsadilo Lucembursko) a 4. srpna vstoupila německá vojska do neutrální
Belgie, aby tak získala průchod do Francie. Porušení neutrality Belgie dalo
Velké Británii podnět na vypovězení války Německu (4. srpna). Dne 6. srpna
vypovědělo Rakousko-Uhersko válku Rusku, 7. srpna ohlásila válku s
Rakousko-Uherskem Černá Hora, do týdne vstoupily do války proti Rakousko-Uhersku
i Francie a Velká Británie. V roce 1915 vstoupila do války Itálie na straně
Dohody navzdory spojenecké smlouvě z roku 1882, kterou vznikl Trojspolek, v
dubnu 1917 se na stranu spojeneckých mocností přidaly i Spojené státy.

Z asijských zemí vstoupilo do války po boku Dohody Japonsko (23. srpna (Japonsko
zabralo v Číně německé teritorium Čching-tao a rakouský Tchien-ťin) a Turecko,
resp. Osmanská říše, po boku Německa a Rakousko-Uherska (30. října).

V německém generálním štábu měli vypracován plán bleskové války (Schlieffenův
plán), který předpokládal pomalou mobilizaci v Rusku. Za tu dobu mělo Německo
rychlým manévrem pěti armád vniknout do Francie, obklíčit její vojska ve
východní části země a zničit je. Potom chtěli němečtí generálové rychle
přesunout jádro svých sil na východ a porazit Rusko. Německo nerespektovalo
neutralitu Lucemburska a Belgie, ale podřídilo všechno rychlému vojenskému
úspěchu. Západní fronta se tak od samého počátku války stala rozhodujícím
bojištěm. Francouzským vojskům se však podařilo z kleští včas ustoupit a kladla
také nečekaně tuhý odpor, především na linii mezi Sedanem a Verdunem. V polovině
září se tam po strategicky významné bitvě na řece Marně („Zázrak na Marně“)
fronta zastavila a obě strany se marně pokoušely o průlom. Německý útok na
západě se změnil v zákopovou (poziční) válku a plán bleskové války dostal první
vážnou trhlinu.

Druhá trhlina se objevila na východní frontě: Rusko zaútočilo dříve, než se
čekalo. Jakmile ruská vojska dokončila mobilizaci, zaútočila proti Východnímu
Prusku, porazila slabá německá vojska u Gumbinnene (Gusevu) a postupovala k
Baltskému moři. V kritické situaci východní fronty jmenoval německý císař jejím
velitelem Paula von Hindenburga a náčelníkem štábu Ericha Ludendorffa a přesunul
pět divizí ze západní fronty na východ. Hindenburgovi a Ludendorffovi se
podařilo po vítězné bitvě u Tannenbergu a Mazurských jezer (23.–31. srpna)
zničit ruskou 2. armádu a vytlačit tak Rusy z celého východního Pruska. Přes
tento úspěch bylo jasné, že původní německý plán bleskové války se už nepodaří
uskutečnit.

I na rakousko-uherském úseku východní fronty na haličské frontě postupovala, po
úvodním nezdaru u Krašniku, ruská vojska velmi rychle a v listopadu 1914
pronikla při bitvě o Halič za Karpaty na území východního Slovenska. V Karpatech
probíhaly boje během celé zimy až do května 1915. V této souvislosti pronikla
ruská vojska na území Slovenska a obsadila východoslovenská města Bardejov,
Svidník, Stropkov, Medzilaborce, Sninu a Humenné. Část slovenské inteligence
tehdy počítala s osvobozením Slovenska Rusy a připravovala vznik
česko-slovenského státu. Z českých zemí (k jejichž severovýchodním hranicím se
Rusové též přiblížili) zase v prosinci emigroval Tomáš Garrigue Masaryk. Na
hranicích se setkal s Edvardem Benešem a Milanem Rastislavem Štefánikem. Až v
souvislosti s německým protiútokem se podařilo i Rakousko-Uhersku zatlačit
ruskou armádu za Karpaty a od konce roku 1914 i na východní frontě přešla válka
na určitý čas do zákopů.

Na srbské frontě mělo zpočátku iniciativu Rakousko-Uhersko. Po neúspěchu první
ofenzívy zaútočila rakousko-uherská vojska proti Srbsku opět v září 1914 a 2.
prosince se jim podařilo dobýt Bělehrad, ale již druhého dne zahájila srbská
vojska rozhodný protiútok a útočníka vytlačila až za srbské hranice. Bilance
prvních měsíců války byla pro ústřední mocnosti nepříznivá zejména proto, že se
jim nepodařilo realizovat jejich strategické plány a musely bojovat současně na
všech frontách.

Dne 23. května 1915 vstoupila do války proti Rakousko-Uhersku (tedy proti svému
bývalému spojenci v Trojspolku) i Itálie, a tak vznikla další, italská, fronta.
Itálie tady usilovala o iniciativu, ale rakousko-uherská vojska udržela obranné
pozice v údolí řeky Soči.

Německé hlavní velení se po úspěchu východní protiofenzívy začátkem roku 1915
rozhodlo změnit strategický plán vedení války a na nátlak Hindenburga a
Ludendorffa uskutečnilo v létě 1915 rozhodující útok na východní frontě. V
součinnosti s rakousko-uherskými vojsky se podařilo německé armádě zasadit
ruským jednotkám drtivou porážku. Ruská armáda byla vytlačena z Polska, z Litvy
a z části Lotyšska a Běloruska. Úplně porazit ruská vojska se však Německu
nepodařilo. Na podzim 1915 se fronta ustálila na linii Západní Dvina (Daugava) –
Narošské jezero – Strypa (řeka protékající také haličským, dnes ukrajinským
Zborovem). V té době začali Němci tajně finančně podporovat ruské exilové
bolševické revolucionáře. Věřili, že pokud padne carský režim v Rusku, nebudou
muset s Ruskem nadále válčit, a uvolněné vojáky budou moci přesunout z východní
fronty na západ.

Ústřední mocnosti byly úspěšné i na jižní frontě. Po vstupu Bulharska do války
na jejich straně toto uskutečnilo soustředěný útok na Srbsko. Přes tuhý odpor
srbských vojáků obsadily ústřední mocnosti do konce listopadu celé Srbsko a v
lednu 1916 i Černou Horu. Balkánská fronta přestala existovat. Německo získalo
přes Rakousko-Uhersko a Bulharsko přímý kontakt s Tureckem. I díky této
strategické situaci se Dohodě nepodařil útok na dardanelskou úžinu (viz Bitva o
Gallipoli).

Na moři se operace hladinových sil koncentrovaly do evropských vod poté, co
britské Royal Navy zlikvidovalo během let 1914 a 1915 drtivou většinu německých
plavidel operujících v zámoří. Již v lednu 1915 došlo u Dogger Banku k bitvě
mezi britskými a německými bitevními křižníky, v níž byla početně slabší německá
eskadra poražena, ovšem před úplným zničením se jí podařilo vyváznout.

Velká Británie navíc brzy po vypuknutí války přistoupila k námořní blokádě. Ta
se odříznutím Německa od nepostradatelných vojenských i nevojenských dodávek
projevila velmi efektivně. Británie blokádou porušila uznávané mezinárodní
právo, dané několika mezinárodními dohodami v průběhu minulých dvou století.

Británie zaminovala mezinárodní vody, aby zabránila vstupu jakékoli lodi do
celého Atlantského oceánu, čímž zapříčinila nebezpečí i pro neutrální lodě.

Protože na porušení mezinárodního práva Velkou Británií byla minimální odezva,
Německo očekávalo stejnou odezvu na svou neomezenou ponorkovou válku, ke které
přistoupilo začátkem roku 1917.

Země Dohody i německé hlavní velení pochopily, že rozhodnutí musí přinést
západní fronta. Obě strany proto plánovaly na této frontě na rok 1916 velké
ofenzívy. Německá ofenzíva začala už v únoru a směřovala na pevnost Verdun. V
Německu počítali s tím, že Francouzi budou bránit Verdun z důvodů prestiže až do
posledního muže. Chtěli tak francouzskou armádu nechat vykrvácet a otevřít si
cestu na Paříž. Úporné boje o Verdun však rozhodnutí nepřinesly. Francouzi
ztratili 315 000 vojáků, Němci 281 000 vojáků. Ještě v průběhu bojů o Verdun
podnikla Dohoda dvě velké ofenzívy – na východě i na západě. Na západě to byla
anglofrancouzská ofenzíva na řece Sommě – nejkrvavější bitva v dějinách první
světové války. Dohromady na obou stranách v ní padlo více než 1 300 000 vojáků,
ale fronta se prakticky nepohnula z místa. V této bitvě použili Angličané 15.
září poprvé tanky.

Úspěšnější byla letní ruská Brusilovova ofenzíva. Ruská armáda postoupila místy
až o 150 km. Velký úspěch zaznamenala na jihozápadně fronty. Rusové zde získali
východní Halič a pod vedením generála Lešického na několik měsíců také prakticky
celou Bukovinu. Dne 27. srpna vyhlásilo válku po boku Dohody Rumunsko. Vstup
Rumunska do války (viz níže) však ruské protiofenzívě nepomohl. Fronta se
roztáhla do šířky a zastavila. Vojsko Rumunska proniklo hluboko do Sedmihradska
(tehdy v Uhersku), ale rakousko-německá armáda Rumuny přinutila ustoupit a
ústřední mocnosti obsadily skoro celé Rumunsko. V době dobytí Bukurešti zemřel
císař František Josef I. (21. listopadu) a na trůn nastoupil jeho prasynovec
Karel I.

Na italské frontě pokračovaly boje dalšími bitvami na Soči, tvrdě se bojovalo i
v Alpách.

Koncem května 1916 se Anglii podařilo přimět německé loďstvo k dlouho očekávané
konfrontaci hlavních sil, avšak v bitvě u Jutska se početně slabší německé
flotile podařilo vyváznout. Přestože Britové utrpěli v bitvě poněkud vyšší
ztráty, zůstalo jádro obou loďstev nedotčeno a poměr sil se nezměnil. Početní
převaha Royal Navy tak umožňovala pokračovat v námořní blokádě německého
loďstva, které po šťastném vyváznutí u Jutska již k další konfrontaci hlavních
sil nenašlo odvahu.

Začátkem roku 1917 byla vojska ústředních mocností hluboko na nepřátelském
území, neměla už však síly na rozhodný útok. Zdlouhavá válka a rostoucí izolace
neposkytovaly Německu a jeho spojencům příznivé vyhlídky. Proto se koncem roku
1916 obrátili na Dohodu s mírovým návrhem, který však Dohoda rozhodně odmítla.
Dohadování o možnosti separátního míru pokračovalo roku 1917, nevedlo však k
pozitivnímu výsledku.

Německo v úsilí překonat námořní blokádu Dohody (9. ledna) přešlo na neomezenou
ponorkovou válku (31. ledna), což mimořádně zhoršilo jeho vztahy s USA. Dohoda
dosáhla úspěchů i na mimoevropských bojištích, v Pacifiku a v Africe, kde až na
Německou východní Afriku obsadila všechny německé kolonie. Británie podnikla
úspěšné útoky proti Turecku v Palestině, obsadila Mezopotámii a vytlačila
německé a turecké síly z arabských zemí.

V bojujících zemích se objevily příznaky vyčerpanosti. V Rusku se vytvořila
revoluční situace a v Únorové revoluci padl nenáviděný carismus. V důsledku
německé ponorkové války s Dohodou vstoupily i USA 6. dubna do války proti
Německu a vyslaly do Evropy své expediční síly. Tím se vytvořila velká
materiální i lidská převaha na straně Dohody, která se však neprojevila ihned.
Naopak, vojska Dohody utrpěla obrovské ztráty při pokusu o ofenzívu (Nivellova
ofenzíva v dubnu až květnu 1917) a v říjnu spojené německo-rakousko-uherské síly
porazily italskou armádu v bitvě u Caporetta a fronta se zastavila až na řece
Piavě.

Koncem června 1917 vstoupilo do války po boku Dohody i Řecko, při jehož
severních hranicích se vytvořila nová balkánská fronta.

Únorová revoluce v Rusku zaktivizovala i národně-osvobozenecké boje Čechů a
Slováků. Začátkem roku 1917 nový ministr zahraničních věcí totálně vyčerpaného
Rakousko-Uherska Otakar Černín pochopil, že říše je na pokraji zhroucení, a
proto musí uzavřít mír. Pokusy o uzavření míru s Dohodou bez Německa skončily
bez úspěchu, jednak pro odpor Itálie (požadovala část rakousko-uherského území)
a jednak pro odpor jednotlivých národů žijících v zemi a požadujících u
dohodových států odtržení nebo zánik (v případě Čechů a Slováků)
Rakousko-Uherska.

Československý odboj v té době přešel do další fáze, vznikala česko-slovenská
zahraniční vojska, tzv. Československé legie, nejprve v roce 1917 v Rusku, potom
v prosinci 1917 ve Francii (včetně dobrovolníků z Ameriky) a v dubnu 1918 v
Itálii. Československé legie bojovaly po boku Dohody s cílem „zasloužit“ Čechům
a Slovákům vznik samostatného státu. Československé legie se vyznamenaly hlavně
v červenci 1917 u ukrajinské vesnice Zborov, kde porazily rakousko-uherskou
armádu. Po tomto úspěchu vzrostl počet československých legionářů a autorita
československého odboje. V bitvě u Bachmače porazili Němce a donutili je uzavřít
příměří.

Dne 7. listopadu 1917 proběhla v Rusku Říjnová revoluce, kterou se v chaotické
situaci dostali k moci bolševici. Nová vláda se jedním ze svých prvních dekretů
– Dekretem o míru – obrátila na všechny bojující strany s výzvou uzavřít
demokratický mír bez anexí a placení válečných náhrad. Ustřední mocnosti
kapitulaci Ruska přijaly a 22. 11. 1917 byla zahájena jednání o mírové smlouvě.
Bolševická vláda nakonec podepsala 3. března 1918 v Brestu brestlitevský mír.
Rusko se vzdalo Finska, pobaltských států, Polska a Ukrajiny, zavázalo se
zaplatit náhradu za znárodněné podniky, v nichž byl německý kapitál, celkem šest
miliard marek, odevzdat Německu 245 564 kilogramů zlata, vojenské základny na
východ od řeky Bereziny. Tím bylo i Rumunsko donuceno podepsat mír a východní
fronta přestala existovat. Všechna pozornost se soustředila na frontu západní,
kam Německo přesouvalo své divize z východu, a částečně i na italskou frontu,
kam zase přesunulo své síly Rakousko-Uhersko. Pro československý odboj měl tento
mír negativní následky, protože se objevila možnost, že nakonec Rakousko-Uhersko
a Německo vyhrají válku, a protože československé vojsko v Rusku ztrácelo svůj
význam.

8. ledna 1918 vydal americký prezident Woodrow Wilson svých 14 bodů, program
poválečného uspořádání světa.

Pokud jde o československé vojsko v Rusku, začátkem léta 1918 československá
vojska obsadila téměř celou Transsibiřskou magistrálu a dobyla všechna velká
města na Sibiři, po incidentu s maďarskými zajatci Ruska se totiž legionáři
odmítli odzbrojit, jak se dohodlo Německo s bolševiky, za což si vysloužilo
uznání dohodových mocností a jednotlivé dohodové země začaly postupně v průběhu
roku 1918 uznávat Československou národní radu a jejího předsedu profesora T.G.
Masaryka. Odtud byl již jen krůček k vzniku Československa. Cara Mikuláše II. a
jeho rodinu se jim však již zachránit ze zajetí nepodařilo, 17. července 1918,
necelý týden před příchodem legií do Jekatěrinburgu byla celá rodina vyvražděna
na přímý příkaz Rudých.

Jarní německá ofenzíva na západní frontě však přes přesun sil z Ruska neměla
úspěch, protože 8. srpna 1918 Dohoda prolomila německou obranu mezi Albertem a
Montdidierem. Potom se už od bitvy u Arden (26. září) francouzsko-britská vojska
valila na Sedan a Němci pochopili, že válku prohráli. 15. září požádalo o mír
Rakousko-Uhersko (spojenci ho odmítli), 30. září Bulharsko, o měsíc později
Turecko.

Ztroskotala i rakousko-uherská ofenzíva na Piavě, kde Italové 24. října začali
rozhodující útok a rakousko-uherští vojáci se dali na bezhlavý útěk.[zdroj?] V
následujících dnech Rakousko-Uhersko zaniklo (např. vznik Československa 28.
října), přestože rakousko-uherská vláda ještě podepsala příměří s Dohodou 3.
listopadu 1918 ve Villa Giusti u Padovy. Jednání začala 1. listopadu 1918 u
Padovy v severní Itálii mezi zmocněnci Dohody a Rakousko-Uherska o příměří. K
podpisu příměří došlo 3. listopadu v 15 hodin a platnost začínala od stejné
hodiny následujícího dne. 8. listopadu poblíž Compiègne začali se zástupci
Dohody vyjednávat Němci. 9. listopadu abdikoval Německý císař Vilém II., a
sociální demokraté vyhlásili v Berlíně republiku. 11. listopadu rakouský císař
Karel I. podepsal pod silným nátlakem prohlášení že se vzdává všech zásahů do
státních záležitostí (nikoli abdikaci). Téhož dne císař opustil i Schönbrunnský
zámek ve Vídni, tímto Rakousko-Uhersko definitivně zaniklo.

Osamocené Německo 11. listopadu 1918 podepsalo v Compiègne příměří, čímž první
světová válka skončila.

Dne 28. července 1914 vypovědělo Rakousko-Uhersko Srbsku válku, téhož dne začalo
ostřelování Bělehradu (Srbská kampaň první světové války).

Ač byla Itálie dříve spojencem Německa a Rakousko-Uherska v rámci Trojspolku
(1882), do války zprvu nevstoupila a byla neutrálním státem. 23. května 1915 se
ale přidala na stranu Dohody (za slib území na Balkáně – Istrie, Dalmácie
(Terst).

Německo zaútočilo na Francii přes Belgii, aby se vyhnulo francouzským pevnostem.

Bývalý ministr vnitra a člen Státní rady Pjotr Durnovo napsal carovi memorandum,
ve kterém prohlašuje, že „válka bude znamenat pro Rusko zkázu“. Ruská armáda na
počátku války překvapivě poměrně rychle zmobilizovala a podnikla útok na
Východní Prusko.

Bojovalo se i na moři (Německu patřily ostrovy severně od Austrálie – Karolíny,
Marshallovy ostrovy, Německá Nová Guinea atd.) – kromě ponorkové války zejména
okolo pobřeží Jižní Ameriky (1914, 1915) a při Indii a Indonésii a vzpomínaných
německých ostrovech. Marshallovy ostrovy v roce 1917 obsadili Japonci.

Němci měli dále čtyři kolonie v Africe, kterých se postupně zmocňovaly státy
Dohody (data německé kapitulace jsou v závorce): Togo (srpen 1914), Německá
jihozápadní Afrika (Namibie, červenec 1915), Kamerun (leden 1916), Německá
východní Afrika (Tanzanie, listopad 1918).

Posledním významným bojištěm byl Blízký východ. Po námořním incidentu vyvolaném
Němci Dohoda v listopadu 1914 vyhlásila válku Osmanské říši, ke kterému tehdy
ještě patřila i Mezopotámie a Palestina. Prvním velkým střetnutím mezi Dohodou a
Turky byl pokus Dohody o obsazení nebo zničení Istanbulu. Nejdříve však bylo
nutno zlikvidovat pobřežní baterie na Dardanelách, což vyústilo v Dardanelskou
expedici. Bitva o Gallipoli však skončila porážkou a evakuací spojeneckých sil.
Později v Mezopotámii postupovali směrem od Perského zálivu Angličané a 11.
března 1917 dobyli Bagdád. V Arábii známý britský archeolog a voják T. E.
Lawrence pomohl v červnu 1916 protiosmanské vzpouře, načež z Egypta Angličané
spolu s Araby v říjnu 1917 zaútočili na Palestinu a zmocnili se jí.

19. leden 1917 britská tajná služba zachytila Zimmermannův telegram, v níž
Německo navrhovalo Mexiku spojenectví proti USA, za což mělo Mexiko získat
zbraně a peníze na válku proti USA a posléze státy Arizona, Nové Mexiko a Texas,
což velmi popudilo USA a v dubnu 1917 vstoupily aktivně do války USA, válka se z
evropského konfliktu stává světovou a Amerika se stala ekonomickým vítězem
války.

První světová válka vytvořila dějinný zlom v oblasti geopolitické i vojenské,
také však v oblasti dějin každodennosti, pokud jde o celospolečenskou atmosféru,
tradiční morální hodnoty nebo kulturní zvyklosti a společenské návyky. Válka z
let 1914–1918 tak představuje jeden ze zásadních zlomů moderních dějin lidstva,
jehož důsledky pociťuje dodnes.

Konečná mírová jednání byla zahájena 18. ledna 1919 na zámku Versailles u
Paříže.

V tomto článku byl použit překlad textu z článku World war I na anglické
Wikipedii.



https://cs.wikipedia.org/wiki/Wimbledon_(tenis)

The Championships, Wimbledon[p 1], nebo pouze Wimbledon, je nejstarší a
nejslavnější tenisový turnaj na světě. Představuje třetí ze čtyř událostí
nejvyšší kategorie – Grand Slamu, každoročně hranou na přelomu června a července
v jihozápadní londýnské části Wimbledon.

Úvodní ročník se na travnatých dvorcích All England Clubu uskutečnil v roce
1877. Od sezóny 1995 je tráva stříhána na výšku 8 milimetrů a pro svou odolnost
je od roku 2001 používán 100% víceletý jílek vytrvalý. Největším z celkového
počtu 41 kurtů, z nichž 19 je určeno pro grandslam, se nazývá jednoduše
centrální dvorec. Ten má od sezóny 2009 zatahovací střechu pro případ deště v
typicky proměnlivém jihoanglickém počasí. Dešťové prodlevy se vyhly ročníkům
1931, 1976, 1977, 1993, 1995, 2009 a 2010. V roce 2006 byl zaveden systém
„jestřábího oka“ pro kontrolu dopadu míčů.

Důležitou roli ve Wimbledonu hraje tradice a historie. Šatny jsou původní
dřevěné. Areál, včetně dvorců, neobsahuje žádné reklamní plochy a tenisté musí
hrát v předepsaném oblečení, které je bílé. Preference bílého oblečení pro
tenisty byla zavedena v roce 1963 a pravidlo zcela bílého stejnokroje platí od
roku 1995. Typické je podávání jahod se šlehačkou (se spotřebou cca 28 tun na
ročník) a šampaňského. V neděli předělující první a druhý týden se tradičně
nehraje. Patronát nad grandslamem drží britská královská rodina v čele s
patronkou klubu anglickou královnou Alžbětou II. a jeho prezidentem, kterým je
od roku 1969 její bratranec vévoda z Kentu, jmenovitě Jeho královská výsost
Princ Edward. Ten spolu s chotí předává ceny vítězům. Panovnice grandslam
navštívila v letech 1957, 1962, 1977 a 2010.

Program zahrnuje soutěže mužské i ženské dvouhry, mužskou, ženskou a smíšenou
čtyřhru, soutěže juniorů, legend a vozíčkářů. Od roku 1887 získává vítěz mužské
dvouhry pozlacený stříbrný pohár, který nahradil původní trofej „Field Cup“
(1877–1883), respektive později tři roky udělovaný „Challenge Cup“ (1884–1886).
Ženská šampiónka přebírá od roku 1886 stříbrnou „mísu Venus Rosewater“ zdobenou
mytologickými výjevy.

Nejvyšší návštěva byla dosažena v roce 2014, kdy na turnaj přišlo
491 084 diváků. Každý ročník je akreditováno přes 3 200 médií. Vysílací práva na
britských ostrovech drží v letech 2011–2017 veřejnoprávní BBC.

Dějiště nejstaršího turnaje světa představuje soukromý oddíl All England Lawn
Tennis and Croquet Club založený v roce 1868 pod názvem „The All England Croquet
Club“, jenž původně sídlil ve wimbledonské ulici Worple Road. V něm se nejdříve
soutěžilo pouze v kroketu.

Roku 1874 major W. C. Wingfield požádal o patentování nové sportovní hry tenisu
pod názvem sféristika – „sphairistike“, jež navazovala na trigon. Od roku 1876
se tato hra stala součástí kroketového klubu, který se na začátku následujícího
jara přejmenoval na „The All England Croquet and Lawn Tennis Club“. S nápadem
uspořádat první tenisový turnaj přišel anglický editor sportovních listů
J. H. Walsh a vítězi klání věnoval putovní pohár „Field Cup“, nazvaný podle
novin Field a koupený za 25 guineí. Na dvorce byl kvůli tenisu položen nový
travnatý povrch. Trofej v roce 1884 nahradil na další tři sezóny „Challenge
Cup“. Tehdejší výška sítě, umístění sloupků, či vzdálenost základní čáry byly
mírně odlišné od současnosti.

Premiérový ročník Wimbledonu, prvního tenisové turnaje v historii, se uskutečnil
v rozmezí 9. až 19. července 1877 pouze v soutěži dvouhry mužů. Zúčastnilo se
jej dvacet dva hráčů, kteří zaplatili startovné jednu guineu. Šampiónem se stal
dvacetisedmiletý Spencer William Gore, absolvent střední školy v Harrow. Během
pěti dnů se odehrálo dvacet jedna zápasů. Mistrovství bylo přes víkend přerušeno
pro konání každoročního kriketového střetnutí. Plánované finále na pondělí
16. července bylo odloženo pro déšť o čtyři dny. Ve finále za čtyřicet osm minut
Gore zdolal Williama Marshalla 6–1, 6–2 a 6–4. Odnesl si výhru dvanácti guinejí
a stříbrný pohár darovaný sportovním časopisem The Field. Finále přihlíželo asi
dvě stě diváků, kteří zaplatili vstupné jeden šilink.

Od druhého ročníku až do roku 1921 byl provozován systém kvalifikačního turnaje
– tzv. All Comers' Singles, do nějž nastoupili všichni tenisté, vyjma obhájce
titulu. Ten pak sehrál s vítězem kvalifikace tzv. vyzývací finále, tedy v celém
turnaji odehrál jediný zápas. V roce 1878 Spencer Gore v boji o putovní pohár
podlehl Franku Hadowovi, který vnesl do tenisu novou techniku lobu proti hráči
stojícímu při voleji na síti. Pro první dva šampióny představoval wimbledonský
titul jediné vítězství.

Dva ročníky 1879 a 1880 ovládl anglický kněz John Hartley praktikující
celodvorcovou hru od základní čáry. Rok 1881 se zapsal do wimbledonské historie
nejkratším mužským finálem vůbec, když za 37 minut Hartley nestačil na
dvacetiletého vyzyvatele Williama Renshawa po setech 0–6, 1–6 a 1–6. Nový vítěz
uplatňoval silový a technicky náročný styl a zahájil sérii šesti titulů v řadě –
nejdelší v historii Wimbledonu, ukončenou roku 1887 Herbertem Lawfordem. Po
výhře svého dvojčete Ernesta Renshawa v roce 1888, si následující sezónu připsal
rekordní sedmý titul. Tento výkon vyrovnali až v otevřené éře tenisu dva
profesionálové: Američan Pete Sampras a Švýcar Roger Federer. Oba bratři
podpořili oblibu tenisu ve společnosti a stali se hybateli v přeměně jeho
vnímání ze společenské zábavy ve skutečný závodní sport. Daná éra bývá
označována také jako Renshaw Rush.

Od roku 1882 se klub zaměřoval výhradně na tenisové aktivity a tak bylo z jeho
názvu vypuštěno slovo „croquet“. Především sentimentální důvody vedly členy
oddílu v roce 1899 k vrácení slova, a od tohoto data celý název zní All England
Lawn Tennis and Croquet Club.

V roce 1884 došlo k premiérovému startu v soutěžích dvouhry žen a čtyřhry mužů.
Ženská a smíšená čtyřhra se pak koná od roku 1913. Systém kvalifikačního turnaje
s vyzývacím finále, který se vztahoval na mužskou a ženskou dvouhru a mužskou
čtyřhru, skončil v roce 1921 a od následující sezóny je praktikováno klasické
vyřazovací schéma.

Od poloviny 90. let 19, století začali dominovat wimbledonští rodáci Reginald a
Lawrence Dohertyovi, kteří definitivně posunuli vnímání tenisu do úrovně
závodního a stále více populárního sportu. Do hry vnesli výbušnost, novou
technickou a uměleckou složku. Během jejich účinkování na travnatých dvorcích
začal stoupat počet diváků. Reginald získal v letech 1897–1900 čtyři tituly v
řadě a Lawrence stejným způsobem v období 1902–1906 pět trofejí. Kromě toho
osmkrát triumfovali ve čtyřhře. Etapu britských vítězů završil roku 1907
Australan Norman Brookes, který se stal prvním zahraničním šampiónem.

Angličan Arthur Gore získal svůj třetí titul v roce 1909 ve věku 41 let a
182 dnů, což z něj do současnosti činí nejstaršího vítěze londýnského
grandslamu. Od tohoto ročníku pak v mužské dvouhře zvítězili pouze dva Britové,
v letech 1934–1936 Fred Perry a v roce 2013 Andy Murray. Čtyři výhry za sebou si
v období 1910–1913 připsal Novozélanďan Tony Wilding. Nejvýznamnější z nich
představoval poslední z nich, kdy do Wimbledonu ze zámoří přicestoval také
dvojnásobný vítěz US Championships Maurice McLoughlin přezdívaný „Kalifornská
kometa“ s dělovým servisem a agresivním pojetím hry. Po jasném vítězství v
kvalifikačním turnaji bez ztráty sady nastoupil do vyzývacího finále, kde
nestačil na Wildingův technicky propracovaný styl.

Premiérový ročník žen vyhrála v roce 1884 jednadvacetiletá Maud Watsonová, která
titul následující sezónu obhájila. V roce 1886 ve vyzývacím finále však podlehla
průkopnici tenisu Blanche Bingleyové, jež završila svou nadvládu šestým titulem
v roce 1900. Ještě v sezóně 1912, kdy jí bylo 48 let, došla do semifinále. Další
velkou postavou první éry byla Lottie Dodová, která si připsala debutový triumf
roku 1887 a poslední pátý pak v sezóně 1893. Do současnosti je držitelkou
ženského věkového primátu jako nejmladší vítězka, když jí při premiérové výhře
bylo pouhých 15 let a 285 dnů. Ani jedinkrát nepoznala ve Wimbledonu hořkost
porážky.

Nejlepší hráčkou předválečné etapy se stala technicky vyspělá Dorothea
Douglassová Chambersová, která zde triumfovala sedmkrát, poprvé 1903 a naposledy
1914. V roce 1927 se ve svých 47 letech probojovala do semifinále ženské
i smíšené čtyřhry. V sezónách 1905 a 1907 byla ve vyzývacím finále poražena
první zahraniční šampiónkou Američankou May Suttonovou. Ženy do příchodu
dvacátého století hrály výhradně od základní čáry. K několika výjimkám patřila
Charlotte Cooperová s pěti tituly, která praktikovala voleje s náběhem na síť.

Prvního ročníku po válečném přerušení se v roce 1919 zúčastnilo již 128 tenistů.
Odráželo to růst prestiže a zvyšující se mezinárodní zájem. Hráči přišli s
požadavkem na ukončení systému tzv. vyzývacího finále, který byl praktikován
také v Davis Cupu, a jenž neúměrně zvýhodňoval obhájce titulu. Žádost byla
vyslyšena v roce 1921 a od sezóny 1922 musí obhájce nastupovat jako všichni
další soutěžící do prvního kola. Systém nasazování tenistů se začal uplatňovat
od roku 1927.

Původní tenisový areál v ulici Worple Road s celkovou kapacitou 7 000 míst byl
již kapacitně nevyhovující, a proto anglický král Jiří V. slavnostně otevřel
roku 1922 nový asi tisíc metrů vzdálený tenisový stadión na Church Road, dějiště
konání grandslamu až do současnosti.

V meziválečném období se do historie ženské části zapsaly především dvě hráčky.
Nejdříve šestinásobná vítězka z let 1919–1923 a 1925 Francouzka Suzanne
Lenglenová, jež po technické stránce předstihla vývoj tenisu o dvě desetiletí.
První její finále se roku 1919 stalo jedním z největších zápasů celé historie
Wimbledonu. Nastoupila v něm proti sedminásobné šampiónce Dorothee Douglassové
Chambersové. Bitva skončila těsným vítězstvím Francouzky v poměru 10–8, 4–6
a 9–7, když úspěšně odvrátila dva mečboly. V roce 1920 se pak stala první
tenistkou, která triumfovala ve všech třech soutěžích – dvouhře, ženské i
smíšené čtyřhře a tento výsledek zopakovala ještě dvakrát v letech 1922 a 1925.

Na londýnské trávě nepoznala Lenglenová nikdy porážku. V roce 1924 před
semifinále odstoupila pro nemoc. V sezóně 1926 pak došlo k nedorozumění
znamenající její definitivní opuštění Wimbledonu. Hlavní rozhodčí turnaje
J. Burrow nenasadil její zápas na centrkurt, kde byla očekávána přítomnou
královnou Marií a davy fanoušků. Uražená Francouzka následně nenastoupila do
utkání třetího kola a odjela domů. Nedlouho poté přestoupila k profesionálkám.

Poté grandslam ovládla Američanka Helen Willsová Moodyová, která v letech 1927
až 1938 zaznamenala osm titulů, rekordní počet výher překonaný až v 90. letech
Martinou Navrátilovou. Na turnaji prohrála jen jeden zápas, a to při své
premiérové účasti roku 1924 ve finále s Kathleen McKaneovou Godfreeovou. Úhrnem
tak z 56 utkání 55krát zvítězila, když v nich ztratila pouze tři sety. Proti
Lenglenové nastoupila jedinkrát v kariéře, roku 1926 na turnaji v Cannes, kde jí
podlehla 3–6 a 6–8. Provozovala celodvorcový styl od základní čáry. Nevynikala
pohyblivostí, ale výjimečnou se stala její úderová přesnost, kterou si vydobyla
převahu nad soupeřkami. Pro vysokou koncentrovanost na hru a klidný dojem na
okolí získala přezdívku „Pokerová tvář“. Roku 1939 poprvé triumfovala
představitelka nového útočného stylu tzv. volej-servis Alice Marbleová.

V mužské soutěži meziválečného období se prosadili francouzští „čtyři
mušketýři“, když Jean Borotra, René Lacoste a Henri Cochet zvítězili v šesti po
sobě jdoucích ročnících 1924–1929.

Čtvrtý z mušketýrů Jacques Brugnon vyhrál čtyřikrát mužskou čtyřhru. V letech
1920 a 1921 triumfoval Američan Bill Tilden, který do Londýna přijel opět roku
1927. Cochet jej tehdy vyřadil v semifinále, přestože s Američanem prohrával
již 2–6, 4–6 a 1–5. Následně si však připsal 17 míčů bez ztráty a set otočil
na 7–5. Zbylé dva vyhrál a postoupil do finále. V něm opět na Borotru dotahoval
ztrátu 0:2 na sety. V rozhodujícím pátém dějství soupeř vedl 5–2, ale nedokázal
proměnit žádný z šesti mečbolů, čímž Cochetovi umožnil získat první ze dvou
wimbledonských titulů. Roku 1928 porazil Tildena v semifinále Lacoste a
následující sezónu pro změnu opět Cochet. Až v roce 1930 se 37letý Američan
dočkal třetího vítězství, když v boji o titul zdolal krajana Wilmera Allisona.

Roku 1931 se poprvé a dosud naposledy neodehrálo finále dvouhry a pohár připadl
devatenáctiletému Američanu Sidneymu Woodovi, jehož soupeř Frank Shields si
poranil koleno.

Pětisetové finále mezi Australanem Jackem Crawfordem a Američanem Ellsworthem
Vinesem odehrané v roce 1933 vyhodnotila odborná veřejnost jako nejlepší v
uplynulé historii grandslamu. Roku 1937 zejména díky vynikajícímu liftovanému
bekhendu triumfoval Američan Don Budge a jako první mužský tenista vyhrál
všechny tři soutěže najednou – dvouhru a mužskou i smíšenou čtyřhru. V
sezóně 1938 obhájil titul bez ztráty setu a stal se prvním hráčem historie
tenisu, který získal „čistý grandslam“. Třikrát v řadě odešel z finále poražen
Němec Gottfried von Cramm, čímž byl označen za nejlepšího tenistu, který nikdy
nezískal wimbledonskou trofej. Američan Bobby Riggs navázal na Budge roku 1939,
když také zvítězil ve všech třech soutěžích.

Nejlepší tenista prvních let po druhé světové válce Američan Jack Kramer,
praktikující styl servis-volej, získal titul v roce 1947. Vytvořil rekord v
nejmenším počtu ztracených her v konkrétním ročníku, když jich v sedmi kolech
prohrál pouze 37 a v posledním utkání proti Tomovi Brownovi zvítězil za 48 minut
6–1, 6–3 a 6–2. Po triumfu odešel z amatérského tenisu. Do konce 50. let si
připsalo wimbledonskou výhru dalších šest Američanů a jediným úspěšným obhájcem
této éry se stal Australan Lew Hoad, šampión z let 1956 a 1957. V sezóně 1952
vyhrál jako třetí tenista v historii a do současnosti poslední hráč všechny tři
soutěže Australan Frank Sedgman. Roku 1959 získal premiérový titul Jihoameričan,
konkrétně Peruánec Alex Olmedo, když v boji o titul porazil nastupující hvězdu s
technicky dobře vybaveného Roda Lavera. Tento Australan pak v 60. letech
triumfoval čtyřikrát, podruhé v roce 1962 získal jako druhý tenista historie
„čistý grandslam“. V období 1956–1971 Australané zvítězili ve třinácti ze
šestnácti ročníků. K Laverovi přidali tři tituly John Newcombe, dva Roy Emerson
a představitel výbušného silového stylu Lew Hoad a po jednom pak Ashley Cooper a
Neale Fraser.

Mezi ženami se od 50. let na rychlé trávě začaly prosazovat útočné hráčky se
stylem servis-volej. Výjimkou se stala Američanka malého vzrůstu Maureen
Connollyová, která soupeřky drtila výborným pohybem a kontraúdery od základní
čáry přecházela z defenzivy do útoku. Mezi lety 1952–1954 si připsala tři
vítězství v řadě. Druhý titul roku 1953 přispěl k tomu, že na konci sezóny
získala ve věku 18 let jako první žena historie tenisu „čistý grandslam“. Její
tenisovou kariéru však předčasně ukončil pád z koně, při němž utrpěla zlomeninu,
která znamenala konec aktivní kariéry.

První černoškou vítězkou se stala Američanka Althea Gibsonová, která triumfovala
v letech 1957 a 1958. Až Brazilka Maria Buenová v roce 1959 přerušila sérii
čtrnácti titulů amerických hráček v řadě. Od roku 1963 ovládly dvorce All
England Clubu dvě velké postavy světového tenisu praktikující útočnou hru –
Australanka Margaret Courtová se třemi singlovými tituly z celkových deseti
wimbledonských a Američanka Billie Jean Kingová, která vyhrála šestkrát dvouhru
a celkem s dvaceti tituly se stala nejúspěšnější hráčkou Wimbledonu, když
překonala Elizabeth Ryanovou. Tato americká tenistka dosáhla na dvanáct výher v
ženské a na sedm ve smíšené čtyřhře. Courtová v roce 1970 zaznamenala jako druhá
tenistka „čistý grandslam“, když zvítězila na všech čtyřech událostech velké
čtyřky.

Po French Open 1968 se Wimbledon stal historicky druhým otevřeným turnajem velké
čtyřky. Australian Open umožnil přístup profesionálům až následující sezónu
1969.

Prvním wimbledonským vítězem turnaje, do něhož měli přístup amatéři i
profesionálé, se mezi muži stal Rod Laver, který v sezóně 1963 přestoupil k
profesionálům a nemohl se tak předchozích ročníků účastnit. Mezi ženami pak
vyhrála Američanka Billie Jean Kingová, pro niž titul představoval třetí triumf
v řadě. Laver svou dominanci potvrdil roku 1969, kdy si jako jediný tenista
historie připsal druhý „čistý grandslam“ kariéry. Jeho největším soupeřem na
okruhu byl krajan Ken Rosewall, jemuž se přes čtyři finálové účasti nikdy
nepodařilo zvednout wimbledonský pohár nad hlavu. Po Němci von Crammovi tak
převzal označení nejlepšího tenisty, který v Londýně ani jednou nevyhrál. V roce
1969 si titul připsala Britka Ann Haydonová-Jonesová. Do roku 1970 musel vítěz
sady dosáhnout rozdílu dvou gamů. V roce 1971 byl zaveden standardní tiebreak, v
němž byl hráč nucen získat alespoň sedm míčů při minimálním dvoubodovém rozdílu.
V sezónách 1971–1978 byla zkrácená hra uplatňována až za stavu 8–8 na gamy. Od
roku 1979 se koná při poměru her 6–6. Tiebreak není hrán v rozhodujícím setu.

V roce 1973 došlo ke stávce 81 hráčů nově vzniklé organizace ATP v souvislosti s
„Piličovou aférou“. V soutěži byli nahrazeni náhradníky a šťastnými poraženými.
Turnaj ovládl Čechoslovák Jan Kodeš po finálové výhře nad nejlepším tenistou
sovětské éry Alexem Metrevelim a stal se tak jediným šampiónem z Východního
bloku. Návštěvnost grandslamu i přes absenci nejlepších dosáhla druhé nejvyšší
míry v historii. V roce 1974 následoval premiérový titul Američana Jimmyho
Connorse, jenž ve čtvrtfinále porazil obhájce titulu Kodeše. Ve finále zdolal
již 40letého Rosewalla a stal prvním vítězem plně praktikujícím obouručný
bekhend. Druhou výhru pak přidal za osm let po pětisetové bitvě s krajanem
Johnem McEnroem. Oba Američané byli leváci. Před nimi titul získali pouze čtyři
levorucí hráči – Norman Brookes, Jaroslav Drobný, Neale Fraser a Rod Laver.

Roku 1975 Connors nestačil na prvního černošského vítěze, krajana Arthura Ashe.
Následných pět ročníků 1976–1980 ovládl mladý Švéd Björn Borg, který vyhrál
poprvé ve 20 letech a zapsal se dějin Wimbledonu jako jeden z nejlepších hráčů.
Roku 1977 projevil talent americký dorostenec John McEnroe, který se z
kvalifikace probojoval až do semifinále, v němž nestačil na Connorse. V boji o
titul pak na sebe narazily dvě největší osobnosti tohoto období – Borg a
Connors. Přes agresivní nátlakovou hru Američana triumfovala švédská trpělivost
a přesně umisťované míče, když Seveřan zaznamenal menší počet nevynucených chyb.
Borgova neporazitelnost ve 41 utkáních skončila až v sezóně 1981, když ve finále
nestačil na bouřliváka McEnroea, který mu oplatil předchozí finálovou porážku. V
letech 1983 a 1984 získal americký hráč další dva tituly.

V roce 1974 vyhrála první ze tří titulů 19letá Američanka Chris Evertová s
celodvorcovým stylem, která herním pojetím připomínala Courtovou. Billie Jean
Kingová roku 1975 oznámila, že se jedná o její poslední start ve dvouhře a
čtrnáct let po prvním titulu v ženské čtyřhře má v úmyslu zakončit londýnskou
účast opět titulem z dvouhry, což se také stalo. Ve finále smetla Evonne
Goolagongovou po setech 6–0 a 6–1. Nejednalo se však o poslední ročník s její
účastí, když se následně ještě čtyřikrát probojovala do čtvrtfinále a dvakrát do
semifinále. Při stém výročí grandslamu v roce 1977 překvapivě zvítězila dosud
poslední Britka Virginia Wadeová po finálové výhře nad Nizozemkou Betty
Stöveovou. Stříbrnou mísu jí předala anglická panovnice Alžběta II., která na
Wimbledon zavítavala opět až v roce 2010.

V letech 1977 a 1978 triumfovala původně československá tenistka Martina
Navrátilová, která již startovala za Spojené státy. Zahájila tak rekordní sérii
devíti singlových výher.

Devět let od svého debutového titulu si roku 1980 překvapivě připsala druhé
vítězství Australanka Evonne Goolagongová-Cawleyová, která předtím třikrát
odešla poražena z boje o titul. V letech 1982–1987 získala dalších šest trofejí
Navrátilová, na jejíž raketě třikrát ve finále skončila Chris Evertová. V
sezónách 1988 a 1989 již sama odešla z finále poražena poté, co nestačila na
nastupující německou tenisovou hvězdu Steffi Grafovou. Němka získala celkem sedm
wimbledonských titulů a patří ji historicky třetí místo za Navrátilovou a Helen
Willsové Moodyové. V roce 1988 Grafová navíc zkompletovala jako jediná tenistka
historie tzv. Golden Slam, když vedle čtyř Grand Slamů triumfovala i na Letních
olympijských hrách v Soulu.

V sezóně 1990 Navrátilová završila rekordní sérii ziskem deváté mísy Venus
Rosewater. Jubilejní desátý titul se jí nepodařilo již vyhrát. Nejblíže k němu
byla roku 1994, kdy ve finále podlehla jediné španělské wimbledonské šampiónce v
historii Conchitě Martínezové. Vedle devíti titulů ve dvouhře Navrátilová
získala sedm výher v ženské a čtyři ve smíšené čtyřhře. Tím spoludrží rekord
20 wimbledonských triumfů s Billie Jean Kingovou.

V roce 1985 vyhrál mužskou dvouhru německý junior Boris Becker a ve věku 17 let
a 227 dnů se stal nejmladším vítězem historie turnaje. V následujícím ročníku
1986 titul obhájil poté, co ve finále přehrál Čecha Ivana Lendla a třetí trofej
si připsal v roce 1989 nad Švédem Stefanem Edbergem, se kterým se opakovaně
střetl v boji o titul. Seveřan zvítězil dvakrát v letech 1988 a 1990.

První hráč světa Ivan Lendl vyhrál na okruhu zbylé tři grandslamy. Ve Wimbledonu
navázal na tradici Kena Rosewalla, když jako nejlepší hráč na londýnské trávě
nikdy nezvítězil. Roku 1992 si jediný titul připsal výstřední Američan Andre
Agassi, který v semifinále přešel přes Johna McEnroea, startujícího v All
England Clubu naposledy, a ve finále si poradil s Chorvatem Goranem
Ivaniševićem. Agassi dva ročníky turnaje vynechal poté, co mu pořadatelé
nepovolili obléknout džínové kraťasy.

Od roku 1993 nastoupil na wimbledonský trůn Američan Pete Sampras, který se
zapsal do historie rekordními sedmi tituly, když do roku 2000 jeho sérii výher
přerušil pouze Nizozemec Richard Krajicek v sezóně 1996. Sedm výher nasbíral v
19. století také William Renshaw, který ovšem od druhého titulu odehrál vždy jen
jediný zápas v konkrétním ročníku díky tzv. vyzývacímu finále. Konkurence
tehdejších hráčů byla nepoměrně nižší. K Samprasovu výkonu tak bylo možné
přirovnat pouze pět titulů Borga.

Po třech prohraných finále z let 1992, 1994 a 1998 se titulu také dočkal Goran
Ivanišević praktikující dělové podání a volejovou hru na síti. V roce 2001 od
pořadatelů obdržel divokou kartu. V boji o titul přehrál v pětisetovém klání
Australana Patricka Raftera a stal se jediným wimbledonským vítězem, který
nastoupil na divokou kartu. Po Cashově vítězství v roce 1987 se dalším
Australanem, jenž zdvihl pohár nad hlavu, stal Lleyton Hewitt, když vyhrál
ročník 2002. Od sezóny 2003 pak začala nadvláda Švýcara Rogera Federera, který
zopakoval Borgův výkon pěti titulů v řadě. Po prohraném finále se španělským
hráčem Rafaelem Nadalem v roce 2008, se opět vrátil na wimbledonský trůn v
sezóně 2009 poté, co ve třetí finálové bitvě hrané na pět setů v řadě, porazil
Andyho Roddicka. V roce 2010 sehráli v úvodním kole nejdelší tenisové utkání
historie John Isner a Nicolas Mahut. Po 11 hodinách a 5 minutách vyhrál Isner
výsledkem 6–4, 3–6, 67–7, 7–63 a 70–68. V roce 2012 Federer dosáhl na sedmý
titul, když ve finále přehrál Brita Andy Murrayho a vyrovnal tak Samprasův
rekord.

Výraznými postavami mužské čtyřhry se v 90. letech stali Australané Todd
Woodbridge a Mark Woodforde, kteří společně triumfovali v šesti ročnících, z
toho pětkrát v řadě. Woodbridge navíc v letech 2002, 2003 a 2004 přidal další
tři výhry se Švédem Jonasem Björkmanem.

V ženské dvouhře nastolily od roku 2000 dominanci americké sestry Venus a Serena
Williamsovy, když si první z nich připsala pět a druhá šest vítězství v ženské
dvouhře. Čtyřikrát se také obě tenistky potkaly ve finále s bilancí výher 3–1 ve
prospěch Sereny. Kromě toho sestry pětkrát triumfovaly v ženské čtyřhře a Serena
získala i jeden titul ve smíšené čtyřhře. Jejich převahu na londýnské trávě
dokázaly v první dekádě nového milénia přerušit pouze 17letá ruská juniorka
Maria Šarapovová roku 2004 a v sezóně 2006 pak dobře fyzicky disponovaná
Francouzka Amélie Mauresmová s agresivním herním stylem.

V roce 2014 se Češka Petra Kvitová stala osmou hráčkou otevřené éry, která
vyhrála turnaj více než jednou. V historicky pátém nejkratším finále
wimbledonské dvouhry zdolala za 55 minut Kanaďanku Eugenii Bouchardovou. První
výhru zaznamenala v sezóně 2011. Šestou trofej vyhrála Serena Williamsová v roce
2015 po závěrečném klání nad Španělkou Garbiñe Muguruzaovou. Podruhé v kariéře
tak zkompletovala nekalendářní grandslam. Dne 1. července 2015 padl wimbledonský
teplotní rekord, když rtuťový sloupec vystoupal na hodnotu 35,7 °C, čímž bylo
překonano stávající maximum 34,6 °C z 26. června 1976. Sedmý titul mladší ze
sester Williamsových přidala v roce 2016, kdy se ve věku 34 let a 288 dní stala
nejstarší šampionkou Grand Slamu otevřené éry. Dvacátým druhým grandslamovým
vavřínem vyrovnala rekord open éry Němky Steffi Grafové. Premiéru v daném
ročníku měly soutěže mužské i ženské dvouhry vozíčkářů a pro časový skluz byly
poprvé hrány zápasy prvního a druhého kola mužské čtyřhry jen na dva vítězné
sety namísto obvyklých tří.

Celkový rozpočet Wimbledonu 2016 byl proti předešlému ročníku navýšen o více než
milion liber (o 5 %) a dosáhl částky 28 100 000 liber. Vítězové dvouher si
připsali 2 000 000 liber, což představovalo meziroční nárůst o 120 tisíc liber.

Tabulka uvádí zisk bodů do žebříčku ATP a WTA v závislosti na kole turnaje, ve
kterém tenista vypadl.

Čech Jaroslav Drobný, který se stal v roce 1949 egyptským občanem, si finále
dvouhry zahrál již jako Egypťan v letech 1949 a 1952. V prvním případě odešel
poražen Schroederem, ve druhém pak nestačil na Sedgmana. Titul získal roku 1954,
když do té doby nejdelším finále historie turnaje, zdolal za 2 hodiny a 35 minut
dvacetiletého Rosewalla.

V roce 1973, kdy turnaj bojkotovalo 81 tenistů ATP, vyhrál dvouhru Jan Kodeš. V
semifinále svedl vyrovnanou bitvu s Britem Taylorem. V páté rozhodující sadě za
stavu 5:4 pro Taylora bylo utkání přerušeno pro déšť. Po hodinové pauze český
tenista získal tři gamy v řadě a postoupil do finále. V něm porazil sovětského
hráče Metreveliho. V letech 1986 a 1987 se do boje o titul probojoval Ivan
Lendl, ale v prvním případě jej zdolal Becker a ve druhém Cash. V roce 2010 pak
finálový zápas odehrál Tomáš Berdych, jenž podlehl Nadalovi

Největším překvapením ženské dvouhry 1962 byla finálová účast Věry
Pužejové-Sukové, když v semifinále přešla přes Brazilku Buenovou. Den před
posledním utkáním si na hotelovém schodišti zranila kotník a v utkání byla tímto
poraněním limitována. Susmanová ji porazila 6–4 a 6–4. V letech 1978 a 1979
triumfovala Martina Navrátilová. Po získání amerického občanství v roce 1981 si
připsala dalších sedm titulů, což je absolutní rekordní počet v soutěžích
dvouher. Roku 1981 v semifinále podlehla Haně Mandlíkové, která pak ve finále
nestačila na Evertovou. Roku 1986 Mandlíková v boji o titul naopak Navrátilové
podlehla. Třikrát si finále zahrála Jana Novotná. V roce 1998 vyhrála nad
Tauziatovou. K zisku titulu měla blízko již v roce 1993, kdy v rozhodující sadě
utkání s Grafovou vedla 4–1 a 40:30. Za tohoto stavu zahrála dvojchybu a
následně game ztratila. Němka set otočila a vyhrála 6–4. V roce 2011 dvouhru
vyhrála Petra Kvitová. Druhou trofej přidala o tři roky později, když ve finále
ročníku 2014 deklasovala za 55 minut Kanaďanku Eugenii Bouchardovou poměrem 6–3
a 6–0.

V ženské čtyřhře triumfoval jediný český pár Jana Novotná a Helena Suková, a to
vletech 1989 a 1990. V ostatních ročnících získaly české hráčky výhry ve spojení
s cizinkami – Navrátilová s Evertovou (1976), Suková s Kohdeovou-Kilschovou
(1987), Novotná se Sanchezovou Vicariovou (1995), Suková s Hingisovou (1996),
dvě hráčky prostějovského klubu Novotná s Hingisovou (1998) a Peschkeová se
Srebotnikovou (2011).

Ve smíšené čtyřhře vyhrál v letech 1996 a 1997 sourozenecký pár Cyril Suk a
Helena Suková. Další vítězní Češi nastoupili s cizinci – Novotná s Pughem
(1989), Suk s Neilandovou (1992), Suková s Woodbridgem (1994), Friedl s
Hantuchovou (2001) a Benešová s Melzerem (2011).

V tomto článku byl použit překlad textu z článku The Championships, Wimbledon na
anglické Wikipedii.



https://cs.wikipedia.org/wiki/Radoslav_Brzobohat%C3%BD

Radoslav Brzobohatý (13. září 1932 Vrútky – 12. září 2012 Praha) byl český herec
a divadelní podnikatel, známý z filmů Atentát, Všichni dobří rodáci, Sněženky a
machři, Ucho, Pěnička a paraplíčko a z dalších. Objevil se také v seriálech
30 případů majora Zemana, F. L. Věk nebo Ulice a také v pohádce Princ a
Večernice, kde hrál zlého čaroděje Mrakomora.

Dětství prožil v Jarcové na Valašsku, kde se po válce usídlila jeho rodina. Po
vyloučení z gymnázia ve Valašském Meziříčí se vyučil mechanikem pletařských
strojů v Krnově. V roce 1954 vystudoval DAMU, působil v oblastních divadlech,
mimo jiné v Příbrami, Mostě, Olomouci. V roce 1962 přichází do Prahy, kde
nastupuje do angažmá v Divadle S. K. Neumanna v Libni. Od roku 1967 byl členem
Divadla na Vinohradech, kde strávil více jak 30 let. Z vinohradského divadla
odešel až v roce 2000 po delším období, kdy nebyl obsazován do velkých rolí. S
divadlem chtěl údajně skončit, jeho žena mu to však rozmluvila. Zkusil to tedy v
Karlínském hudebním divadle, kde exceloval v roli Řeka Zorby. V roce 2004 pak
spolu s manželkou založili Divadlo Radka Brzobohatého, na jehož prknech se
například ve hře Dva na smetišti sešel se synem Ondřejem Brzobohatým. Radoslav
Brzobohatý trpěl kardiovaskulárními problémy, zemřel 12. září 2012 v Praze v
IKEM na prasklé aneurysma břišní aorty, pouhý den před svými 80. narozeninami.
Celý život náruživě kouřil, sám říkával, že s tímto zlozvykem nemůže nic udělat.
Den po jeho smrti, při příležitosti nedožitého jubilea, mu byla věnována
premiéra filmu Ve stínu, ačkoliv ve filmu nehraje.

Jeho první ženou byla herečka Jarmila Kolářová, se kterou měl dceru Radanu a od
ní vnuka Josefa. Jeho druhou ženou byla Jiřina Bohdalová, svazek však po
dvanácti letech skončil rozvodem. S Hanou Gregorovou žil od roku 1981. Jeho žena
přivedla do manželství svoji dceru Rolu, narodil se jim syn Ondřej Brzobohatý.



https://cs.wikipedia.org/wiki/Anglick%C3%BD_pacient

Anglický pacient (v originále The English Patient) je historické romantické
drama, na kterém spolupracovala USA a Spojené království. Film režíroval Anthony
Minghella a hlavními herci jsou Ralph Fiennes , Juliette Binoche, Willem Dafoe,
Kristin Scott Thomas a Naveen Andrews. Film měl premiéru v USA 15. listopadu
1996. Film získal celkově devět Oscarů - nejlepší film, režie, herečka ve
vedlejší roli, kamera, výprava, kostýmy, střih, hudba a zvuk.

"Každou noc si odřezávám srdce, ale ráno ho mám zase na místě." Velkolepé
adaptaci románu Michaela Ondaatjeho, za který spisovatel získal prestižní Booker
Prize, patřil večer s předáváním Oscarů, neboť v nejpřesvědčivějším vítězství od
filmu Poslední císař v roce 1987 získala celkem devět sošek. Bylo to obzvlášť
pozoruhodné u filmu, na nímž scenárista a režisér během přípravy téměř zoufal.
"Opojený" poetickou knihou strávil přes tři roky neustálým přepisováním, přičemž
značně rozšířil k nezdaru odsouzený milostný vztah v jádru příběhu. Nezávislý
producent Saul Zaentz (Přelet nad kukaččím hnízdem (1975), Amadeus (1984))
původně našel finanční podporu ve studiu 20th Century Fox, ale neshody,
například kolem obsazení Kristin Scott Thomasové místo nějaké americké herečky,
vyvrcholily tím, že studio ze spolupráce odstoupilo. Produkce se přerušila,
dokud s dalšími financemi nepřišel Miramax Films.

Vážně popálený a znetvořený pilot je nalezen koncem druhé světové války v
troskách svého dvojplošníku v Severní Africe. Zjevně trpí ztrátou paměti, nedaří
se ho identifikovat, ale provděpodobně jde o Angličana. Umírá v péči zdravotní
sestry Hany, francouzské Kanaďanky. Společně se uchýlí do zpuštošeného italského
kláštera, kde se k nim připojí Kanaďan a dva odborníci na zneškodňování bomb.
Dochází k intimnímu zkoumání paměti, ztrát a uzdravování. Záhadný pacient - z
něhož se vyklube maďarský hrabě Laszlo Almásy - si postupně vybavuje svou
minulost v Toskánsku, Káhiře a na Sahaře mezi koncem třicátých let a rokem 1945.
Almásyho láska k vdané Katharine Cliftonové končí tragickými důsledky.

Film obsahuje dva základní prvky, aby strhnul diváka. Příběh je spletitý, ale
klasicky, vášnivě romantický. A produkce je pečlivě umělecká, opakovaně
přirovnávaná ke stylu Davida Leana, od snových leteckých záběrů a dramatických
písečných bouří po smyslné milostné scény a okouzlující efekty: jeskynní
nástěnné malby zkoumané ve světle baterky, kostelní fresky osvětlené plamenem.
Velkolepý rozměr Anglického pacienta, jeho majestátnost na velkém plátně a cit
pro váhu příběhu si zasluhují uznání jako obrovský umělecký i technický úspěch.



https://cs.wikipedia.org/wiki/Northrop_Grumman_RQ-4_Global_Hawk

Northrop Grumman RQ-4 Global Hawk je vojenský bezpilotní letoun operující za
každého počasí během dne i noci. Global Hawk je zařazen do amerického letectva a
plní podobnou roli jako Lockheed U-2. Téměř v reálném čase dokáže poskytovat
snímky rozsáhlých zeměpisných oblastí ve vysokém rozlišení. Během průzkumné mise
dokáže zmapovat 100 000 km² terénu denně.

Byl vyvinut společností Ryan Aeronautical, která je nyní součástí firmy Northrop
Grumman. Informace poskytované letadly Global Hawk umožňují lepší zaměření
pozemních cílů a větší ochranu vlastních jednotek působících v dané oblasti.

Původ Global Hawk sahá do roku 1995, kdy byl agenturou DARPA iniciován program
výškového bezpilotního letounu s velkou výdrží. Global Hawk vzlétl poprvé 28.
února 1998 na základně Edwards v Kalifornii. Náklady na výzkum a vývoj RQ-4 se
vyšplhaly na 3,78 miliardy amerických dolarů, čímž se stal nejdražším dodnes
vyvinutým bezpilotním prostředkem.

Ve spodní části trupu za šachtou přední podvozkové nohy se nachází radar
MP-RTIP, pracující v pásmu X ve dvou režimech - v režimu s vysokou rozlišovací
schopností SAR (Synthetic Aperture Radar) nebo v režimu indikace pohyblivých
cílů MTI (Moving Target Indication).

Pro zlepšení schopnosti přežití je Global Hawk vybaven obranným systémem, který
se skládá z laserového výstražného přijímače, radarového varovného přijímače a
rušícího systému. K oklamání nepřátelské protiletecké obrany slouží vlečená
návnada ALE-50, která působí jako přednostní cíl, lákající nepřátelské rakety
pryč od letadla.

Pohonnou jednotku tvoří dvouproudový motor Rolls-Royce F137-RR-100 s maximálním
tahem 34 kN. Je umístěn v horní zadní části trupu mezi dvěma ocasními plochami
ve tvaru písmene "V".

Krátce po teroristických útocích z 11. září 2001 byly letouny Global Hawk
nasazeny v zámoří. Od listopadu 2001 se tyto bezpilotní prostředky zapojily do
operace Trvalá svoboda. Letadla Global Hawk byla vyslána na 60 průzkumných misí,
v rámci kterých nalétala 1 200 hodin a poskytla v reálném čase 17 000 snímků.

V květnu 2014 byl americký Global Hawk spolu s letadlem MC-13 zapojen do pátrání
po unesených školačkách v Nigérii.

V říjnu 2014 začala operace Bytostné odhodlání, do které se zapojily také
bezpilotní letouny Global Hawk. Ty pomáhají identifikovat přátelské i
nepřátelské síly, sledují přesuny nepřítele a všechny zjištěné informace
poskytují pozemnímu řídícímu středisku.

V tomto článku byl použit překlad textu z článku Northrop Grumman RQ-4 Global
Hawk na slovenské Wikipedii.



https://cs.wikipedia.org/wiki/Bitva_o_Normandii

Bitva o Normandii zahrnuje vylodění v Normandii a následnou bitvu o tuto část
Francie. Při vylodění spojenecké síly prolomily Hitlerův Atlantický val a znovu
otevřely v severní Francii západní frontu. Na průběhu bitvy se projevilo několik
faktorů — výhoda naprostého překvapení na straně Spojenců, jejich zdrcující
převaha ve všech druzích zbraní, výborná příprava (vyvinuli velké množství
zbrusu nových vyloďovacích technik), dobře organizovaná činnost francouzského
odboje, v neposlední řadě i vážné nedostatky Atlantického valu, nízká kvalita
jednotek, které ho měly bránit, a absolutní nepřítomnost Luftwaffe nad
vyloďovacími plážemi a La Manche v první fázi vyloďovací operace.

I v dalších dnech si však Spojenci udržovali absolutní převahu na moři a
výraznou (a místy i absolutní) převahu ve vzduchu. Spolu s Hitlerovou
nerozhodností, který ještě několik dnů po dni D považoval akci za předstíranou
(díky úspěšné spojenecké dezinformační kampani si stále myslel, že invaze bude
provedena na Pas-de-Calais [pɑ də kalɛ] IPA) a nedovolil nasadit proti Spojencům
své nejsilnější jednotky, zcela vyloučilo úspěšné zničení spojeneckého
předmostí. K Hitlerově porážce také napomohlo vysazení desetitisíců spojeneckých
parašutistů po celé Normandii. Mezi nejznámější výsadkářské boje patří bitva
o St. Mere Église, bitva o Pegasus Bridge a ještě několik dalších vesnic.

Původní termín vybraný pro vylodění byl stanoven na 5. června. Generál
Eisenhower však přidal k vyloďovacímu vojsku další tři divize, čímž vznikl
nedostatek plavidel a plánované datum vylodění bylo posunuto o celý měsíc.
Začátkem června se ale znatelně zhoršilo počasí, což nutilo k posunutí termínu
zejména kvůli vysokým vlnám a vlnobití na vyloďovacích plážích a nemožnosti
v takových podmínkách nasadit parašutisty a letectvo. Zásadní posunutí data
vylodění na červenec by ale znamenalo hrozbu, že se dříve nebo později informace
o přípravě útoku dostanou do rukou nepříteli a místo vylodění bude prozrazeno,
čímž by došlo ke ztrátě momentu překvapení. Vzhledem k rozsahu operace na území
Spojeného království byli vojáci rozmístěni v mnoha táborech, kde čekali na
nalodění a reálně hrozilo nebezpečí prozrazení. Vylodění bylo naplánováno na
dobu úplňku také kvůli letectvu a hlavně kvůli vysokému přílivu.

Na operační poradě u vrchního velitele Spojeneckých expedičních sil Dwighta D.
Eisenhowera dne 5. června se řešila otázka, zda se vojáci vrátí zpět do svých
táborů a nebo bude již započatá operace pokračovat. I přes nepříznivé hlášení
hlavního meteorologa (James Stagg) z Eisenhowerova štábu, jemuž velel generál
Walter Bedell Smith, někteří polní velitelé (např. Bernard Law Montgomery)
navrhovali, aby se v invazi pokračovalo i přes špatné meteorologické podmínky.
Nahrávalo jim také to, že Němci na druhé straně kanálu nepředpokládali, že se
Spojenci pustí do invaze v takto nepříznivém počasí, a tak si část velitelů
německé armády vzala volno a odjela ke svým rodinám nebo na dovolené. Nakonec
byla operace odložena pouze o 24 hodin na 6. června.

Britská Special Operations Executive vytvořila plán zapojení francouzského
odboje do vylodění. Zadala rozkazy týkající se rozsáhlých sabotáží železnic,
komunikačních center, spojovacích drátů či elektrických rozvoden, což mělo
paralyzovat schopnost Němců se v oblasti výsadku dorozumívat a pohybovat. Signál
ke všeobecnému útoku sabotérů byl vyslán prostřednictvím pravidelného vysílání
BBC z Londýna. I když byla tato zpráva správně vyhodnocena jako začátek invaze
Josefem Götzem z německé rozvědky, odpovědný nadřízený nebral na zprávu ohled,
jelikož Josef Götz varoval před invazí již měsíc předtím. Tehdejší varování bylo
také oprávněné, ale operace byla kvůli špatnému počasí odvolána.

Plán Spojenců počítal s tím, že se jim podaří vybudovat bezpečné předmostí, ze
kterého by mohli podniknout další mohutný útok, což by zajistilo vylodění hlavní
části invazních sil. K tomuto účelu bylo potřeba zajistit vyloďovací pláže a
znemožnit odražení invaze zpět do moře (což by znamenalo hlavně zastavení
vyloďování). Předpokládalo se, že Němci do oblasti vylodění začnou brzy stahovat
posily, a to i v době, kdy budou ještě vojáci bojovat na plážích. Aby se
zamezilo snadnému přesunu německých záloh, bylo rozhodnuto, že do týlu
Atlantického valu budou vysláni parašutisté, kteří obsadí strategická místa, a
znemožní tak nepříteli stahovat zálohy a seskupit síly proti invazním vojskům.

Ve večerních hodinách začali nad oblastí Normandie seskakovat spojenečtí
parašutisté ze 101. a 82. výsadkové divize americké armády a britského
výsadkového sboru, celkem 13000 výsadkářů, kteří měli za úkol obsadit
strategické křižovatky, mosty a vesnice. Cíly jejich seskoku před rozbřeskem
bylo: zabezpečit čtyři východy z pláží před námořním výsadkem. To bylo nesmírně
důležité, neboť tyto čtyři cesty na náspech byly jedinými trasami přes zatopené
území, které pokrývalo západní část sektoru Utah. Jihozápadně potom dobýt a
zabezpečit dva mosty a jedno zdymadlo přes řeku Douve a zničit velký železniční
a silniční most přes tutéž řeku. Tyto cíle byly uloženy jednotkám 101. divize.
Západně od 101. divize měla 82. divize zajistit západní břeh řeky Merderet a
držet předmostí, zničit dva mosty a dobýt město Ste. Mere-Eglise. První
transportní letouny s výsadkovými jednotkami odstartovaly 5. června ve 22.15
z letišť v jižní Anglii. Výsadky 101. ani 82. divize neprobíhaly podle plánu.
Noční výsadky často bez navigačních prostředků způsobily, že obě divize byly
rozptýlené a utrpěly při výsadku ztráty. Přestože místa shozu i jednotky byly
promíchané, cíle byly nalezeny, dobyty a drženy. Jednotky 101. divize
zabezpečily čtyři východy z pláže Utah v den D ve 13.00. U severních východů (3
a 4) se parašutisté spojili s vojáky 4. pěší divize postupujícími z pláží do
vnitrozemí. Útok 82. divize na Ste. Mere-Eglise uskutečnilo asi 360 vojáků 505.
jednotky výsadkové pěchoty. S využitím rychlosti, překvapení a noční tmy
pronikli do města v 4.30, přerušili komunikace s Cherbourgem a hnízda německého
odporu zlikvidovali. V 9.30 bylo první osvobozené město ve Francii pod kontrolou
Američanů, i když se ve 12.00 začal od jihu rozvíjet německý protiútok. Na mnoha
místech sektoru 82. divize byla situace zmatená. Řada jednotek byla vysazena do
bažinaté oblasti podél řeky Merderet, kde mnoho vojáků utonulo. Na východním
břehu probíhaly boje o předmostí u la Fiere a u Chef du Pont, ale rozptýlené
skupiny vojáků shozených západně od řeky zůstaly izolované až do dne D+4,
přičemž jejich cíle na řece Douve byly nedosažitelné. Ke konci dne D 82. divize
stále nenavázala žádný kontakt s jednotkami z pláží. Část výsadku byla provedena
na kluzácích.

Krycí jméno: Operace Overlord, pláže situované severním směrem k Britským
ostrovům, na kterých se Spojenci vylodili, dostaly krycí jména, znějící (od
západu k východu): Utah, Omaha, Gold, Juno a Sword. První dvě pláže tvořily
sektor americké 1. armády, zbývající tři patřily do britského sektoru 2. armády
(Juno byla kanadská).

Největší boje probíhaly na pláži s krycím jménem Omaha v operačním pásmu 1.
americké armády generálporučíka Omara Bradleyho, kde byly velmi strmé břehy a
pláž byla velmi dobře kryta křížovou palbou z mnoha kulometů a děl. I přes
značné ztráty a počáteční chaos ve velení invazních vojsk byla i tato pláž večer
6. června zajištěna a dobyta.

Samotné vylodění bylo úspěšné, ale nyní bylo nutné prorazit z Normandie,
osvobodit Bretaň a následně postupovat do vnitrozemí, směrem k Paříži. Aby toho
Spojenci dosáhli, rozhodl se generál Eisenhower rozdělit Normandii do dvou
sektorů: britského a kanadského na východě a amerického na západě. Šlo o to, aby
Britové a Kanaďané na východě vázali německé tankové divize, které se
přemisťovaly z Pas-de-Calais, zatímco Američané na západě obsadí poloostrov
Cotentin s přístavním městem Cherbourg a prorazí do Bretaně. Dalším důležitým
strategickým cílem se stalo město Caen v britském sektoru. Jako největší
Normandské město bylo Caen důležitou strategickou křižovatkou v oblasti. Němci
však ve městě a jeho okolí drželi až osm pancéřových divizí a sedm pěších
divizí, a tak se stalo, že i když mělo být Caen dobyto už 6. června, protáhly se
boje o město na dlouhé dva měsíce. Američané však nyní měli volné ruce a mohli
se pokusit o průlom z Normandie.

Boje probíhaly v obou sektorech velmi tvrdě. Všechny britské pokusy dobýt Caen
ztroskotaly a Cherbourg padl do amerických rukou až 27. června. Na konci června
bylo již v Normandii přes 875 000 spojeneckých vojáků, mnozí velitelé se však
obávali, že se plánovaná operace nerozvíjí dostatečně rychle. Na počátku
července byly invazní jednotky jen 24 km od pobřeží, což v praxi znamenalo, že
dobyli pouze pětinu plánovaného území. Během druhého červencového týdne se
zdálo, že došlo k patové situaci, ale polní maršál Montgomery jako jediný
z velitelů neztrácel optimismus. Dne 10. července vydal „Monty“ rozkaz k průlomu
z Normandie. Jednalo se o Operaci Cobra v americkém sektoru a operaci Goodwood
v britském sektoru. Operace Goodwood začala 18. července. Britové však narazili
na neobyčejně silný odpor u hřebenu Bourgébus. Silné deště poté útok zcela
zastavily. Zdálo se, že ofenzíva ztroskotala. Ve skutečnosti Montgomeryho záměr
vázat zde německé divize vyšel. Poté, co 19. července padlo město Saint-Lô, mohl
i americký generál Bradley zahájit svoji ofenzívu na západě, Operaci Cobra.
Ačkoliv nezačala vůbec dobře, brzy 31. července Američané dobyli město Avranches
a jeho důležitý most. Nově příchozí generál Patton se svoji 3. armádou most
využil a pronikl do Bretaně. Průlom z Normandie se tedy nakonec vydařil. 3.
srpna se ještě Němci pokusili vrazit mezi americké armády klín v okolí města
Mortain a zastavit spojenecký postup. Útok však ztroskotal a Spojenci vytrvale
postupovali do vnitrozemí.

Vylodění a následné boje o Normandii se staly námětem pro množství filmů, knih,
televizních dokumentů či počítačových her.



https://cs.wikipedia.org/wiki/Vratislav_(m%C4%9Bsto)

Vratislav (polsky Wrocław, německy Breslau, slezskoněmecky: Brassel, latinsky
Wratislavia či Vratislavia) je historické hlavní město Slezska a Dolního Slezska
a nyní hlavní město Dolnoslezského vojvodství v Polsku. Je to čtvrté největší
město Polska a současně i jedno z nejstarších polských měst. Má přibližně
634 tisíc obyvatel (2014) a jeho rozloha činí 293 km².

Město Vratislav bylo jedním z hostitelů Mistrovství Evropy ve fotbale 2012 a
Evropským hlavním městem kultury v roce 2016. V roce 2017 bude hostit Světové
hry.

Ačkoli se můžeme setkat i s formami názvu města, které jsou v různém stupni
počeštěné (Wroclaw, Wroclav, Vroclav, Vřeclav), jediné spisovné české tvary
názvu tohoto města jsou dva: Vratislav a Wrocław.

O původu názvu města nepanuje shoda. Častý je názor, že nese název po českém
knížeti Vratislavovi I., je ale také možné, že se jmenuje po nějakém slezském
panovníkovi či po prvním vládci města nazývaném Vratislav.

Osídlení na křižovatce obchodních cest existovalo již od pravěku. Město bylo
poprvé zaznamenáno v 10. století jako Vratislavia, kdy zde vznikla česká
pevnost. Název města Vratislavia by mohl být odvozen od jména českého knížete
Vratislava I, který zemřel v roce 921.

V roce 990 dobyl polský kníže Měšek I. Slezsko, včetně Vratislavi. Písemná
zmínka o městě pochází z kroniky Dětmara z Merseburku a vztahuje se k roku 1000,
kdy bylo v rámci zřízení polské církevní provincie založeno ve Vratislavi
biskupství.

V roce 1138 se Vratislav stala hlavním městem celého Slezska a v 13. století
získala městská práva, rozšířila se o Nové město. Za vpádu Mongolů do Slezska
roku 1241 byla vypálena, netknutý zůstal jen Tumský ostrov s katedrálou. V roce
1272 obdržela právo mílové a o dva roky později právo skladu. Ve 14. století se
stala členem hanzy.

Roku 1327 uznal tehdejší vratislavský kníže svrchovanost českého krále Jana
Lucemburského. Připojení celého Slezska k českému státu bylo následně stvrzeno v
Trenčínské smlouvě z roku 1335. Dodnes je ve vratislavském znaku zachován český
lev. Během 16. století byla Vratislav nejdůležitějším obchodním městem zemí
Koruny české. V roce 1702 zde pak byla založena Vratislavská univerzita.

V roce 1742, po prohrané válce o rakouské dědictví byla Vratislav připojena k
Prusku. V roce 1807 obsazuje město Napoleon Bonaparte a nechává strhnout městské
hradby čímž vyřeší problém s přelidněností; zároveň konfiskuje církevní majetek.
V 19. století se stala jedním z nejvýznamnějších měst v Německu.

V noci z 9. na 10. listopadu 1938 ve Vratislavi proběhla tzv. „Vratislavská
křišťálová noc“, kdy zde došlo k největšímu útoku na místní židovské
obyvatelstvo. Ke konci 2. světové války byla Vratislav Němci prohlášena za
pevnostní město (Festung Breslau) a za cenu obrovské materiální devastace a
velkých ztrát na životech se zde německá vojska bránila postupující Rudé armádě.
6. května 1945 se Vratislav vzdala. Německé obyvatelstvo bylo odsunuto, město
bylo připojenu k obnovenému Polsku a osídleno Poláky, především z oblastí
odstoupených Polskem Sovětskému svazu (hlavně ze západní Ukrajiny, ze Lvova a
okolí a z Litvy - Vilniusu a okolí).

V 80. letech 20. století byla Vratislav významným centrem polského
protikomunistického odporu.[zdroj?]

Město leží při soutoku Odry a Oławy, Bystrzycy, Ślęzy a Widawy v jihozápadním
Polsku. Nachází se pouze 60 km od českých hranic. Od hlavního města Polska
Varšavy je Vratislav vzdálená 350 km.

Podnebí mírné, přechodné mezi oceánským a kontinentálním. Převládají
severozápadní a severovýchodní větry. Především studené fronty přecházejí přes
Vratislav 220 dní v roce. Průměrný tlak vzduchu je 999,6hpa-1003,6hpa. Průměrná
měsíční teplota může být v různých letech velmi rozdílná (leden 2007 4°C/leden
1940 -11,2 °C, červenec 2006 23,8 °C/červenec 1898 14,9 °C). Nejnižší naměřená
teplota byla -30 °C 8. ledna 1895 a nejvyšší 37,9 31. července 1994. Vegetační
doba je v průměru 234 dní v roce. Letních dnů (maximální denní teplota nad
25 °C) je 47, z toho tropických (maximální teplota během jednoho dne 30 °C a
více) 9 v roce. Ledových dnů (nejvyšší denní teplota pod 0 °C) je průměrně 23 v
roce.

V současnosti (2013) jezdí po Vratislavi tramvaje a autobusy, trolejbusy byly
zrušeny už v roce 1913.

Délka všech kolejí je 258,2 km. Stálých tramvajových linek je celkem 22.
Nejkratší linka je 23 (7,88 km) Kromera-Wrocławski Park Przemysłowy a nejdelší
linka je 20 (20,63 km) Leśnica-Oporów. Noční linky byly zrušeny v roce 2003.
Všech vagónů je dohromady 376 z toho je 19,7 % nízkopodlažních. První tramvaje
tažené koňmi vyjely 4. července 1876. První tramvaj na elektřinu vyjela 14.
července 1893.

Město je sídlem fotbalového klubu WKS Śląsk Wrocław. V roce 2012 hostilo UEFA
EURO 2012.

Každý rok město hostí Wrocław Maraton. V roce 2017 bude město hostit Světové
hry.



https://cs.wikipedia.org/wiki/Karel_Velik%C3%BD

Karel I. Veliký, francouzsky Charlemagne (2. dubna 747 nebo 748 – 28. ledna 814
Cáchy), byl francký král a první středověký římský císař.

Karel se narodil patrně roku 742 (dále se uvádí 747, 748 či 751). Byl synem
majordoma a pozdějšího franckého krále Pipina III. Krátkého a Bertrady, dcery
hraběte Heriberta z Laonu. Proslul nejen jako válečník a dobyvatel, ale také
jako významný vládce a zákonodárce. V Cáchách založil dvorskou školu. Na svůj
dvůr povolával významné učence (např. Alkuina z Yorku, Pavla Jáhna, Petra z
Pisy, Angilberta a Einharda).

Za vlády Karla Velikého dosáhla francká říše největšího územního rozmachu.
Hlavní náplní Karlova panování byly výboje, za nichž se francký stát nebývale
rozšířil. Přes třicet let vedli frančtí bojovníci urputné boje na východě za
Rýnem s germánskými Sasy, se kterými Karel svedl celkem osmnáct bitev. Opakovaná
povstání pohanských Sasů byla trestána s exemplární krutostí. U Verdenu roku 782
nechal Karel popravit 4,500 Sasů, kteří se bránili christianizaci. Na území
dnešního Maďarska se králi podařilo úplně zničit říši Avarů, kočovného národa
původem ze stepí střední Asie. Pokoušel se také o výpravy proti Slovanům v
našich zemích, ale tady byl odražen a spokojil se s poplatky. Roku 789 si Karel
podrobil slovanské Obodrity, kteří mu platili tribut a pomáhali v bojích proti
Sasům.

V severní Itálii ovládl království germánských Langobardů a sám se prohlásil
jejich králem. Pronikl až na Pyrenejský poloostrov, kde válčil proti
umajjovskému Córdobskému emirátu. Karlovo první tažení na Pyrenejský poloostrov
však skončilo tragicky. Zadní voj franckého vojska byl tehdy přepaden a
všichni[zdroj?] vojáci pobiti. Hrdinně zahynul i jeho velitel prefekt bretaňské
marky Roland (o tři století později sepsal neznámý duchovní nádherný hrdinský
epos Píseň o Rolandovi, v němž oslavil hrdinu, který do posledního dechu bojuje
za svého krále).

Francká říše Karlovců se postupně stala rozhodující mocností v západní Evropě a
protiváhou byzantské říše na východě. Tomu odpovídal císařský titul jejího
panovníka. 25. prosince 800 korunoval papež Lev III. během vánočních bohoslužeb
v Římě Karla Velikého na císaře říše římské. Tak došlo v západní Evropě (324 let
od pádu Západořímské říše) k obnovení císařství a posléze ke vzniku Svaté říše
římské.

Karel se i po císařské korunovaci snažil být především vládcem Franků. Rozlehlou
říši rozdělil na hrabství, která spravovala hrabata vybíraná panovníkem. V
pohraničí byly místo hrabství zřizovány marky v čele s markrabími. Marky byly
obsazovány vojáky, kteří měli za úkol bránit říši před útoky zvenčí. Středisky
správy byly královské dvorce s palácem, rozmístěné v různých částech země. K nim
příslušely statky. Kontrolu nad celým územím prováděl král, který se svou
družinou zemi objížděl. Říše neměla hlavní město, v němž by trvale sídlil. Při
tehdejší malé úrodnosti totiž početný královský dvůr rychle spotřeboval zásoby
potravin i pícnin z širokého okolí. Panovník byl proto nucen cestovat po
statcích (falcích), na nichž mu poddaní vždy přichystali dostatek obživy a
čerstvé koně pro něho osobně i jeho družinu. Karel ovšem nejraději pobýval v
Cáchách, kde si nechal postavit výstavní císařský palác. Je pohřben v cášské
katedrále Panny Marie, kterou sám založil. Po smrti jeho syna Ludvíka Pobožného
byla franská říše rozdělena na tři části - západofranskou, středofranskou a
východofranckou. Rozdělili si ji tak Ludvíkovi synové Verdunskou smlouvou roku
843.

Dvůr Karla Velikého se stal významným střediskem kultury, jaké bychom v tehdejší
Evropě – s výjimkou Byzance – marně hledali. Po pádu římské říše se kulturní
vývoj na západě ubíral složitými cestami. Barbarské národy neuměly číst ani psát
a vědění starověkého Říma upadalo pozvolna v zapomnění. Určitého vzdělání se
dostávalo pouze kněžím a mnichům, kteří potřebovali číst církevní spisy,
především Bibli, aby ji mohli vykládat věřícím. Teprve ve francké říši za
panování Karla Velikého a mnohdy právě z jeho popudu došlo k rozkvětu
vzdělanosti, výtvarného umění a stavitelství. Tato snaha po obnově kulturního
života bývá nazývána karolínskou renesancí (znovuzrození, ve smyslu obnovení
antické kultury). Karolínská doba však nevzkřísila ducha antické vzdělanosti,
spíše se jím jen inspirovala a snažila se ho napodobit. Dala však pevné základy
dalšímu vývoji kultury a umění, který později dospěl k vytvoření románského
slohu.

Novými nositeli kultury se staly především kláštery. V jejich písařských dílnách
(skriptoriích) se opisovaly staré rukopisy a zdobily se malbami. Šlo především o
biblické texty, ale také o spisy antických autorů. Ty byly využívány především
pro zlepšení znalostí spisovné latiny – jazyka církve. Svým obsahem byla antická
díla chápání středověkých křesťanů již značně vzdálená. Díky těmto opisům se
však řada z nich dochovala do pozdější doby.

Karel Veliký se od počátku své vlády snažil, aby duchovní získali dobré
vzdělání. Podporoval proto zakládání škol při klášterech a biskupstvích. Ke
svému dvoru povolal mnohé učence z Anglie, Itálie a Španělska. Ti pak působili
na církevních školách i v Karlově družině. Jedním z nich byl všestranně vzdělaný
anglosaský mnich Alkuin z Yorku, Karlův přítel. Právě on nepochybně podnítil
vznik řady významných děl v oblasti umělecké, literární i stavební. Do okruhu
rádců Karla Velikého patřil také učenec a básník Einhard. Po císařově smrti
sepsal jeho životopis, Vita Karoli Magni, který se stal jedním z
nejpozoruhodnějších literárních děl své doby. Dvůr Karla Velikého patřil k
nejbohatším v Evropě.

Války proti Avarům v roce 791 se s velkou pravděpodobností účastnili i Češi. V
roce 805 přivedl Karel do Čech trojí vojsko, které se spojilo někde u soutoku
Labe a Ohře. Asi 30 tisíc bojovníků oblehlo hradiště, které se v kronikách
nazývá Canburg (popisují Annales Mettenses priores a Chronicon Moissacense).
Češi se jim nemohli postavit v otevřeném boji, ale hradiště po 40 dnů ubránili.
Karlova armáda sice vyplenila okolí po obou březích Labe, ale pro nedostatek
potravy se musela vrátit domů. Výprava následující rok pokračovala pod vedením
Karlova syna Karla Mladšího, a aby v Čechách po druhém vyplenění nepropukl
hladomor (popisují říšské anály Annales regni Francorum a Chronicon Gothanum),
Češi se podřídili a přistoupili na placení tributu.

Roku 1165 prohlásil kolínský arcibiskup na podnět císaře Fridricha I. Barbarossy
Karla Velikého za svatého. Stalo se tak proti vůli tehdejšího papeže Alexandra
III., zato svůj souhlas k této kanonizaci dal vzdoropapež Paschalis III.

Obraz Karla Velikého jako panovníka-světce vytvořil pro kapli svatého Kříže na
hradě Karlštejně dvorní malíř Karla IV. Mistr Theodorik. Je mu též zasvěcen
význačný kostel Panny Marie a svatého Karla Velikého na pražském Novém Městě.

První manželství s dcerou (zřejmě Gerbergou) krále Langobardů Desideria
dojednala Karlova matka Bertrada v roce 770. Princezna však skončila v klášteře
a Karel se v roce 771 oženil s třináctiletou Hildegardou, dcerou avarského
markraběte Gerolda. Alemánská princezna je považována za Karlovu velkou lásku a
ve franských pramenech je jako první manželka nazývána královnou. Hildegarda
zemřela v pětadvaceti letech a dala život devíti dětem. Třetí manželka Saska
Fastrada zemřela v roce 794 a čtvrtá Alemánka Luitgarda roku 800 jako bezdětná.
Po její smrti sice Karel uvažoval o sňatku s byzantskou císařovnou Irenou, ale
ta byla roku 802 svržena, a tak zůstal vdovcem.

Kromě devíti dětí z manželství s Hildegardou a dvou dcer z manželství s
Fastradou měl Karel řadu nemanželských potomků. Nejstarším z těchto dětí byl
znetvořený Pipin zvaný Hrbatý (770–811) ze vztahu s konkubínou Himiltrudou.



https://cs.wikipedia.org/wiki/Druh%C3%A1_sv%C4%9Btov%C3%A1_v%C3%A1lka

Druhá světová válka byl globální vojenský konflikt, jehož se zúčastnila většina
států světa a jenž se stal s více než 60 miliony obětí dosud největším a nejvíc
zničujícím válečným střetnutím v dějinách lidstva. Válka v Evropě začala 1. září
1939, když nacistické Německo napadlo Polsko. Krátce poté vyhlásily Francie,
Velká Británie a státy Commonwealthu Německu válku. V Asii je za počátek druhé
světové války považováno přepadení Číny Japonskem, které začalo již 7. července
1937. Konec války v Evropě nastal 8. května 1945 kapitulací Německa. Po
americkém svržení atomových bomb na města Hirošima a Nagasaki kapitulovalo
Japonsko 2. září téhož roku.

Příčiny války bývají hledány v důsledcích ideologií a politik, jako jsou
nacionalismus a imperialismus, podle některých historiků v nespokojenosti s
Versailleskou smlouvou, která měla prohloubit pocit ponížení v poražených
státech, zvláště v Německu, a v dopadech velké hospodářské krize na přelomu
dvacátých a třicátých let. Tyto vlivy zásadním způsobem oslabily mnoho
evropských států, čímž umožnily vzestup nacismu (pod vedením např. Adolfa
Hitlera), fašismu (pod vedením např. Benita Mussoliniho) a komunismu (pod
vedením např. Josifa Vissarionoviče Stalina) a dalších totalitních států mimo
Evropu.

Německé invazi do Polska předcházela smlouva o neútočení se Sovětským svazem
(SSSR), takzvaný Pakt Ribbentrop-Molotov), podepsaná 24. srpna 1939 (avšak
datovaná o jeden den dříve, tedy 23. srpna 1939). Tímto paktem si tyto dva státy
– mimo jiných ustanovení – rozdělily sféry vlivu. V důsledku toho byl de facto
uvolněn prostor pro vojenskou expanzi obou stran. 17. září 1939, tedy šestnáct
dní po německém útoku, zaútočil na Polsko také SSSR. V dalším průběhu událostí
byl však 22. června 1941 Sovětský svaz sám přepaden Německem a jeho spojenci
(tzv. Operace Barbarossa).

Spojené státy americké, které už dříve poskytovaly některým Spojencům v
počínající válce pomoc, vstoupily aktivně do války 7. prosince 1941 poté, co
Japonsko udeřilo na jejich námořní základnu v Pearl Harboru.

Druhou světovou válku provázely v dosud nevídané míře zločiny proti lidskosti,
válečné zločiny a nehumánní zacházení s válečnými zajatci. Oproti všem
dosavadním konfliktům bylo průběhem bojů podstatně zasaženo rovněž civilní
obyvatelstvo, jež utrpělo obrovské ztráty. Příkladem genocidy se stal holokaust,
kterému na základě nacistické rasové ideologie padlo za oběť šest milionů
evropských Židů. Další milionové oběti byly ze strany slovanského obyvatelstva
na územích východní fronty, kde bylo na 8 milionů civilních obětí. Civilní oběti
podlehly nemocem a hladu vyvolanými válečnými operacemi německé a sovětské
armády a masakrům nebo genocidě páchanými německými a sovětskými komandy na
obsazených územích. Milionům obětí se podařilo předejít spojeneckými dodávkami
nejen potravin do SSSR na základě Zákona o půjčce a pronájmu. Válečné úsilí
pohlcovalo veškerý lidský, ekonomický, průmyslový a vědecký potenciál všech
zúčastněných národů, lze tak hovořit o vedení totální války. Taktéž pohled na
„civilizované metody válčení“ se v mnoha ohledech výrazně proměnil, neboť
zatímco v roce 1940 demokratické státy v čele s Velkou Británií a USA odmítaly
plošné nálety na nepřátelská města, posléze se k nim samy uchýlily.

V samotném závěru války byla ustavena Organizace spojených národů, jejímž
ústředním cílem byla prevence vzniku jakéhokoli dalšího podobného konfliktu. Po
vítězství Spojenců se zrodily dvě vedoucí světové supervelmoci: Sovětský svaz
a Spojené státy americké. Jejich stále větší vzájemný antagonismus vedl
k bipolárnímu rozdělení světa a k počátku studené války, když Josif Stalin
spustil napříč evropským kontinentem železnou oponu, která od sebe oddělila
svobodný západní svět a komunistické státy ve Východní Evropě poddané Sovětům.
Vedlejším efektem války byl také vzrůst požadavků na právo na sebeurčení mezi
národy ovládanými koloniálními mocnostmi, což vedlo k akceleraci dekolonizačních
hnutí v Asii a v Africe.

Příčiny konfliktu tkvěly v nespokojenosti s výsledky první světové války, které
se kromě řady menších zemí týkaly především třech velkých mocností. Poražené
Německo bylo podle versailleské smlouvy přinuceno vzdát se významné části svého
území, smělo udržovat jenom omezené vojenské síly a muselo se zavázat k platbám
vysokých válečných reparací. Itálie, jeden ze států stojících na straně vítězů,
obdržela jenom nedostatečné území vzhledem k rozměrům předchozích ztrát,
současně se cítila neuspokojena ve svých velmocenských ambicích. Taktéž vítězné
Japonsko neuspělo ve snaze posílit svoji kontrolu Číny. V průběhu dvacátých let
se demokratické mocnosti pokusily zabezpečit trvalost versailleského uspořádání
Evropy zajištěním stabilního míru. V roce 1920 byla proto vytvořena Společnost
národů, jež měla fungovat jako fórum, na němž měly národy mírovým způsobem
urovnávat svoje spory. O pět let později byla sjednána smlouva z Locarna, v níž
byla poskytnuta záruka německo-francouzské hranice, přičemž případné územní
spory mezi Německem a jeho východními sousedy měly být řešeny arbitráží. V roce
1928 byl uzavřen Briand-Kelloggův pakt, který zakazoval vedení útočné války.

Mírové snahy však byly mařeny obnoveným izolacionismem Spojených států a
obzvláště rozmachem různých totalitních režimů, k čemuž výraznou měrou přispěla
velká hospodářská krize, jež měla po roce 1929 devastující vliv na světové
hospodářství. Ruská občanská válka vedla k vytvoření komunistického Sovětského
svazu, v němž se po Leninově smrti v roce 1924 chopil moci Josif Stalin. Po
pochodu na Řím v roce 1922 převzal vládu v Itálii Benito Mussolini, jenž zde
vytvořil první fašistickou diktaturu. Rostoucí vliv armády na císařskou vládu v
Japonsku vedl zde k nastolení výbojného militaristického režimu. Po mukdenském
incidentu obsadilo Japonsko v roce 1931 Mandžusko, které ustavilo svým loutkovým
státem.

Ekonomický rozvrat v Německu na počátku třicátých let měl za následek vzestup
Adolfa Hitlera, vůdce nacionálních socialistů (NSDAP) slibujícího Němcům zrušení
versailleské smlouvy a zajištění „životního prostoru“ na Východě (Lebensraum).
30. ledna 1933 byl Hitler jmenován říšským kancléřem, načež během několika málo
měsíců realizoval skutečnou nacistickou revoluci. V roce 1935 byla v Německu
obnovena branná povinnost, čímž bylo urychleno obnovení německé armády
(Wehrmacht), a rovněž bylo připojeno Sársko. V témže roce napadla Itálie za
blahovolného přihlížení Společnosti národů Habeš. V rozporu se smlouvami z
Versailles a Locarna remilitarizoval Hitler v březnu 1936 Porýní. Francie a
Velká Británie se však zdržely jakýchkoli protiakcí.

V červenci roku 1936 vypukla španělská občanská válka. Nacionalistické síly
fašistického generála Francisca Franca se postavily proti španělské vládě vedené
levicovými republikány, která byla podporována Sovětským svazem a tzv.
mezinárodními brigádami. Franco v tomto krvavém střetu zvítězil po třech letech
válčení za pomoci Hitlerova Německa a Mussoliniho Itálie.

V říjnu 1936 vytvořily Německo a Itálie tzv. Osu Berlín-Řím. O měsíc později
sjednaly Německo a Japonsko protisovětské spojenectví, nazvané pakt proti
Kominterně, čímž vznikla Osa Berlín-Řím-Tokio. V červenci 1937 napadlo Japonsko
Čínu, čímž započala druhá čínsko-japonská válka. Čínští nacionalisté a komunisté
válčící proti sobě uzavřeli mír, aby společně čelili cizím útočníkům. I přesto
Japonci brzy dobyli Šanghaj, Nanking a nejprůmyslovější oblasti na severovýchodě
země.

Hitlerův expanzionizmus v Evropě vedl 12. března 1938 k tzv. anšlusu Rakouska,
tedy připojení tohoto malého státu k Německé říši, proti čemuž Británie a
Francie, přes své znepokojení německým postupem a stále se stupňujícím
zbrojením, nijak nezasáhly.

12. září 1938 pohrozil Hitler Československu válkou, pokud by Německu nebylo
vydáno československé pohraniční území obývané sudetskými Němci. Toto vyvolalo v
českém pohraničí puč organizovaný Sudetoněmeckou stranou. Československá armáda
sice tento puč potlačila, ale od 19. září začaly proti Československu útočit
jednotky Sudetoněmeckého Freikorpsu vyzbrojovaného Německem. Datum začátku této
teroristické kampaně bylo pozdější československou exilovou vládou v Londýně
určeno jako datum, kdy Československo vstoupilo do válečného stavu s Německem.
Britský premiér Neville Chamberlain mezitím inicioval rozhovory, jež vyvrcholily
29. září 1938 přijetím mnichovské dohody. V ní bylo Československo donuceno k
odstoupení Sudet výměnou za Hitlerův příslib, že nezabere žádné další
československé území. Důsledkem této dohody byl nucený odchod Čechů, Židů a
německých odpůrců Adolfa Hitlera do okleštěného Československa. Chamberlain
věřil, že dosáhl „míru pro naši dobu“. Nicméně neuplynulo ani šest měsíců, když
15. března 1939 obsadil Wehrmacht zbytek Československa, jenž byl přeměněn v
Protektorát Čechy a Morava. Již o den dříve vyhlásil svoji nezávislost slovenský
štát, jenž se stal v čele s Jozefem Tisem německým satelitem. Pobouřeni touto
novou agresí a Hitlerovými výhrůžkami vůči Polsku kvůli Gdaňsku se Britové a
Francouzi zaručili za polskou nezávislost. Vzájemná nedůvěra mezi Stalinem a
západními demokraciemi nakonec přispěla ke sjednání paktu Ribbentrop-Molotov, v
němž se Německo a SSSR 23. srpna 1939 zavázaly k oboustranné neutralitě.
V tajném dodatku k této smlouvě si tyto dvě velmoci navíc - jak se později
ukázalo, na krátkou dobu - mezi sebou rozdělily Polsko a velkou část východní
Evropy.

Už v noci z 25. na 26. srpna došlo k prvnímu ozbrojenému střetu na území Evropy.
Byl jím takzvaný Jablunkovský incident, německo-polská přestřelka v Mostech u
Jablunkova.

Druhá světová válka začala 1. září 1939 německým a slovenským útokem proti
Polsku. Již v předchozích dnech provedli Němci několik fingovaných provokací,
jako bylo přepadení vysílačky v Gliwicích příslušníky Abwehru v polských
uniformách, které měly ospravedlnit jejich invazi. Třebaže polská armáda nebyla
početně o mnoho slabší než Wehrmacht, svojí úrovní výzbroje a výstroje
nepředstavovala pro útočníka rovnocenného soupeře. Polská vláda spoléhala na
podporu Francie a Velké Británie, které v souladu s dřívějšími zárukami
vyhlásily po marném vypršení ultimáta 3. září Německu válku. Vlastní vojenský
útok byl zahájen bombardováním města Wieluń. Německá Luftwaffe ihned poté
zaútočila proti polským vojenským a komunikačním cílům. Sotva po čtyřech dnech
bojů prolomila dvě velká německá vojenská uskupení, útočící z Pomořanska a ze
Slezska, polskou obrannou linii. Rychle se pohybující německé pancéřové a
motorizované divize vyrazily vstříc Varšavě a Brestu, v čemž jim těžkopádná
polská pěchota nedokázala zabránit. Západní novináři použili k popisu tohoto
nového způsobu vedení boje termínu Blitzkrieg („blesková válka“).

Mezi 8. až 10. září se Němci přiblížili ze severu a jihu k Varšavě, avšak polské
divize sevřené v Poznani, západně od Varšavy, podnikly rozhodný protiútok. 17.
září překročila sovětská Rudá armáda polské východní hranice a v tentýž den byla
Varšava zcela obklíčena. Po dalších jedenácti dnech bojů a intenzivního
dělostřeleckého a leteckého bombardování obležené polské hlavní město
kapitulovalo. V té době byla prakticky celá země v rukou Němců a Sovětů, pouze
izolované kapsy vytrvávaly v odporu, jenž skončil do 6. října. Po završení bojů
si Němci a Sověti rozdělili svoji kořist: západní území Polska byla začleněna do
Říše, zatímco východní Polsko se stalo součástí Sovětského svazu. Střední Polsko
bylo přeměněno v Generální gouvernement okupovaný Němci. Na dobytém území byly
zahájeny rozsáhlé represálie proti civilnímu obyvatelstvu. Probíhaly deportace
na nucené práce a popravy polské inteligence a Židů. Na tomto teroru se podílely
především Himmlerovy Einsatzgruppen a jednotky SS-Totenkopfverbände. Stejně
nemilosrdné metody uplatňovali Sověti ve východní části Polska. 22 000 polských
důstojníků zajatých Rudou armádou bylo na Stalinův příkaz popraveno NKVD v tzv.
katyňském masakru.

Poté, co po více než dvou měsících diplomatického nátlaku odmítlo Finsko
sovětské požadavky na odstoupení území, bylo 30. listopadu napadeno Rudou
armádou. Vzhledem k drtivé sovětské převaze očekával Stalin rychlé a snadné
vítězství, avšak Sověti Finy hrubě podcenili. Díky obratné taktice dokázala
finská armáda vedená maršálem Mannerheimem zadržovat Sověty až do března 1940.
Rudá armáda, jejíž velení bylo zdecimováno stalinskými čistkami, přišla o 200
000 mužů, zatímco finské ztráty činily 25 000 mužů. Britové a Francouzi
zvažovali vojenskou operaci na podporu Finska, ovšem dříve než mohla být
uskutečněna, byla 13. března 1940 podepsána mírová smlouva, podle níž muselo
Finsko odstoupit Sovětům část Karélie. Německé poznatky z tohoto konfliktu
přivedly Hitlera k přesvědčení, že Rudá armáda nemůže být pro Wehrmacht vážnou
překážkou. V důsledku tohoto sovětského útoku se Finové v roce 1941 zapojili do
německého tažení proti SSSR, aby se v tzv. pokračovací válce pokusili dobýt zpět
ztracená území. I když byli Finové spojenci Německa, zachránili si svoje
židovské spoluobčany před holokaustem. O židovské otázce se finská vláda odmítla
s Němci vůbec bavit.

Velitel německého válečného námořnictva (Kriegsmarine) vyzýval od podzimu 1939
Hitlera k okupaci Norska, jehož přístavy představovaly optimální základny pro
německé ponorky. V polovině prosince Hitler projevil souhlas, načež byl
vypracován plán Unternehmen Weserübung, podle něhož mělo být Norsko obsazeno po
souběžném vylodění německých pozemních sil v osmi největších přístavech. Plán
zahrnoval také okupaci Dánska, které mělo poskytnout letecké základny. Svoji
roli v Hitlerově rozhodnutí sehrála rovněž důležitost norského přístavu Narvik,
jenž sloužil jako překladiště při dovozu švédské železné rudy do Německa. Této
skutečnosti si byli dobře vědomi i Britové, kteří chystali vlastní výsadek v
Narviku, odkud hodlali podpořit Finy v jejich boji proti Sovětům.[zdroj?] Po
skončení Zimní války bylo ale od tohoto záměru upuštěno.

Začátkem dubna zahájili Britové zaminovávání norských výsostných vod, čímž však
podnítili německý útok, k němuž došlo 9. dubna 1940. Dánsko se vzdalo bez boje
během jediného dne. (Byla to jediná okupovaná země, která si svoje židovské
spoluobčany zachránila před nacistickým holokaustem. Shromáždila je a v noci je
tajně převedla do neutrálního Švédska). Zato v Norsku narazili Němci na
houževnatý odpor. Většina vylodění proběhla úspěšně s výjimkou Osla, které bylo
dobyto teprve německými výsadkáři. V Narviku se Němcům podařilo obsadit město i
přístav, záhy však byli obklíčeni takřka pětinásobnou přesilou Britů, Francouzů
a Norů, podporovaných Královským námořnictvem (Royal Navy). V následné bitvě o
Narvik byli Němci koncem května nuceni město vyklidit a ustoupit směrem k
hranicím Švédska, ovšem vývoj situace ve Francii přiměl Spojence počátkem června
ke stažení jejich oddílů z Norska. Němci zde později instalovali loutkovou vládu
pod vedením norského zrádce Vidkuna Quislinga.

Dva dny po vyhlášení války Německu podnikli Francouzi omezenou a spíše
symbolickou ofenzívu do Sárska. Následovalo klidné období na západní frontě,
označované jako Sitzkrieg („válka vsedě“, případně „podivná válka“), které kvůli
nepříznivému podzimnímu počasí a neočekávaně vysokým německým ztrátám v Polsku
pokračovalo až do jara následujícího roku. Důvody francouzské pasivity spočívaly
v defenzivní mentalitě, v jejímž duchu se francouzská armáda spoléhala na silně
opevněnou pohraniční Maginotovu linii. Ta však nebyla vybudována podél hranic s
Belgií. Na počátku října pověřil Hitler Vrchní velení armády (Oberkommando des
Heeres) vypracováním plánu pro tažení proti Francii, nazvaném Fall Gelb.

Na jaře 1940 byl německý plán útoku proti Francii a státům Beneluxu hotov.
Původní záměru měla být invaze na západ provedena podobně jako v první světové
válce. Nicméně generál Erich von Manstein a jeho spolupracovníci přesvědčili
Hitlera, aby jádro obrněných sil soustředil k rychlému postupu přes Ardenský les
a řeku Mázu, přičemž následný průlom měl vést k rozštěpení spojeneckých armád ve
dví. Ardeny představovaly kopcovitý, hustě zalesněný terén naprosto nevhodný pro
operace tanků, avšak Manstein tvrdil, že nepřítel zde nebude očekávat masivní
útok, čímž bude dosaženo momentu překvapení. Obě válčící strany disponovaly
stejně početnými armádami. Spojenci měli převahu v tancích, naproti tomu německá
Luftwaffe měla nad svými protivníky navrch ve vzduchu, což se spolu s pružnější
organizací německých pancéřových sil ukázalo jako rozhodující faktor.

Vlastní útok započal 10. května 1940, kdy Wehrmacht překročil hranice Belgie,
Holandska a Lucemburska. Němečtí výsadkáři obsadili důležitá letiště, mosty a
strategicky významnou belgickou pevnost Eben-Emael. V reakci na německý vpád do
Beneluxu postoupil britský expediční sbor a část francouzských armád do Belgie
na linii řeky Dyle, kde hodlaly zastavit německý postup. Tím však šly na ruku
Mansteinovu plánu, neboť v téže době se sedm z deseti německých pancéřových
divizí valilo nikým nezpozorováno ardenskými průsmyky. Po třech dnech, kdy se
setkaly jen se slabým odporem, dorazily německé tanky vedené generálem
Guderianem u Sedanu k řece Máze, kterou 14. května po urputném boji zdolaly. V
tentýž den podnikla Luftwaffe ničivý nálet na Rotterdam, načež Holandsko
kapitulovalo. O tři dny později padl také Brusel. Po překročení Mázy se německé
tankové divize ocitly v nížině severní Francie a 20. května dosáhly ústí řeky
Sommy do kanálu La Manche, čímž byl završen Mansteinův „sek srpem“
(Sichelschnitt). Britové se pokusili zasáhnout bok německých divizí u Arrasu,
avšak poté, co byli odraženi, se ocitli v obklíčení. Do 27. května vedl neustálý
německý postup k sevření britských a francouzských jednotek u Dunkerque. Na
záchranu obklíčených vojsk byla proto zahájena operace Dynamo, v níž se i přes
nepřetržité německé nálety britským vojenským i civilním plavidlům podařilo do
4. června evakuovat z Dunkerque takřka 340 000 spojeneckých vojáků. Evakuován
byl téměř celý expediční sbor a rovněž 110 000 příslušníků francouzské armády. K
této záchraně Spojenců přispěl i Hitlerův rozkaz z 24. května, kterým ze zcela
nepochopitelných důvodů zakázal svým tankům v pokračování postupu.

Němci obnovili 5. června ofenzívou na řekách Sommě a Aisně útok do nitra Francie
a již po čtyřech dnech překročili řeku Seinu. 10. června se zapojila do války po
boku Německa i Mussoliniho Itálie. Útok Italů v Alpách skončil ale navzdory
italské převaze pohromou. 14. června vstoupil triumfující Wehrmacht do Paříže,
která byla ještě předtím prohlášena otevřeným městem. V téže době byla prolomena
Maginotova linie. Za těchto kritických okolností byl francouzským předsedou
vlády jmenován Philippe Pétain, hrdina z první světové války. Ten zahájil
okamžitě vyjednávání o příměří, které bylo uzavřeno 22. června v Compiègne v
tomtéž železničním vagóně, v němž Němci podepsali příměří v roce 1918.
Blitzkrieg na západě tak skončil po pouhých šesti týdnech. Podle podmínek
příměří byla Francie rozdělena na dvě části. Sever a západ země, kde se
nacházely důležité letecké základny pro válku s Brity a přístavy v Atlantském
oceánu, byly okupovány Wehrmachtem. Jižní a východní část Francie setrvala pod
kontrolou Pétainovy vlády, která se usadila ve městě Vichy. Pétain zde nastolil
kolaborantský, loutkový vichistický režim zcela loajální vůči Německu. Mezitím
se v Londýně do čela exilového hnutí Svobodných Francouzů postavil generál
Charles de Gaulle. Francouzská flota zakotvená u alžírského Oranu byla však 3.
července napadena britským námořnictvem, aby nepadla do rukou Němců.

Po vítězství nad Francií ovládal Adolf Hitler v létě 1940 přímo nebo
prostřednictvím spojenců téměř celou Evropu. Jeho jediným zbývajícím nepřítelem
zůstávala osamocená Velká Británie, jejíž nový ministerský předseda Winston
Churchill sliboval Britům ve svých burcujících projevech pouze „krev, pot a
slzy“. Nicméně britská armáda se po katastrofě ve Francii nacházela v troskách.
Jedinou překážkou, která bránila Hitlerovým armádám v podrobení Britských
ostrovů a jež mohla zmařit chystanou invazi (operace Seelöwe), bylo nyní britské
letectvo (Royal Air Force) v čele s leteckým maršálem Hughem Dowdingem. Zlomit
sílu RAF se v nadcházející bitvě pokusila německá Luftwaffe, jejímž velitelem
byl Hermann Göring. Němci rovněž doufali, že Británii izolují a vyhladoví s
pomocí svých ponorek, operujících z Francie a Norska.

Samotná letecká bitva začala krátce po dobytí Francie. V první fázi se Luftwaffe
zaměřila na britské konvoje, které během tzv. bitvy o kanál (Kanalkampf)
vytlačila z Lamanšského průlivu. Hlavní útok byl zahájen 13. srpna, v tzv. „den
orla“ (Adlertag). Němci nejprve částečně neutralizovali britský radarový systém
a zaútočili proti přístavům a vojenským a leteckým zařízením na pobřeží. V
průběhu této fáze boje utrpěly obě strany nejvyšší ztráty za celou bitvu.
Později se Luftwaffe zaměřila proti letištím RAF ve vnitrozemí a leteckým
továrnám. V závěrečné etapě boje, na počátku září, podnikli Němci denní útoky na
Londýn a jiná velká britská města, jako bylo třeba Coventry, s cílem zlomit
morálku jejich obyvatel. Konečně 15. září Britové přesvědčivě odrazili rozsáhlý
německý útok, načež Hitler nařídil odložit vylodění na neurčito. Luftwaffe i
nadále pokračovala v bombardování měst (Blitz). Kvůli velkému množství zničených
letadel se však od října omezovala pouze na noční útoky, které si i přesto do
jara následujícího roku vyžádaly přes 40 000 životů. V bitvě o Británii
usilovali Němci o zničení nepřátelských stíhaček, avšak podcenili význam radaru
pro obranu Britů. Navíc britský průmysl dokázal vždy plně nahrazovat ztráty
vlastních strojů. Značný podíl na tomto vítězství „nemnohých“ náležel kromě
britských pilotů také Polákům, Kanaďanům, Novozélanďanům, Čechoslovákům,
Belgičanům a zástupcům mnoha jiných národů.

Již od třicátých let směřoval Benito Mussolini své velmocenské ambice na
Balkánský poloostrov. V dubnu 1939 okupovala italská vojska Albánii, z níž 28.
října 1940 zahájila překvapivý útok proti Řecku. Ovšem ofenzíva špatně
vybavených a nedostatečně motivovaných italských vojáků selhala sotva po
několika dnech. Řekové přiměli italské agresory k přechodu do defenzívy a
vzápětí je zatlačili zpět do Albánie. Vzhledem k nebezpečí porážky svého
spojence a z obav z britského zásahu, jenž by mohl ohrozit německou kontrolu
rumunských ropných polí, vydal v prosinci Hitler pokyn k vypracování plánů
tažení na Balkán (operace Marita). Zároveň byla zahájena diplomatická ofenzíva,
v jejímž rámci se na stranu mocností Osy přidaly Rumunsko, Maďarsko a Bulharsko.
Na konci března 1941 se k Ose připojila i Jugoslávie, avšak protiněmecké
demonstrace a puč jugoslávských leteckých důstojníků měl za následek vystoupení
Jugoslávie z aliance.

6. dubna 1941 překročily německé divize z Rakouska, Rumunska a Bulharska hranice
s Jugoslávií, souběžně Luftwaffe podnikla ničivý nálet na Bělehrad. Jugoslávská
obrana byla brzy prolomena a už 10. dubna 1941 stanuly jednotky Wehrmachtu
v chorvatském Záhřebu, kde byly uvítány jásajícími davy. Bělehrad dobyly německé
pancéřové divize dva dny nato a 17. dubna přijalo jugoslávské velení svou
bezpodmínečnou kapitulaci. Poražená Jugoslávie byla rozdělena mezi vítězné státy
a na jejích troskách byl vyhlášen tzv. Nezávislý stát Chorvatsko pod vedením
Ustašovců.

Řekové posílení britskými jednotkami, přesunutými ze severní Afriky, kladli
Němcům houževnatější odpor. Německý postup do vnitrozemí ztěžoval také
nepříznivý hornatý terén. Po překonání Metaxasovy linie padlo 9. dubna 1941 do
rukou Němců město Soluň, takže téměř polovina řecké armády byla uvězněna ve
východní Makedonii. Během dvou týdnů byli Řekové obklíčeni rovněž v Epiru.
Britové se pokusili zadržet Němce u Thermopyl, avšak poté, co byla jejich obrana
zdolána, zahájili obojživelnou evakuační operaci. 27. dubna 1941 vstoupily
oddíly Wehrmachtu do Athén a na Peloponés, čímž bylo balkánské tažení ukončeno.

O necelý měsíc později, 20. května 1941, provedly německé vzdušné síly leteckou
invazi na Krétu. Při tomto útoku však němečtí výsadkáři utrpěli těžké ztráty
a také zprvu nedokázali dobýt žádné letiště potřebné k zajištění příchodu posil
a k plynulému zásobování. Kvůli špatné koordinaci a komunikaci mezi jednotkami
britského Commonwealthu a intenzivním útokům Luftwaffe se však Němcům nakonec
podařilo konsolidovat svoje pozice a vytlačit Spojence z ostrova. Hitler nicméně
do budoucna zakázal provádění jakýchkoli dalších výsadkových operací.

Severoafrické tažení začalo v září 1940, kdy 160 000 italských vojáků proniklo z
Libye do Egypta, jenž byl protektorátem Britů. Italský postup se však zastavil
po pouhých sto kilometrech, načež začátkem prosince zahájilo 36 000 britských,
australských, indických, novozélandských a jihoafrických vojáků protiútok, při
němž byli Italové vytlačeni do Libye. V pokračujících bojích byli Italové nuceni
ustoupit na Kyrenaiku, kde byla většina italské armády posléze polapena a
zničena britským útokem napříč poloostrovem. Po tomto katastrofálním vývoji
nezbylo Mussolinimu než požádat o pomoc Hitlera, který vyslal do severní Afriky
dvě divize pod velením generála Rommela. Ihned po svém příchodu koncem března
1941 se Rommel vrhl do ofenzívy. Po překonání britské obrany, oslabené stažením
části sil do Řecka, dobyl jeho Afrikakorps zpět Kyrenaiku a přístav Benghází. V
dubnu dorazily Rommelovy tanky k libyjskému přístavu a pevnosti Tobrúk,
bráněnému australskými vojáky. Jelikož Tobrúk představoval překážku postupu do
Egypta, pokusili se ho Němci třikrát dobýt, avšak jejich úsilí skončilo
neúspěchem. Podobně dopadly také britské snahy o vyproštění, načež se Rommel
uchýlil k obléhání pevnosti, jež se protáhlo na osm měsíců.

Zatím v květnu 1941 přemohlo vojsko Commonwealthu proněmeckou vládu v Iráku,
která byla podporována německými vzdušnými silami z letišť ve vichistickou
vládou kontrolované Sýrii. Během června a července proto Britové spolu se
Svobodnými Francouzi obsadili Sýrii a Libanon. Už v lednu pronikly smíšené
britské a koloniální oddíly do Etiopie a do konce května 1941 porazily zde
umístěné italské vojsko, čímž Italská východní Afrika vzala za své.

Boj proti bolševismu náležel společně se získáním „životního prostoru“ na
východě mezi hlavní motivy Hitlerovy politické kariéry. Vlastní tažení proti
Sovětskému svazu, jež mělo být podle nacistické rasové ideologie vedeno jako
vyhlazovací válka, bylo připravováno již od vítězství nad Francií v létě 1940.
Operace Barbarossa, jak byl výsledný plán pojmenován, předpokládala rozdělení
německých vojenských sil do třech skupin armád. Na severu měly být obsazeny
pobaltské státy a Leningrad. Skupina armád Střed, na níž spočívala hlavní tíže
tažení, měla postoupit přes Bělorusko a dobýt Moskvu. Jižní uskupení německých
vojsk spolu s Rumuny, Italy a Maďary mělo okupovat Ukrajinu. Za operační cíl,
jehož mělo být dosaženo, byla stanovena linie spojující města Archangelsk a
Astrachaň.

Sovětský svaz byl napaden 22. června 1941, kdy 3 miliony německých vojáků s 3600
tanky překročily sovětské hranice. Ačkoli přesuny německých armád byly dobře
patrné celé měsíce před začátkem tažení, Stalin, jehož důvěra v sovětské
vojenské kapacity byla otřesena zimní válkou, odmítal vykonat jakákoli
protiopatření, jež by mohla vyprovokovat Němce. Rudá armáda byla tudíž útokem
naprosto zaskočena, třebaže měla nad Němci převahu v tancích i v letadlech.
Obzvláště sovětské letectvo bylo značně poničeno německými nálety první den
útoku. Německé pancéřové kleště, následované pěchotou, už v prvním týdnu
obklíčily a zničily ohromné seskupení sovětských vojsk v prostoru
Białystok-Minsk. Přitom urazily více než 600 kilometrů. Na počátku července
překročila skupina armád Střed Dněpr a přiblížila se ke Smolensku, kde se poté
odehrála rozhořčená obkličovací bitva, jež byla skončena v srpnu. V obou těchto
střetnutích padly do zajetí stovky tisíc sovětských vojáků. Mezitím skupina
armád Jih obsadila západní Ukrajinu, zatímco Rumuni obklíčili Oděsu. Postup v
tomto sektoru fronty se však rozvíjel pomaleji. Na severu Němci rychle překonali
řeku Dvinu a po obsazení Litvy, Lotyšska a Estonska směřovali k Leningradu.
Stejně jako v Polsku postupovaly za jednotkami Wehrmachtu Einsatzgruppen SS,
které nemilosrdně likvidovaly veškeré židovské obyvatelstvo a politické komisaře
Rudé armády. Na těchto zvěrstvech se leckdy podílel i Wehrmacht. S obdobnou
krutostí a brutalitou bylo nakládáno rovněž se zajatými rudoarmějci všech
hodností, s partyzány a také s civilisty.

Po dobytí Smolenska se němečtí generálové zasazovali za okamžitý útok na Moskvu,
která byla pro jejich vojska nyní vzdálená jen 400 kilometrů. Nicméně Hitler
považoval za důležité ovládnout ukrajinské zemědělské a průmyslové zdroje,
ačkoli krátce po začátku tažení nařídilo sovětské vrchní velení (Stavka)
evakuaci sovětského průmyslu na východ, především demontování veškerého těžkého
průmyslu a jeho evakuaci ze západních regionů do oblastí za Ural. Hitler proto
skupině armád Střed nařídil zastavit postup na sovětské hlavní město a obrátit
se na jih. 8. září 1941 Němci spolu s Finy oblehli Leningrad a toto město
postupně téměř zcela odřízli od veškerého nutného zásobování. Obležení
Leningradu trvalo více než dva roky a vyžádalo si životy až jednoho milionu
civilistů. Do konce září bylo pak v gigantické obkličovací bitvě u Kyjeva zajato
dalších 650 000 sovětských vojáků.

Po šestitýdenní pauze obnovila skupina armád Střed 2. října svůj útok na Moskvu
(tzv. operace Tajfun). Německý postup však záhy zpomalily podzimní deště, jež
proměnily ruské cesty v bláto. O měsíc později udeřily první mrazy. V listopadu
pronikli Němci do Rostova na Donu a na Krym. 15. listopadu zahájili svoji
finální ofenzívu proti Moskvě, jež měla být provedena obrovitým obchvatem města.
Na konci měsíce stály předsunuté jednotky Wehrmachtu sotva 30 kilometrů od
Kremlu, vyčerpaní němečtí vojáci se ale ocitli na pokraji svých sil. Do
5. prosince 1941 byl celý německý postup zastaven. Následujícího dne zahájily
čerstvé sibiřské divize maršála Žukova, které byly vybaveny moderními tanky
T-34, sovětský protiútok, který do začátku ledna 1942 zatlačil příliš roztažené
německé linie o 200 kilometrů zpět. Německá blesková válka v Sovětském svazu již
tehdy prakticky ztroskotala.

Japonská agrese v Číně od roku 1937 měla za následek ochlazení ve vztazích s
USA. Po pádu metropolitní Francie vstoupily japonské jednotky koncem září 1940
do Francouzské Indočíny a krátce nato Japonsko formálně stvrdilo své spojenectví
s Německem a Itálií. Přítomnost císařské armády v Indočíně a stupňující se
japonské požadavky vůči Holandské východní Indii přiměly USA k uvalení ropného
embarga na Japonsko, čímž bylo vážně poškozeno jeho hospodářství. Podle
militantního křídla japonské vlády, v jehož čele stál Hideki Tódžó, si Japonsko
muselo k zachování svých výbojů ve východní Asii zajistit dodávky ropy a
ostatních surovin silou. Císařský generální štáb proto vypracoval plán obranného
perimetru v Asii a v Tichém oceánu, umožňujícího Japonsku nerušené využívání
tamních přírodních zdrojů k vedení defenzivní války. Nezbytným předpokladem
úspěchu tohoto záměru byla neutralizace americké tichomořské flotily.

7. prosince 1941 se z japonských letadlových lodí, jež nepozorovaně připluly do
blízkosti Havajských ostrovů, vznesly stovky japonských letadel, které krátce
před osmou hodinou podnikly ničivý nálet na americkou námořní základnu v Pearl
Harboru. Během dvouhodinového útoku byla potopena nebo vážně poškozena řada
amerických bitevních lodí a jiných plavidel. Po tomto zákeřném napadení
vyhlásily USA Japonsku válku. Na stranu Japonska se o čtyři dny později přidaly
také Německo a Itálie. Už před vstupem do konfliktu USA pozvolna opouštěly svoji
izolacionistickou politiku a zastávaly jen formálně neutrální postoj k válčícím
stranám. V březnu 1941 prezident Roosevelt podpořil Spojence, když prosadil
zákon o půjčce a pronájmu umožňující Britům, Číňanům a Sovětům odebírat americké
zbrojní a jiné dodávky bez nutnosti okamžitého splacení. Konečně po japonském
přepadení Pearl Harboru se ohromné americké průmyslové kapacity plně zapojily do
boje proti Ose. 11. prosince 1941 vyhlásilo nacistické Německo válku Spojeným
státům americkým a Adolf Hitler osobně schválil přípravu na provedení
sabotážních a teroristických útoků na území USA (např. Operace Pastorius v roce
1942).

Ochromení pacifické floty poskytlo Japoncům volnou ruku k jejich expanzi. Před
koncem prosince obsadili Japonci britský Hongkong a Gilbertovy ostrovy, stejně
jako Guam a ostrov Wake, jež byly v držení Američanů. Rovněž vpadli do britského
Malajska. Ze spojeneckého Siamu napadli Barmu a vylodili se na Američanech
kontrolovaných Filipínách. Singapur, považovaný za nedobytnou pevnost, padl 15.
února 1942. Kolem 130 000 Indů, Australanů a Britů bylo vzato do zajetí, pád
Singapuru se stal tudíž nejvíce pokořující kapitulací britských dějin. Po
vítězství v bitvě v Jávském moři okupovali Japonci v březnu Holandskou východní
Indii a přistáli na Nové Guinei. Americké a filipínské oddíly kapitulovaly na
filipínském Luzonu v dubnu a obránci Corregidoru vydrželi až do května. Na
počátku téhož měsíce zahájili Japonci obojživelnou operaci k obsazení Port
Moresby na Nové Guinei, čímž by narušili komunikační spoje mezi USA a Austrálií.
Ovšem v následné bitvě v Korálovém moři Spojenci odrazili japonské invazní síly.
Po symbolickém Doolittlově náletu na Tokio japonské velení rozhodlo o obsazení
atolu Midway. Současně měly být dobyty Aleutské ostrovy. Na konci května vyplula
japonská flota pod velením admirála Jamamota vstříc Midwayi. Japonci usilovali o
další překvapivý úder, avšak Američané krátce předtím prolomili japonský kód a
byli tak zpraveni o jejich úmyslu. 4. června 1942 se Američanům podařilo v bitvě
u Midway rozdrtit japonské letadlové lodě, jež tvořily jádro japonských
námořních sil, načež Jamamoto nařídil ústup. Po pouhých šesti měsících skončilo
období japonských úspěchů, neboť císařské námořnictvo se z této porážky, která
ho připravila o klíčové letadlové lodě, nikdy zcela nevzpamatovalo.

V listopadu 1941 zahájila posílená britská 8. armáda operaci Crusader, během níž
osvobodila Tobrúk. Jelikož německé námořní a zásobovací linie byly narušovány
útoky britských námořních a leteckých sil operujících z Malty, byl Rommel
přinucen k ústupu na svoji výchozí pozici. Jakmile britský tlak na nepřátelské
komunikační linie na počátku roku 1942 polevil, síly Osy byly rychle doplněny,
pročež v lednu obnovily svoji ofenzívu. Rommel poté snadno vytlačil Brity zpět
na Kyrenaiku, kde koncem května přemohl jejich obranu u Gazaly. Nato Afrikakorps
zdolal veškeré britské obranné pozice a po dvoudenním boji obsadil na konci
června 1942 Tobrúk. Vítězství Osy bylo korunováno zajetím více než 25 000
spojeneckých vojáků. Rommel pak navzdory rozkazům pronásledoval poraženou 8.
armádu do Egypta a v červenci se s ní střetl v první bitvě u El Alamejnu.
Nicméně Rommelův pokus obsadit Alexandrii vzdálenou pouhých 100 kilometrů
neuspěl. Boje pokračovaly po celý červenec, než byly obě strany příliš
vyčerpány.

Německé ponorkové loďstvo mělo obdobně jako v první světové válce vyhladovět a
izolovat Britské ostrovy ničením obchodních lodí. Za vlastní počátek bitvy o
Atlantik lze považovat 14. říjen 1939, kdy jedna německá ponorka vnikla do
zálivu Scapa Flow, hlavního opěrného bodu britské domácí floty (Home Fleet),
přičemž potopila jednu ze zde zakotvených bitevních lodí. Přes tento úspěch se
však do poloviny roku 1940 německé útoky v Atlantském oceánu omezovaly pouze na
ojedinělé akce osamocených ponorek. Teprve po dobytí Francie, jež umožnilo
zřízení ponorkových základen v přístavech v Brestu, Lorientu, Saint-Nazaire a La
Rochelle, zajišťujících rychlejší dosažení operačních prostorů, došlo k
zefektivnění německých ponorkových operací. Německé ponorky plně rozvinuly
taktiku vlčích smeček, proti nimž byly spojenecké konvoje, slabě chráněné
doprovodnými torpédoborci, bezmocné. V roce 1940 přišli Spojenci o 4,5 milionů
tun lodního prostoru a v roce 1941 o zhruba stejné množství. Vítězství německých
ponorek obratně využívala nacistická propaganda, jež mnohé z úspěšných kapitánů
stylizovala do role národních hrdinů. K podpoře vedení ponorkové války vyplula v
květnu 1941 z Baltského moře do Atlantiku německá eskadra. Ta sestávala z právě
do služby uvedené bitevní lodě Bismarck, těžkého křižníku Prinz Eugen a několika
torpédoborců. V průběhu plavby v Dánském průlivu mezi Grónskem a Islandem poslal
Bismarck ke dnu britský bitevní křižník HMS Hood. Přesto dříve, než doplul do
Francie, byl dostižen a zničen britským loďstvem.

Po vstupu Spojených států do války se těžiště německých akcí přesunulo blíže k
americkému pobřeží. Zpočátku špatně organizovaná americká pobřežní obrana
nedokázala zamezit útokům na obchodní lodě. Operační pásmo ponorek se později v
důsledku intenzivnější obrany rozšířilo až do Karibiku a jižního Atlantiku.
Původní počet asi 50 ponorek na počátku války vzrostl ve druhé polovině roku
1942 na více než 300. Tento rok byl proto nejúspěšnějším rokem německých
ponorek, které zničily přes 8 milionů tun lodního prostoru, čímž se nejvíce
přiblížily kritické hranici ohrožující britské hospodářství. V červnu 1942 také
proběhla neúspěšná Operace Pastorius, kdy došlo k prvnímu pokusu o vylodění
německých sabotérů na území USA, kteří měli za úkol poškodit válečný průmysl USA
a vyvolat bombovými útoky paniku mezi civilním obyvatelstvem.

Koncem roku 1942 však Spojenci prolomili německé šifrovací zařízení Enigma,
používané ponorkami. Díky zvýšené spojenecké produkci modernějších letadel a
torpédoborců bylo v květnu 1943 potopeno 43 německých ponorek, což si vynutilo
dočasné přerušení ponorkových operací. Na tomto zvratu, jenž se projevil
poklesem potopené tonáže na 3,5 milionů, nic nezměnil ani vynález šnorchlu. Po
osvobození Francie v létě 1944 musely být opuštěny ponorkové základny na pobřeží
Atlantiku. Ponorky byly pak zatlačeny zpět do Severního a Baltského moře. Po
německé kapitulaci v květnu 1945 byly ponorky buď poslány ke dnu, nebo se jejich
posádky vzdaly ve spojeneckých přístavech.

Poté, co byly sovětské průlomy na východní frontě eliminovány, převzal Wehrmacht
na jaře 1942 opět iniciativu. Nová Hitlerova ofenzíva (Fall Blau) si kladla za
cíl dobytí jižního Ruska a po dosažení Volhy proniknutí za Kavkaz, kde mělo být
obsazeno Baku a místní ropná pole. Jakmile půda po jarním tání dostatečně
ztvrdla, byl v květnu zahájen útok proti Sovětům na Krymu, jenž byl završen
dobytím obleženého Sevastopolu na začátku července. 28. června vyrazili Němci
východně od Charkova směrem na Voroněž a za méně než čtyři týdny stanuli na
březích Donu. Navzdory rychlosti útoku byly počty zajatých sovětských vojáků
nesrovnatelně nižší než v předchozím roce. Stalin a jeho generálové věřili, že
Němci chystají druhý, mnohem mocnější úder na Moskvu a shromáždili zde veškeré
dostupné zálohy, zatímco na jihu se Rudá armáda měla vyvarovat obklíčení.

Koncem července se Hitler vlivem relativní snadnosti německého postupu rozhodl
pozměnit původní plán a nařídil polovině armád blížících se ke Stalingradu
zamířit na Kavkaz. 23. července byl znovu dobyt Rostov a na začátku srpna se
německé tanky přehnaly přes Kubáň, načež dorazily k severnímu Kavkazu, kde byly
spatřeny první vrtné věže. 21. srpna vztyčili bavorští horští myslivci vlajku se
svastikou na hoře Elbrus. Kvůli velkým vzdálenostem a nedostačující železniční
síti se však vážně zhoršilo zásobování vojenských operací, což zpomalilo další
útoky.

Souběžně s ofenzívou na Kavkaze pokračoval rovněž postup německé 6. armády
vstříc Stalingradu. Vlastní bitva u Stalingradu začala 23. srpna potom, co asi
1000 letadel Luftwaffe zasypalo Stalingrad zápalnými bombami, které proměnily
většinu města v hromadu sutin. Krátce nato dosáhly německé jednotky Volhy
severně od města. V samotném Stalingradu Stavka zorganizovala improvizovanou
obranu, s níž se Němci střetli v rozhořčeném boji o každý dům a ulici. Zapletli
se tak do náročné a vyčerpávající bitvy v rozvalinách města, v níž utrpěli
vysoké ztráty. Během německé ofenzívy, pokračující až do poloviny října, přišla
6. armáda o polovinu svých bojových stavů, zatímco sovětské 62. armádě neustále
proudily přes Volhu čerstvé posily.

Kvůli přílišnému roztažení fronty byla německá křídla tvořena méně kvalitními
rumunskými, maďarskými a italskými divizemi. Této slabosti využili Sověti, když
v rámci operace Uran provedli 19. listopadu dva mohutné údery severozápadně a
jihovýchodně od města. O čtyři dny později se útočící sovětské fronty setkaly
západně od Stalingradu, čímž byla 6. armáda uvržena do obklíčení. Ujištěn
Göringovým tvrzením, že Luftwaffe dokáže zásobit obleženou 6. armádu letecky,
rozkázal Hitler jejímu veliteli, generálu Paulusovi, vytrvat na místě. 12.
prosince byl zahájen pokus o vyproštění. Nicméně trvající sovětský nápor a
Hitlerův kategorický nesouhlas s vyklizením Stalingradu měly za následek, že
němečtí vojáci ve městě se ocitli v pasti. V polovině prosince byla spuštěna
operace Saturn, při níž Rudá armáda vytlačila Němce z Kavkazu. Zatím ve
Stalingradu Paulus odmítl sovětskou výzvu ke kapitulaci, pročež Sověti obnovili
útok na město, než konečně 31. ledna Paulus a většina vyhladovělých vojáků 6.
armády v beznadějné situaci kapitulovala. Zbytky německých sil ve Stalingradu se
vzdaly 2. února 1943, ačkoli omezené střety především v městských stokách
pokračovaly ještě v dalších měsících. Z téměř 300 000 příslušníků 6. armády
padlo do sovětského zajetí 90 000 mužů, z nichž se po válce vrátilo do Německa
pouze 6000. Sovětské vítězství u Stalingradu definitivně zlomilo mýtus o
neporazitelnosti Wehrmachtu a stalo se symbolem obratu ve vývoji války.

Armády Spojenců a Osy v severní Africe se v srpnu 1942 zotavovaly z předchozích
náročných bojů. V témže měsíci navštívil Winston Churchill Egypt, načež byl
novým velitelem 8. armády jmenován generál Montgomery, jenž dodal britským silám
v Africe novou energii. Koncem srpna se Rommel pokusil znovu prorazit do údolí
Nilu, avšak byl odražen rozhodnou britskou obranou v bitvě u Alam Halfy. Rommel
se poté vydal ze zdravotních důvodů do Německa, čehož Britové využili k posílení
svých vojsk a k přípravě vlastní ofenzívy. 23. října zahájil Montgomery druhou
bitvu u El Alameinu, v níž po dvanácti dnech intenzivních bojů síly
Commonwealthu přinutily Afrikakorps ke stažení z Egypta.

Na počátku listopadu se americké a britské jednotky vylodily v Casablance, Oranu
a Alžíru ve francouzské severní Africe (operace Torch). Nicméně Hitler a
Mussolini nečekaně rychle zareagovali přesunutím vojska do Tuniska. Tam
ustupoval rovněž Rommelův Afrikakorps, obezřetně stíhaný Montgomeryho 8.
armádou. Po překročení Libye se Rommel opevnil na tuniských hranicích. V únoru
se pokusil vymanit z nepřátelského sevření a zaútočil na západ proti americkým
divizím v průsmyku Kaserín. Ostřílení němečtí veteráni zde přivodili Američanům
vážnou porážku, ti se ale z tohoto nezdaru rychle poučili. Koncem března se
Britům podařilo vymanévrovat Rommela u Mareth, pročež se postavení Osy v Africe
začalo pozvolna hroutit. Poté, co Spojenci vstoupili do Tunisu, síly Osy 13.
května 1943 kapitulovaly. Do zajetí padlo 275 000 italských a německých vojáků.

Po příchodu německé armády byly v různých evropských státech zavedeny rozdílné
metody zacházení s podrobeným obyvatelstvem, které vycházely z nacistických
politických, rasových a ekonomických idejí a záměrů. K jejich naplnění využívali
okupanti všech možných prostředků represe, jež obnášely především vojenský a
policejní útlak, reprezentovaný systémem koncentračních táborů a hrozbou
odvlečení na nucené práce, jimiž byly postiženy miliony lidí. Represe a
vykořisťování však brzy narazily na odpor poražených a okupovaných národů.

V Nizozemsku proběhla stávka policie a železničářů. Ve Francii docházelo k
ozbrojeným útokům, na nichž se podílely odbojové skupiny Résistance a Maquis. V
Polsku působila podzemní Zemská armáda (Armija Krajowa), která v srpnu 1944
zorganizovala varšavské povstání. V Protektorátu proběhl v květnu 1942 úspěšný
atentát na Reinharda Heydricha, jednoho z nejvýše postavených nacistů.
Nejsilnější odpor převládal v balkánských státech a ve východní Evropě.
Jugoslávští partyzáni vedení Titem dokázali osvobodit rozlehlá území Bosny a
Hercegoviny a Černé Hory, přičemž na sebe vázali několik divizí Osy. Obdobně
řečtí komunističtí (ELAS) a monarchističtí partyzáni (EDES) kontrolovali hornaté
řecké vnitrozemí. Taktéž na dobytém území Sovětského svazu operovaly četné
odbojové skupiny, které prováděly sabotáže na komunikačních uzlech. Partyzánský
způsob boje byl plánován Rudou armádou už před vypuknutím války, takže po
obsazení západních částí země zahájily odříznuté jednotky útoky proti okupačním
silám v týlu fronty. Boj proti partyzánům vedli Němci odlišně ve východní a
západní Evropě. Ve Francii nebo Itálii, kde vzniklo silné komunistické hnutí
odporu po okupaci země Němci, docházelo k spíše ojedinělým případům masakrů
civilního obyvatelstva. Naproti tomu válka proti partyzánům v Řecku, Jugoslávii,
Albánii nebo SSSR nabývala podoby nemilosrdného a systematického vyhlazovacího
boje. Dokladem toho je skutečnost, že jenom v Bělorusku zahynula v průběhu války
takřka čtvrtina veškeré populace.

Asijské národy okupované císařskou armádou byly Japonci zahrnuty do Velké
východoasijské sféry společného blahobytu. Ačkoli japonští vojáci byli nejprve
vítáni jako osvoboditelé z nadvlády Evropanů, jejich brutalita vůči Asiatům
zvedla proti nim brzy všeobecnou nenávist a odpor.

V lednu 1943 se konala Casablanská konference, na níž Churchill přesvědčil
Roosevelta k upřednostnění invaze na Sicílii a do Itálie před přímým útokem na
západní Evropu. Realizace tohoto záměru započala 9. července 1943, kdy se
kombinované britsko-kanadsko-americké síly zachytily na Sicílii. Navzdory
houževnatému odporu německých divizí nebyla vojska Osy schopná zabránit
Spojencům v dobytí ostrova. Přesto ještě před pádem Sicílie v polovině srpna
stihla Osa evakuovat většinu svých jednotek na pevninu. Mezitím, co probíhaly
boje na Sicílii, byl Mussolini v Itálii zbaven moci a uvězněn. Na začátku září
byl však osvobozen německým komandem a na Němci okupovaném území později
vyhlásil loutkovou Italskou socialistickou republiku.

Italská vláda zahájila vyjednávání se Spojenci, které vyústilo v podepsání
kapitulace 3. září 1943. V tentýž den překročili Britové Messinský průliv. 9.
září, den po zveřejnění italské kapitulace, se Američané vylodili u Salerna
nedaleko Neapole. Zde ale museli čelit prudkému německému protiútoku. Ovšem
ještě před začátkem zimy se Němci stáhli na Gustavovu linii na jih od Říma, kde
hodlali využít přirozeného defenzivního terénu Apeninského poloostrova k co
největšímu zpomalení spojeneckého postupu na sever. Američané se v lednu 1944
neúspěšně pokusili prolomit německou obranu vyloděním u Anzia v týlu Gustavovy
linie. V téže době začala namáhavá a zdlouhavá bitva o Monte Cassino. Spojenci
podnikli celkem čtyři útoky, avšak teprve v květnu se Polákům podařilo v tomto
boji dobýt vítězství. 4. června vstoupili spojenečtí vojáci do Říma. Němci zatím
v pořádku ustoupili na Gótskou linii, protínající italský poloostrov mezi Pisou
a Rimini. Churchill věřil, že rychlý postup přes severní Itálii by Spojencům
umožnil proniknout k Vídni. Nicméně do začátku zimy 1944 spojenecké armády
nedokázaly zdolat německý odpor.

V průběhu operace Saturn přišel Wehrmacht do poloviny února 1943 o kontrolu nad
Rostovem a Charkovem. Při následném německém protiútoku, jemuž čelili v bitvě u
Sokolova i vojáci 1. československého praporu, však Němci opět obsadili Charkov,
čímž vznikla výduť u města Kursk.

Ještě než jarní deště přerušily v březnu 1943 boje na východní frontě, vrhl se
Hitler do plánování nové letní ofenzívy, jejímž cílem mělo být obklíčení a
zničení sovětských vojsk ve výběžku u města Kursk. Ve srovnání s dřívějšími
letními kampaněmi se jednalo o mnohem skromnější operační cíl. Stavka byla
prostřednictvím sovětské rozvědky dostatečně informována o německých úmyslech a
nechala proto kurský oblouk značně opevnit vytvořením hustých minových polích a
protitankových pastí, rozmístěním velkého počtu protitankových děl a zřízením do
hloubky vedených linií zákopů. Bitva u Kurska začala 5. července 1943 německým
úderem severně a jižně od města, přičemž jádro německých sil představovaly
pancéřové divize tvořené také novými typy tanků včetně Tigrů. Toto střetnutí se
stalo největší tankovou bitvou celé války. Navzdory ohromné koncentraci
tankových sil se německým pancéřovým kleštím nepodařilo spojit, načež Hitler po
několika dnech nařídil zastavení ofenzívy. V tomto marném boji byly promrhány
německé tankové zálohy, takže iniciativa na východní frontě přešla definitivně
na stranu Rudé armády.

Sověti zahájili vlastní protiútok již v polovině července a do konce srpna
dobyli těžce zkoušený Charkov. V srpnu začala druhá bitva o Smolensk, jenž byl
Sověty osvobozen na konci září. Hitler se pokusil zadržet stupňující se nápor
Rudé armády vybudováním Východního valu. Tato obranná linie byla ale záhy
proražena poté, co v bitvě o Dněpr vytvořili Sověti řadu předmostí na pravém
břehu tohoto toku a v listopadu dobyli za účasti československých vojáků Kyjev.
Postup Rudé armády neustával a v lednu 1944 byla v rámci
leningradsko-novgorodské operace prolomena blokáda Leningradu. Na jihu zatím
pokračovalo osvobozování Pravobřežní Ukrajiny, na němž se v rámci
žytomyrsko-berdyčevské a korsuň-ševčenkovské operace podíleli i příslušníci 1.
československé brigády. Na přelomu března a dubna se části německých vojsk
podařilo vyváznout z hrozícího obklíčení v bitvě u Kamence Podolského.
Pokračující sovětské ofenzívy zatlačily Němce do konce dubna k řece Prut na
rumunských hranicích. Sovětské tanky se dále na západě probily až do blízkosti
Lvova, když předtím dosáhly sovětsko-polské hranice z roku 1939. Část německých
a rumunských divizí byla odříznuta na Krymu, kde byla dílem zlikvidována při
krymské operaci, dílem se je podařilo evakuovat.

Po zastavení japonské expanze v Tichomoří rozhodlo americké vrchní velení v
červenci 1942 o vyslání námořních a pozemních sil na Šalamounovy ostrovy a Novou
Guineu, kde měla být eliminována klíčová japonská vojenská základna v Rabaulu.
První krok k jejímu obsazení představovalo dobytí ostrova Guadalcanal, na němž
byl v následujícím měsíci zahájen výsadek americké námořní pěchoty. Počáteční
snadné přistání na ostrově zkomplikoval příchod japonských posil („tokijský
expres“). V pobřežních vodách svedly obě strany šest námořních bitev, zatímco na
souši zuřila vyčerpávající materiálová bitva. Enormní ztráty lodí a letadel
přinutily Japonce ke stažení loďstva koncem listopadu. Vlastní bitva o
Guadalcanal skončila pak 9. února 1943 americkým vítězstvím.

V závěru roku 1942 se Britové pokusili proniknout z Indie barmskou džunglí do
údolí řeky Iravádí, avšak tato operace skončila katastrofálním ústupem v květnu
1943. V téže době získali Američané zpět Aleutské ostrovy, ovšem hlavní operace
probíhaly v jihozápadním Pacifiku. V září vypudili Australané a Američané pod
velením generála MacArthura Japonce z východního pobřeží Nové Guineie. Americký
a novozélandský postup na Šalamounových ostrovech byl fakticky završen vyloděním
na Bougainville v listopadu. Na konci roku 1943 zaútočili Američané na
Gilbertovy ostrovy v centrálním Pacifiku, obzvláště tvrdé boje se odehrávaly v
bitvě o silně opevněný atol Tarawa. V únoru 1944 pokračovali Američané na
Marshallovy ostrovy, kde se setkali s podobně tuhým odporem na Kwajaleinu a
Eniwetoku. Významný podíl na japonských nezdarech náležel americkým ponorkám,
které potápěly japonské obchodní lodě. Kvůli následnému nedostatku surovin
kolabovala japonská válečná výroba a nedostávalo se rovněž pohonných hmot.
Zásobování odloučených postů se hroutilo, evakuace a přesuny jednotek musely
provádět válečné lodě, kterých ale nebylo dostatečné množství.

V březnu 1944 bylo po dobytí okolních ostrovů Spojenci izolováno asi 100 000
japonských vojáků v Rabaulu. Ve stejném měsíci byla spuštěna operace U-Go,
japonská invaze do indického Ásámu, jehož dobytím by Japonci znemožnili přísun
zásob Čankajškovým čínským nacionalistům. Japonské záměry byly však zmařeny
odhodlanou obranou pohraničních indických měst Kohimy a Imphálu silami
Commonwealthu. Takřka současně probíhala v Číně japonská ofenzíva Iči-Go, která
vyústila v téměř úplný kolaps čínských vojsk. V červnu se Američané vylodili na
Marianech a utkali se s Japonci v namáhavé bitvě o Saipan. Japonci usilovali o
zvrat ve vývoji války v Tichomoří, ovšem jejich námořnictvo a letectvo byly v
témže měsíci poraženy v bitvě ve Filipínském moři. Z Marian mohly od tohoto
okamžiku vzlétat americké bombardéry, čímž byla započata destrukce japonských
průmyslových center. Ve druhé polovině října byl zahájen americký výsadek na
Filipínách. Krátce nato vyplulo japonské císařské námořnictvo do svého
posledního velkého střetnutí v této válce. V tři dny trvající bitvě u Leyte na
konci října 1944 byla japonská flota navzdory sebevražedným útokům kamikaze
zcela rozdrcena.

Počátky koncepce strategického bombardování lze vypozorovat již na konci první
světové války. V meziválečném období byla myšlenka leteckého bombardování
nepřátelského týlu rozvíjena především britskými a americkými leteckými
teoretiky. Nicméně byli to Němci, kteří jako první aplikovali tuto doktrínu,
když ve španělské občanské válce Legie Condor bombardovala Guerniku. Rovněž
Japonci napadali v Číně velká města, jako byla Šanghaj, Wu-chan, Nanking nebo
Kanton. V září 1939 uskutečnila Luftwaffe ničivé nálety proti civilním i
vojenským cílům v Polsku, zvlášť těžce byla poničena Varšava. Podobně bylo
postiženo také centrum Rotterdamu při útoku Luftwaffe 14. května 1940.
Bombardování Britských ostrovů začalo už během bitvy o Británii, po jejímž
neúspěchu přešla Luftwaffe na podzim 1940 k nočním náletům na britská města
(Blitz). 8. listopadu vybombardovali Němci Coventry. V reakci na to Bombardovací
velitelství RAF zintenzívnilo odvetné útoky proti průmyslovým cílům v Německu.
Hitler původně trval na tom, že bombardování budou vystavena pouze letiště a
jiné vojenské cíle. Od těchto omezení bylo ale postupně upuštěno. Vzhledem k
blížícímu se tažení proti SSSR omezila Luftwaffe v květnu 1941 další
bombardování Británie. Po napadení Jugoslávie byl v dubnu téhož roku srovnán se
zemí Bělehrad. Luftwaffe sehrála velkou roli taktéž při operacích na východní
frontě, ačkoli ani u Moskvy ani u Stalingradu nepřivodila rozhodnutí. Pozdější
německá snaha zbrzdit postup Rudé armády strategickým bombardováním sovětských
továren byla limitována neexistencí vhodného typu letounu dlouhého doletu.

Od poloviny roku 1942 působilo v Evropě americké letectvo (USAAF). V téže době
se začala projevovat rostoucí účinnost bombardování v důsledku zvyšování počtu
bombardérů, vylepšování technických prostředků a posilování eskort doprovodných
stíhaček. Z důvodu kriticky nízké efektivity útoků na německé továrny přešli
Britové na počátku roku 1942 k plošným náletům na německá města. (Zpočátku se
bombardovalo v noci, od druhé poloviny roku 1944 – po oslabení Luftwaffe – se
přešlo k bombardování i ve dne). V březnu provedla RAF nálet na Lübeck, jenž se
stal prvním německým městem obráceným v trosky. V květnu a červnu podniklo tisíc
britských bombardérů nálety nejprve na Kolín a později na Essen a Brémy.
Spojenci brzy zjistili,že než ničit města výbušninami, je mnohem efektivnější je
zapálit. Proto svrhávali na veliké ploše velké množství lehkých zápalných bomb.
Požár město osvětlil, a další vlna bombardérů měla těžké bomby, které svrhávala
do ulic. Přerušila dopravu, aby se hasiči nedostali k požárům, současně tím
přerušila rozvod vody a plynu.(Po válce prováděné statistiky zjistily, že
sklepní kryty chránily dosti – přímým zásahem bomby zemřelo jen 5% obětí, ale
cca 80% obětí způsobilo ve sklepích udušení kouřem z požárů- oproti bunkru,
který má vlastní klimatizaci). Na jaře a v létě 1943 byla spálena na prach města
v Porúří. Spojenecké bombardování Hamburku v červenci způsobilo ohňovou bouři,
jíž padlo za oběť 30 000 lidí. (Hamburk hořel 14 dní a nocí a jeho zář byla v
noci vidět na 200 kilometrů). Od září 1943 byl náletům vystaven také Berlín. V
první polovině roku 1944 se spojenecké útoky zaměřily více na komunikační uzly
ve Francii, avšak německá města byla vytrvale bombardována až do konce války. Na
tuto zkázu se nacisté pokusili v červnu 1944 odpovědět tajnými zbraněmi,
raketami V-1 a V-2, které byly příliš nepřesné k útokům na vojenské cíle. Z toho
důvodu byly uplatňovány proti civilnímu obyvatelstvu Londýna, Antverp a jiných
západoevropských měst. V samém závěru války provedli Spojenci mezi 13. a 15.
únorem 1945 bombardování Drážďan, při němž zahynulo mezi 25 000 až 40 000 lidí.
Z důvodu vzdušných útoků zemřelo v Německu kolem 600 000 civilistů, přesto
ochromení německé průmyslové produkce následkem rozvratu morálky, jež bylo
hlavním cílem strategického bombardování, nenastalo dříve než na jaře 1945.

V souvislosti s postupem Američanů v Pacifiku bylo v roce 1944 zahájeno
bombardování Japonska, do něhož se zapojovaly rovněž americké letouny z Číny. V
posledních sedmi měsících vyústila letecká kampaň proti Japonsku ve zničení
takřka šedesáti měst. Nejničivěji byly zasaženy velké konurbace jako Nagoja,
Ósaka, Kóbe a Jokohama. Po náletech na Tokio z přelomu února a března 1945, jež
si vyžádaly 100 000 obětí, se v sutiny proměnily celé městské části.

Na konci listopadu 1943 se Roosevelt, Churchill a Stalin setkali na konferenci v
Teheránu, aby zde projednali společný postup, přičemž bylo dohodnuto, že
spojenecká invaze do Francie bude uskutečněna v nadcházejícím roce. Hitler
hodlal tomuto nebezpečí předejít budováním silně opevněného systému pobřežních
pevností zvaných Atlantický val. Operace Overlord, jak zněl krycí název vylodění
v Normandii, začala 6. června 1944 (den D), kdy zhruba 6500 spojeneckých
plavidel vysadilo na plážích Normandie dvě americké, dvě britské a jednu
kanadskou divizi. Ty byly podporovány třemi výsadkovými divizemi, zajišťujícími
v německém týlu křídla vyloďujících se jednotek, a téměř 12 000 letadly.
Navzdory houževnaté obraně se Němcům nepodařilo zatlačit útočníky do moře a
Spojenci, jejichž vrchním velitelem byl generál Eisenhower, dokázali postupně
rozšířit svoje předmostí.

Do konce června dopravili Spojenci do Normandie kolem 850 000 vojáků a vyčistili
poloostrov Cotentin s přístavem Cherbourg. Zároveň podnikali útoky na Caen,
které bylo po tuhých bojích dobyto Brity a Kanaďany v průběhu července. Koncem
téhož měsíce zahájili Američané operaci Cobra, jež vedla k prolomení německé
linie na počátku srpna. Hitler se pokusil provést protiútok, jímž by odřízl
divize generála Pattona pronikající do Bretaně a k Loiře. Jeho tanky však byly
snadno odraženy. Kolem německých pancéřových sil na západě se navíc začala u
Falaise nebezpečně stahovat smyčka hrozící jejich obklíčením. Westheer jen stěží
vyvázl z této pohromy a v značně pošramoceném stavu se stáhl za Seinu. Vítězní
Spojenci poté za úzké součinnosti s francouzským hnutím odporu osvobodili 25.
srpna Paříž. Už o deset dnů dříve uskutečnili Američané a svobodní Francouzi
operaci Dragoon, když se vylodili v jižní Francii, odkud rychle postoupili
údolím řeky Rhôny na sever. Do poloviny září se setkali u Dijonu se spojeneckými
jednotkami razícími si cestu z Normandie. Skupina německých generálů, vědoma si
bezvýchodnosti německého postavení, provedla 20. července atentát na Hitlera.
Akce skončila neúspěchem, načež byli spiklenci popraveni.

Po překročení Seiny pronikli Spojenci do Belgie a k německým hranicím. Britové
vstoupili v prvním zářijovém týdnu do Bruselu a osvobodili také Antverpy. Ústí
Šeldy, bez něhož byl zdejší přístav bezcenný, setrvalo v rukou Němců až do
listopadu. Řadu jiných přístavů na pobřeží Lamanšského průlivu a Atlantiku
držely v souladu s Hitlerovými rozkazy německé posádky, které tím výrazně
narušily již tak komplikované zásobování Spojenců. Mezi tyto přístavy patřil i
Dunkerque, na jehož obléhání se výrazně podílela i Československá samostatná
obrněná brigáda. Němci mezitím konsolidovali svoje pozice na Západním valu,
pročež Montgomery získal podporu pro operaci Market Garden, v rámci níž měli
Spojenci rychle překonat Rýn a vpadnout do Německa. 17. září byli britští a
američtí parašutisté vysazeni u mostů přes Rýn v Nizozemsku. Souběžně vyrazily z
Belgie britské tanky, jež měly výsadkáře vyprostit. Posledního z těchto mostů,
jenž se nacházel v Arnhemu, se ale Spojenci zmocnit nedokázali. Úspěšnou obranou
Nizozemska si Němci zajistili čas k rekonstrukci svých poničených divizí, neboť
kvůli přetrvávajícím zásobovacím obtížím Spojenců se situace na západní frontě
na podzim 1944 stabilizovala.

22. června 1944, v den třetího výročí napadení SSSR, zahájily Žukovovy a
Vasilevského fronty operaci Bagration, jež směřovala proti skupině armád Střed v
Bělorusku. Němečtí generálové, kteří soustředili hlavní síly na Ukrajině,
nepočítali s útokem Rudé armády ve vesměs bažinatém terénu Běloruska. V nastalé
bitvě si Sověti vytvořili místní trojnásobnou převahu v pěchotě a disponovali
rovněž absolutní převahou ve vzduchu. Ačkoli Hitler zakázal ústup, německá linie
se začala záhy po zahájení útoku hroutit. 3. července se útočící sovětské tanky
setkaly v Minsku, čímž obklíčily a zničily jádro skupiny armád Střed. Hitler
nechal přemístit do Běloruska posily z Ukrajiny, což bylo strategickým záměrem
sovětského velení, které zahájilo na Ukrajině 13. července Lvovsko-sandoměřskou
operaci. Na východní frontě čelil nyní Wehrmacht průlomu katastrofálních
rozměrů. Do konce července dobyli Sověti Lvov, východní Polsko a Vilno na
severu, čímž ohrozili německé pozice v Pobaltí a přiblížili se k Východnímu
Prusku. Sovětské údery uvrhly Ostheer na pokraj kolapsu a teprve na počátku
srpna se Rudá armáda zastavila na Visle v bezprostřední blízkosti Varšavy. V
reakci na to vypuklo 1. srpna varšavské povstání vedené Zemskou armádou, jež
však nacisté po dvou měsících bojů brutálně potlačili, přičemž zemřelo 200 000
Poláků.

Ve druhé polovině srpna spustila Rudá armáda jasko-kišiněvskou operaci proti
Rumunsku. Nato v Bukurešti došlo ke svržení proněmeckého diktátora Antonesca.
Poté, co Rudá armáda vstoupila do rumunského hlavního města uzavřeli Rumuni se
Sověty příměří a vyhlásili válku Německu. V téže době se rozhořelo národní
povstání na Slovensku, Sověti společně s československými jednotkami proto v
září zahájili karpatsko-dukelskou operaci. Nicméně dříve než mohlo být s
povstalci navázáno spojení, Němci v říjnu slovenskou vzpouru rozdrtili. V září
během baltické operace zlomili Sověti v Pobaltí odpor Němců a jejich místních
spojenců. Zbytky několika německých divizí byly sevřeny v kuronské kapse, kde
pokračovaly v boji až do května následujícího roku. V důsledku toho kapitulovalo
19. září Finsko. Již o několik dní dříve pronikla Rudá armáda do Bulharska, jež
poté změnilo strany stejně jako dříve Rumunsko. 20. října osvobodili Sověti a
jugoslávští partyzáni Bělehrad, což vedlo k německému vyklizení Řecka. Krátce
předtím se maďarský regent Miklós Horthy pokusil sjednat příměří se Sověty,
avšak byl svržen maďarskými fašisty podporovanými Němci, kteří okupovali
Maďarsko v březnu. Ovšem i přes úpornou obranu německých a maďarských jednotek
se Rudé armádě podařilo do konce prosince 1944 dokončit obklíčení Budapešti.

Podzimního zklidnění na západní frontě využil Hitler ke shromáždění nových
tankových záloh. S nimi hodlal udeřit proti americkým divizím v Ardenách, čímž
by si otevřel cestu do belgických nížin a k Antverpám. Dobytím tohoto přístavu
by pak vrazil klín mezi americké a britské armády. Bitva v Ardenách, poslední
Hitlerův pokus o zvrat vývoje války na západě, začala 16. prosince 1944, kdy tři
německé armády zcela zaskočily své protivníky. Špatné klimatické podmínky
zpočátku znemožnily Spojencům uplatnit jejich vzdušnou převahu. Po několika
počátečních německých úspěších však energická protiopatření Spojenců a
nedostatek pohonných hmot přinutily Němce k zastavení ofenzívy dříve, než stihli
překonat řeku Mázu. Jakmile nastalo zlepšení počasí, obnovilo spojenecké
letectvo útoky na německé pancéřové divize, které tudíž přešly do obrany.
Vzniklý výběžek Spojenci eliminovali do poloviny ledna 1945, když zatlačili
Wehrmacht do jeho původních pozic. Přesto ještě 1. ledna podnikli Němci menší
ofenzívu v Alsasku.

V průběhu února Spojenci vyčistili Porýní, načež 24. března překročili na široké
frontě samotný Rýn a pronikli do nitra Německa. V dubnu se rozhořela bitva v
Porúří, kde bylo obklíčeno a zajato přes 300 000 německých vojáků. Mezitím
Britové překonali 5. dubna řeku Veseru a o šest dnů později dosáhli Američané
Labe u Magdeburku. Berlín se nacházel pouhých 120 kilometrů na východ, nicméně
Eisenhower rozhodl přenechat dobytí německého hlavního města Rudé armádě. 25.
dubna se američtí vojáci setkali se Sověty v Torgau na Labi. Americká 3. armáda
pokračovala na jih do Bavorska a začátkem 18. dubna překročila západní hranice
prvorepublikového Československa. Současně Britové a Kanaďané dorazili k Baltu.

V lednu 1945 se Němci pokusili vyprostit obleženou Budapešť, avšak jejich
protiútoky dosáhly jen omezených úspěchů, zbývající němečtí a maďarští obránci
města kapitulovali v polovině února. 12. ledna spustili Sověti viselsko-oderskou
operaci, jež vedla už po několika dnech k prolomení německé obranné linie.
Sověti následně osvobodili zcela zničenou Varšavu a města v západním a jižním
Polsku. Dále pronikli do Slezska a do začátku února stanuli na Odře ve
vzdálenosti pouhých 60 kilometrů od Berlína. Při svém postupu Sověti 27. ledna
objevili nacistický vyhlazovací tábor Osvětim, v němž bylo zavražděno kolem 1
milionu Židů. O dalším osudu Polska a východoevropských států bylo rozhodnuto v
únoru na jaltské konferenci, na níž představitelé Roosevelt, Churchill a Stalin
jednali o poválečném uspořádání Německa a Evropy. Stalin se navíc zavázal
zasáhnout proti Japonsku. Od února vedla pěchota 1. československého armádního
sboru tuhé dvouměsíční boje o Liptovský Mikuláš. Na začátku března dosáhla Rudá
armáda pobřeží Baltského moře v Pomořansku. V témže měsíci byly zahájeny i
ostravsko-opavská a bratislavsko-brněnská operace. Ve Východním Prusku odříznuté
německé síly byly neutralizovány v dubnu v rámci východopruské operace. Po
překonání Maďarska vstoupili Sověti koncem března do Rakouska a 13. dubna dobyli
Vídeň. Zatímco na východní frontě se schylovalo k závěrečnému střetnutí, v
Itálii zahájili Spojenci začátkem dubna ofenzívu, během níž překročili řeku Pád
a dobyli severoitalská města. Nedlouho nato dopadli italští partyzáni
prchajícího Mussoliniho, jenž byl 28. dubna zastřelen. V Itálii válka oficiálně
skončila kapitulací zdejších německých sil 2. května.

Finální bitva o Berlín začala 16. dubna útokem Žukovových a Koněvových divizí na
Odře a Nise. Po více než týdnu rozhořčených bojů Sověti dokončili obklíčení
Berlína, čímž boj o město vstoupil do své konečné fáze. 30. dubna pronikli
sovětští vojáci do centra města, načež Adolf Hitler spáchal v podzemním bunkru
pod Říšským kancléřstvím sebevraždu. Zbývající obránci Berlína se 2. května
vzdali Sovětům. 5. května zahájili Američané postup do Čech na osu Karlovy Vary
– Plzeň – České Budějovice.

Již počátkem května vypuklo v českých zemích květnové povstání českého lidu,
které se z Přerova rozšířilo do dalších měst i na venkov. 5. května začalo
pražské povstání, které tři dny poté skončilo podpisem příměří a ústupem
Wehrmachtu. Následující den vstoupily do Prahy v rámci Pražské operace sovětské
jednotky, jež západně od města sváděly s Němci boje až do 11. května. Posledním
bojem československých jednotek byla bitva o Břest, která se uskutečnila 7.
května. Válka v Evropě skončila 8. května 1945, kdy vstoupila v platnost
bezpodmínečná kapitulace německých ozbrojených sil.

Americké námořní a pozemní síly se v lednu 1945 vylodily na klíčovém filipínském
ostrově Luzon a v březnu následoval výsadek na Mindanao. Britové s podporou
čínských nacionalistů zahájili na podzim 1944 ofenzívu proti Japoncům v Barmě,
jíž završili obsazením Rangúnu v květnu dalšího roku. V Pacifiku zatím Američané
svedli náročnou bitvu o Iwodžimu, jež byla s těžkými ztrátami dobyta v březnu.
Zdejší letiště posléze využilo americké letectvo k zintenzivnění už tak ničivých
náletů na Japonsko. 1. dubna začala bitva o Okinawu, která byla vzdálena jen 500
kilometrů od Kjúšú, nejjižnějšího z japonských ostrovů. Dobře opevněni v horách
na jihu Okinawy vedli Japonci tvrdošíjný a fanatický odpor až do poloviny
června, přičemž drtivá většina z nich padla nebo spáchala sebevraždu. Američané
utrpěli v tomto boji podobně jako předtím na Iwodžimě nesmírné ztráty.

11. července se vůdčí představitelé Spojenců sešli na konferenci v Postupimi.
Byla potvrzena předchozí ujednání týkající se Německa a zároveň byla Japonsku
adresována výzva k bezpodmínečné kapitulaci. Ta však byla japonskou vládou
odmítnuta, a proto americký prezident Truman, jenž nastoupil do tohoto úřadu po
smrti Roosevelta, rozhodl o použití jaderných zbraní. Nato americké letectvo
svrhlo 6. srpna jadernou bombu na japonské město Hirošimu a o tři dny později
další na Nagasaki. Při tomto dosud jediném atomovém úderu přišlo o život více
než 100 000 lidí. 8. srpna vyhlásil válku Japonsku i Sovětský svaz a následující
den zahájil operaci Srpnová bouře. Během několika dní přemohl kwantungskou
armádu v Japonci ovládaném Mandžusku. V důsledku těchto katastrof japonský císař
Hirohito oznámil 15. srpna kapitulaci Japonska, která byla oficiálně podepsána
2. září 1945.

Odhadovaný celkový počet lidských obětí ve druhé světové válce se značně liší,
avšak většina současných historiků se kloní k číslu 60 milionů mrtvých, z čehož
20 milionů připadá na vojáky a 40 milionů na civilisty. Celkové množství ztrát
zůstává ovšem nejisté, neboť počet mrtvých nelze zcela přesně určit. Nejvážnější
ztráty utrpěl Sovětský svaz, který v průběhu války přišel o 27 milionů lidí.
Procentuálně nejvyššími ztrátami bylo stiženo Polsko, jež pozbylo takřka pětinu
své předválečné populace. Polovinu jeho mrtvých představovali polští Židé. Ze
souhrnného počtu obětí tvořili přibližně 83 % příslušníci spojeneckých států a
17 % obyvatelé zemí účastnících se konfliktu na straně Osy. Většina civilních
obětí podlehla nemocem, hladu, masakrům nebo genocidě. Odhaduje se, že v
nacistických koncentračních táborech zahynulo asi 12 milionů civilistů. Dalších
1,5 milionů zemřelo v důsledku bombardování a kolem 14,5 milionů z jiných
příčin.

Smrt mnoha lidí byla důsledkem genocidy a válečných zločinů prováděných
německými a japonskými silami na okupovaných územích. Nejodpornější německý
zločin představuje holokaust, systematické a promyšlené vyvražďování Židů na
nacisty a jejich spojenci ovládaném teritoriu, jež si vyžádalo životy 6 milionů
lidí. Nacistická brutalita se zaměřovala i proti dalším skupinám obyvatelstva. V
Bělorusku byly vyvražděny stovky vesnic v odvetě za útoky partyzánů a celkem
zahynula asi čtvrtina tehdejší běloruské populace. Patrně nejotřesnějším
japonským zločinem byl nankingský masakr, při němž byly zavražděny či znásilněny
stovky tisíc čínských civilistů. V průběhu konfliktu pak japonská císařská
armáda přivodila smrt 3 až 10 milionů civilistů, převážně Číňanů.

V lednu 1942 se nacistické špičky sešly na konferenci ve Wannsee, kde rozhodly o
konečném řešení židovské otázky (holokaust). K uskutečnění tohoto zvráceného
záměru posloužil nacistům systém koncentračních a vyhlazovacích táborů, v nichž
bylo zavražděno zhruba 6 milionů Židů. Stejný osud stihl také 2 miliony Poláků a
další asi 4 miliony „podlidí“ (Untermenschen), včetně Romů, Slovanů, mentálně
postižených, homosexuálů, Svědků Jehovových ,a jiných skupin osob. Součástí
programu úmyslného vyhlazování, jenž byl plánován a realizován v nacistickém
Německu, byl Generalplan Ost, podle něhož měla být provedena likvidace a etnická
čistka Slovanů, čímž měl být pro německý národ zajištěn Lebensraum („životní
prostor“) na východě. Miliony osob, převážně z východní Evropy, byly proti své
vůli totálně nasazeny na práci v německé válečné ekonomice.

Podobně jako v nacistických koncentračních táborech zahynulo nesčíslné množství
lidí i v sovětských gulazích a pracovních táborech, v nichž byli uvězněni občané
okupovaných zemí, jako bylo Polsko, Litva, Lotyšsko, Estonsko, stejně jako
němečtí váleční zajatci a sovětští občané podezřelí ze spolupráce s nacisty. Z
přibližně 5,7 milionů Sovětů, kteří upadli do německého zajetí, zemřelo během
války téměř 60 %. V prvním roce po napadení Sovětského svazu bylo zabito nebo
zemřelo hlady a na nemoci asi 3 miliony sovětských válečných zajatců. Po svém
návratu do vlasti byli navíc pokládáni za zrádce, pročež byli mnozí posláni do
gulagů.

Vysokou mírou úmrtnosti se vyznačovaly také japonské zajatecké tábory, které
sloužily jako pracovní tábory. Japonská armáda dále odvedla ze svých domovů více
než 10 milionů čínských civilistů, jichž pak využívala k otrockým pracím v
Mandžukuu a v severní Číně. Je taktéž prokázáno omezené použití biologických a
chemických zbraní státy Osy. Italové nasadili yperit při tažení v Etiopii,
zatímco japonští vojáci uplatnili různé druhy těchto smrtících prostředků při
invazi a okupaci Číny. Němci i Japonci testovali účinky zbraní hromadného ničení
na civilistech a v některých případech i na zajatcích.

K otrocké práci byli nuceni i zajatí či po válce internovaní Němci. S miliony z
nich bylo takto nakládáno především v Sovětském svazu a v Polsku, ačkoli
obdobnému zacházení byli vystaveni i na Západě. Ve Spojených státech byly
internovány tisíce japonských, italských a německých Američanů, přičemž stejnou
praxi uplatnila i kanadská vláda.

Po skončení druhé světové války byly německé zločiny proti lidskosti, vedení
útočné války, zločiny proti míru a válečné zločiny potrestány v hlavním
norimberském procesu, v němž byli odsouzeni čelní představitelé nacistického
režimu. Podobně byli souzeni strůjci japonských válečných zločinů v tokijském
procesu. Rozhodnutí obou těchto mezinárodních soudních tribunálů jsou považována
za základy moderního mezinárodního trestního práva. Závěr norimberského
tribunálu zní: "Každý, kdo vykoná zločinný rozkaz, je vinen". Nebylo možné se
nadále vymlouvat "Já jsem jenom splnil rozkaz". (Např. německá ponorka U 852
postřílela bezbranné trosečníky kulometem. Po válce byli aktéři nalezeni a byl
potrestán kapitán za vydání a voják- kulometčík- za splnění zločinného rozkazu).

Pro úplnost nutno dodat, že německým vojákům bylo stále zdůrazňováno, že daný
rozkaz musí okamžitě splnit, a že za ten rozkaz je zodpovědný nadřízený, který
jim ho dal. Po válce však pravidla určují vítězové. Oproti zločinům, jichž se
dopustili příslušníci států Osy, činy způsobené na straně Spojenců nebyly nikdy
souzeny. Někteří pokládají za válečné zločiny přesuny obyvatelstva v Sovětském
svazu, internace občanů japonského, německého a italského původu ve Spojených
státech a Kanadě, sovětský masakr polských důstojníků v Katyni a kontroverzní
plošné nálety na civilní cíle na nepřátelském území (především bombardování
Drážďan a atomové útoky na Hirošimu a Nagasaki).

Dokonalejší typy letadel plnily obdobně jako za první světové války průzkumné,
stíhací a bombardovací úkoly, jimiž podporovaly pozemní síly. Vedle toho začala
letadla sloužit k vzdušné přepravě zásob, vybavení či posil, třebaže jen v
omezeném měřítku. V rámci strategického bombardování se navíc zaměřovala na
útoky proti zalidněným oblastem, jejichž cílem bylo narušení nepřátelské
průmyslové výroby a morálky obyvatelstva. Značný pokrok zaznamenal systém
protiletadlové obrany, který využíval radaru a vylepšeného protiletadlového
dělostřelectva.(Po válce prováděné statistiky však překvapivě ukázaly, že když
se vzalo v úvahu množství nasazené techniky a vojáků, byl efekt sestřelených
letadel velmi nízký- nejvíce letadel sestřelily stíhačky. Jednalo se spíše o
morální efekt: lidé běželi do krytu a dunění děl znamenalo, že se s letadly
bojuje. Větší efekt byl v tom, že nepřátelská letadla byla přinucena létat ve
větší výšce, a tím měla ztížené přesné zaměřování). Svého prvního omezeného
nasazení se za druhé světové války dočkala proudová letadla. Kvůli svému
pozdnímu zavedení a nepříliš velkému počtu sice neměla vážnější vliv na vývoj
války, přesto předznamenala poválečné masové rozšíření tohoto typu letadel.

V námořním válečnictví bylo rovněž dosaženo všestranného rozvoje, zvláště je
však třeba vyzdvihnout rozmach letadlových lodí a ponorek. Ačkoli na počátku
války se námořní letectvo mohlo pochlubit jen skromnými úspěchy, útoky na
Tarent, Pearl Harbor a bitvy v Korálovém moři a u Midway brzy povýšily letadlové
lodě na klíčovou námořní zbraň na úkor bitevních lodí. V bitvě o Atlantik se
doprovodné lodě ukázaly být životně důležitou součástí spojeneckých konvojů
výrazně zvyšující jejich obranyschopnost. Vedle vyšší efektivity byly letadlové
lodě ekonomicky méně náročné než bitevní lodě, jelikož nemusely být podobně
silně pancéřovány. Ponorky, které prokázaly svoji ničivou účinnost za první
světové války, byly nasazovány všemi válčícími stranami. Hlavně Britové se
soustředili na vývoj protiponorkových zbraní a taktiky, jako byl sonar, hlubinné
pumy a konvoje, zatímco Němci usilovali o zvýšení svých útočných kapacit
vynalezením schnorchelu a uplatňování taktiky vlčích smeček.

Pozemní vojenství se zásadně proměnilo od statických frontových linií první
světové války k dynamičtějšímu a mobilnějšímu vedení války. Výraznou inovací byl
koncept koordinované podpory jednotlivých druhů zbraní. Tank, jenž byl v první
světové válce uplatňován převážně k podpoře pěchoty, se vyvinul v primární
pozemní zbraň. Na konci 30. let byly sestrojeny po všech stránkách pokročilejší
typy tankových konstrukcí a tento trend pokračoval i po celou dobu války. To se
projevilo zvyšováním rychlosti, zesílením pancíře a vyšší palebnou silou.
Nejprogresivnější doktrínu použití tanků rozvinuli na počátku války Němci, kteří
se snažili vyvarovat přímému střetu vlastních tanků s nepřátelskými, což se za
podpory ostatních složek ozbrojených sil, především ze strany letectva,
osvědčilo v podobě taktiky Blitzkriegu, vysoce úspěšné v Polsku a ve Francii.
Velkého významu postupně nabývaly různé protitankové zbraně, jako byly stíhače
tanků, nepřímá střelba, protitanková děla, protitankové miny a pěchotní
protitankové zbraně krátkého dostřelu. I přes zvyšující se úroveň mechanizace
armád, zůstávala méně pohyblivá pěchota jádrem každého vojska. Většina
pěchotních zbraní a vybavení se přitom příliš nelišila od těch, jež byly
využívány v předchozí válce. Největších pokroků bylo dosaženo rozšířením rychle
přenosných kulometů a různých typů samopalů, které byly obzvláště vhodné pro boj
zblízka v městské zástavbě anebo v džungli. Přednosti pušky a samopalu v sobě
spojovala útočná puška, jež se po válce stala standardní pěchotní zbraní takřka
všech armád.

V oblasti komunikace se válčící strany pokusily vyřešit problém zabezpečení
používáním rozsáhlých seznamů kódů pro šifrování využívaných různými šifrovacími
stroji, z nichž nejznámější byla německá Enigma. Proti tomu působily systémy
rozluštění kódů, mezi něž náležela například britská Ultra či americký systém,
jenž dokázal prolomit japonský námořní kód. Vojenské rozvědky se dále zaměřovaly
na provádění mystifikačních operací, kterých několikrát použili s velkým
úspěchem Spojenci, čímž odvrátili pozornost německého velení od příprav invazí
na Sicílii či do Normandie. Mezi jiné významné technologické a technické počiny
dosažené během druhé světové války patří první programovatelné počítače, řízené
střely a balistické rakety (V-1 a V-2), a v projektu Manhattan vyvinuté jaderné
zbraně.

Ve strojírenství skončily mnohaleté diskuze, zda je lepší nýtování, nebo
svařování. Svařování je rychlejší, úspornější, a hlavně proto bylo zaváděno.
Svařené díly jsou až o 30% lehčí (nýtované spoje musí být přeplátované), proto
byly ruské tanky lehčí a materiálově úspornější. Mimo to je nýtování fyzicky
velmi namáhavé, pro ženy je na hranici jejich fyzické síly, a museli je
vykonávat muži.[zdroj?] Kdežto sváření zvládly ve zbrojovkách i ženy, a muži
mohli jít na frontu.

Poražené Německo a Rakousko byly rozděleny do čtyř okupačních zón, přičemž
historické německé země na východě byly podřízeny polské a sovětské správě.
Souběžně s tím proběhlo vysídlení německého obyvatelstva z východní Evropy,
zvláště z Polska a Československa, což bylo stvrzeno na postupimské konferenci.
Své domovy bylo nuceno opustit více než 12 milionů Němců. Polsko získalo nové
západní hranice, čímž mu byla kompenzována ztráta Sověty zabraného polského
východního území, z něhož uprchlo kolem 3,5 milionů lidí. Sovětský svaz si vedle
někdejšího východního Polska podržel přímou kontrolu nad pobaltskými státy
Litvou, Lotyšskem a Estonskem a nad dříve rumunskou Besarábií, k čemuž získal
československou Podkarpatskou Rus. V Asii okupovaly Spojené státy Japonsko a své
správě vystavily někdejší japonské ostrovy v západním Tichomoří, zatímco Sověti
anektovali jižní Sachalin a Kurilské ostrovy. Dříve Japonci kontrolovaná Korea
byla rozdělena mezi obě velmoci.

Ve snaze o zachování mezinárodního míru vytvořili Spojenci Organizaci spojených
národů, která byla založena v San Franciscu 26. června 1945. Navzdory tomuto
počinu se v alianci mezi Západem a Sovětským svazem začaly brzy po skončení
konfliktu objevovat vážné trhliny. Evropa byla proto již několik let po válce
rozdělena tzv. železnou oponou, která byla spuštěna od Štětína na Baltu k Terstu
na Jadranu a jež od sebe oddělovala demokratické západní státy a komunistické
země řízené Sověty. Vzrůstající napětí mezi USA a SSSR přerostlo ve studenou
válku a vedlo ke vzniku Američany vedené Severoatlantické aliance (NATO) a
sovětské Varšavské smlouvy.

V mnoha částech světa se nedlouho po konci druhé světové války rozhořely nové
válečné konflikty. V Číně se nacionalisté a komunisté utkali v občanské válce.
Komunistické síly v ní se sovětskou podporou zvítězily, pročež byla v říjnu 1949
Mao Ce-tungem založena Čínská lidová republika. Poražení nacionalisté se stáhli
na ostrov Tchaj-wan. V Řecku vypukla občanská válka mezi královským vojskem, za
nímž stáli Britové a Američané, a místními komunisty, kteří v tomto boji nakonec
podlehli. Nejvážnější konflikt se rozhořel v roce 1950 na Korejském poloostrově,
kde komunistická Severní Korea podporovaná Sověty a Čínou, napadla Jižní Koreu,
která obdržela vojenskou a materiální pomoc od západních mocností. Korejská
válka skončila po třech letech příměřím.

Ihned po válce nastalo v zámořských državách evropských států období
dekolonizace. Příčiny tohoto jevu tkvěly ve změně nahlížení Evropanů na
kolonialismus, především však v ekonomickém vyčerpání evropských koloniálních
mocností způsobeném válkou a v rostoucích požadavcích ovládaných národů na právo
na sebeurčení. Dekolonizační proces probíhal z větší části mírovou cestou,
přesto se vyskytly četné výjimky v zemích jako Indočína, Madagaskar, Indonésie a
Alžírsko. Řada zemí byla po odchodu Evropanů rozdělena podle etnického nebo
náboženského hlediska, což mělo za následek rozdělení Britského mandátu v
Palestině na Izrael a Palestinu a vytvoření nezávislých států Indie a Pákistánu
na území někdejšího Britského Rádže.

Rychlost poválečné ekonomické obnovy se lišila v různých částech světa, třebaže
všeobecně probíhala vcelku rychle. V Evropě se Západní Německo díky Marshallovu
plánu snadno zotavilo a již v 50. letech dosáhlo dvojnásobné hospodářské
výkonnosti oproti předválečnému stavu (Už v roce 1955 se v ulicích objevily
plakáty „Wir sind wieder Wer“ – My jsme zase Někdo!). V roce 1956 uvítali v
Německu první vlak zahraničních dělníků, znáborovaných v Itálii. Německo
prožívalo obrovský hospodářský rozmach a vyhlásilo, že bude potřebovat miliony
dalších dělníků. Itálie vzešla z války zcela zruinována, nicméně během 50. let
vykazovala stabilní a vysoký ekonomický růst. Vyčerpané Spojené království se po
skončení války ocitlo na pokraji hospodářského kolapsu, přičemž jeho relativní
hospodářský pokles pokračoval i v dalších desetiletích. Francie navzdory
počátečním obtížím brzy dosáhla ekonomického růstu, jenž napomohl rychlé
modernizaci země. Rovněž Sovětský svaz se dokázal poměrně pružně vyrovnat s
utrpěnými škodami, které postihly převážně západní území státu. V Asii dosáhlo
Japonsko rapidního hospodářského vzestupu, díky němuž se tato země stala v 80.
letech jednou z největších světových ekonomik. Čína se po skončení občanské
války nacházela v troskách. Obstojně se vyvíjející hospodářství, které už v roce
1953 dosáhlo úrovně před druhou světovou válkou, bylo však tvrdě zasaženo Velkým
skokem, ekonomickým experimentem s katastrofálními důsledky. Spojené státy
obstarávaly v samém závěru války téměř polovinu veškeré průmyslové výroby, na
čemž se mnoho nezměnilo až do 70. let.

V tomto článku byly použity překlady textů z článků World War II na anglické
Wikipedii a Zweiter Weltkrieg na německé Wikipedii.



https://cs.wikipedia.org/wiki/Harry_Potter

Harry Potter je název řady fantasy románů britské spisovatelky J. K. Rowlingové.
Romány zachycují dobrodružství mladého čaroděje, Harryho Pottera, a jeho přátel,
Ronalda Weasleyho a Hermiony Grangerové, kteří všichni studují na Škole čar
a kouzel v Bradavicích. Hlavním tématem příběhu je Harryho souboj s
černokněžníkem Tomem Rojvolem Raddlem (v originále Tom Marvolo Riddle), známým
spíše jako Lord Voldemort, jehož cílem je dosažení vlastní nesmrtelnosti, dobytí
čarodějnického světa, podmanění nekouzelníků (mudlů) a zničení všech, kdo mu
stojí v cestě, zejména pak samotného Harryho Pottera. Romány jsou směsicí žánrů
fantasy a tzv. vývojového románu s prvky mystery, thrilleru, dobrodružného
románu a romantického románu. Přestože bývají řazeny mezi dětskou literaturu,
zabývají se velmi vážnými tématy. Podle Rowlingové je dokonce jedním z hlavních
témat smrt.

Od publikace první knihy Harry Potter a kámen mudrců (v originále Harry Potter
and the Philosopher's Stone) 30. června 1997, si romány získaly obrovskou
popularitu po celém světě a dostalo se jim i velmi dobrého přijetí u kritiky.
Přesto se objevovaly i kritické ohlasy, zejména kvůli temnému podtónu románů.
Rowlingová těmito knihami dosáhla též velkého obchodního úspěchu. Do června 2011
se prodalo přibližně 450 miliónů výtisků, čímž se Harry Potter stal nejlépe
prodávanou románovou sérií všech dob. Poslední čtyři romány také dosáhly
rekordu, co se týče rychlosti jejich prodeje. Knihy o Harrym Potterovi byly
přeloženy do 67 jazyků.

Původními hlavními vydavateli knih byla nakladatelství Bloomsbury ve Velké
Británii a Scholastic Press ve Spojených státech amerických. Od té doby knihy
vydala celá řada dalších vydavatelství po celém světě. Všech sedm románů o
Harrym Potterovi bylo společností Warner Bros. Pictures převedeno také na
filmové plátno, přičemž poslední z nich byl pro tyto účely rozdělen na dvě
části. Celá řada na sebe také navázala různé obchodní aktivity, takže např.
britské noviny The Times ocenily roku 2008 značku Harry Potter na více než
15 miliard dolarů.

Úvodní díly řady knih o Harrym Potterovi jsou určeny mladším dětem, autorčiným
záměrem ale je, aby souběžně s hlavní postavou stárli i čtenáři. Sice se nakonec
nepodařilo vydávat každý rok další knihu, nicméně platí, že pozdější díly jsou
určeny mnohem staršímu obecenstvu. To se odráží i ve skutečnosti, že kromě
„dětských“ verzí knih jsou vydávány i edice pro dospělé čtenáře (lišící se
hlavně obálkou).

Nápad na příběh o kouzelnickém učni dostala Rowlingová během cesty vlakem z
Manchesteru do Londýna. Jejím oblíbeným místem pro psaní se během tvorby prvního
dílu stala jedna z edinburských kaváren. Prodeje knih udělaly z Rowlingové
dolarovou miliardářku a 1062. nejbohatší osobu na světě.

V sérii je možné nalézt řadu opakujících se motivů. Začátek každého dílu
popisuje Harryho prázdniny, které tráví u své tety a strýce, odtržen od
kouzelnického světa. Následuje toužebně očekávaný odjezd do Školy čar a kouzel v
Bradavicích. V průběhu školního roku se Harry učí čarovat, připravovat kouzelné
lektvary nebo hrát famfrpál. Kromě toho musí překonávat řadu potíží, například:

Rowlingová oznámila, že osu příběhu bude tvořit 7 knih, z nichž všechny již byly
vydány. Každý díl je trochu temnější než předchozí, spolu s věkem hlavního
hrdiny stoupá i nebezpečí představované Harryho úhlavním nepřítelem a vrahem
jeho rodičů – Lordem Voldemortem.

Knihy jsou napsány er-formou a z pohledu Harryho (s výjimkami v prvním, čtvrtém,
šestém a sedmém dílu). Série je srovnávána s řadou známých příběhů, včetně
Letopisů Narnie (C. S. Lewis) a Pána prstenů (J. R. R. Tolkien). Je možné je
zařadit i mezi britské romány s tematikou života na internátních školách. Části
knihy, ve kterých Harry přebývá u svých příbuzných (Dursleyových), zase mohou
připomínat dílo Roalda Dahla. Děj se také podobá řadě filmů Star Wars, ve
kterých musí Luke Skywalker žít se svou tetou a strýcem až do dovršení
devatenácti let, kdy se dozví pravdu o svém osudu a o hrozbě představované
Impériem.

Některé prvky příběhu se dokonce dostaly do skutečného světa, například
Bertíkovy fazolky, pod jejichž jménem společnost Jelly Belly prodává skutečné
bonbóny. Na své osobní stránce uveřejňuje Rowlingová některé drobné informace a
nápovědy o ději dosud nevydaných dílů. Často se jedná o vyvrácení teorií, se
kterými přišli fanoušci. Ti mohou na stránkách dokonce hlasovat, kterou otázku
má Rowlingová zodpovědět jako další. Snad nejznámějším omylem fanoušků je
postava Marka Evanse. Ten byl letmo zmíněn na začátku pátého dílu. Fakt, že se
jeho příjmení shoduje s rodným příjmením Harryho matky (Lily Evansová, provdaná
Lily Potterová), vedlo mnoho fanoušků k závěru, že Mark bude hrát významnou roli
v závěrečných dílech série. Rowlingová to vyvrátila s tím, že se v příběhu
pravděpodobně už ani neobjeví.

Do této chvíle vyšlo o Harrym Potterovi 8 knih. Poslední kniha Harry Potter a
prokleté dítě je napsána formou divadla. Kromě jednotlivých dílů série napsala
autorka pod pseudonymy další tři doplňkové publikace (Bajky barda Beedleho,
Famfrpál v průběhu věků a Fantastická zvířata a kde je najít) pro britskou
nadaci Comic Relief.

Celkem se na celém světě prodalo okolo 450 miliónů výtisků a knihy o Harry
Potterovi v ČR obsadily první místo v anketě o nejoblíbenější knihu českých
čtenářů. Tato anketa probíhala v českých knihovnách a na internetu v roce 2004.

Knihy se staly tak populární, že řada knihkupectví pořádá půlnoční prodej v den
oficiálního vydání dalšího dílu. Knihy byly přeloženy do celé řady jazyků,
existuje i latinská či starořecká verze (překlad Fénixova řádu je prý nejdelší
knihou, která byla v tomto jazyku za posledních 1000 let uveřejněna). Knihy mají
i speciální americké verze s lehce upraveným slovníkem u výrazů, které se v
britské a americké angličtině liší. U nás jsou autory oficiálního českého
překladu prvních 7 knih bratři Pavel a Vladimír Medkovi. Poslední knihu přeložil
Petr Eliáš.

Po velkém úspěchu knih byly rovněž natočeny filmy, na které autorka přímo
dohlížela. Trvala také na tom, aby všichni herci byli Angličané, a aby šlo o
hrané filmy.[zdroj?] V nich byly do značné míry dodrženy události a prostředí z
knihy, ve třetím díle jsou pak rozdíly větší. Harryho Pottera ve všech dílech
ztvárnil Daniel Radcliffe.

Návštěvnost filmů o Harrym Potterovi je velmi vysoká a vedle jednotlivých dílů
Pána Prstenů, Hvězdných válek, Pirátů z Karibiku a filmů Titanic a Avatar se
řadí k nejúspěšnějším filmům všech dob. Druhý díl Harryho Pottera k 31. 12. 2004
obsadil třetí místo s celosvětovou tržbou 968,8 mil. dolarů, první díl pak osmé
místo s tržbou 866,3 mil. dolarů. Třetí díl, který je ovšem v některých státech
stále v distribuci, pak čtrnácté místo s tržbou 789,5 mil. dolarů.

Podobně jako J. R. R. Tolkien, i J. K. Rowlingová stvořila při psaní Harryho
Pottera fantasy svět s vlastními zákony. Na rozdíl od klasické fantasy
tolkienovského typu se ovšem Harry Potter neodehrává v minulosti (tedy ve světě
podobném např. evropskému středověku), ale v přítomnosti, v jakémsi paralelním
světě. Čarodějové se vyskytují ve Velké Británii (a jiných státech světa, jak se
Rowlingová postupně zmiňuje v 4. a 5. díle) a snaží se, aby je obyčejní lidé
(neschopní kouzlit), zvaní mudlové neobjevili, a nechtěli po nich, aby řešili
jejich obyčejné problémy. Dovedně se skrývají, aby je mudlové neodhalili –
ochrana světa čarodějů před nežádoucí pozorností ostatních je jedním z
nejdůležitějších zákonů kouzelnického světa, nad jejichž dodržováním bdí
Ministerstvo kouzel. Kouzelníci tak žijí stranou od lidí, buď přímo v
kouzelnických vesnicích (např. Prasinky, Godrikův důl, některé londýnské ulice),
nebo skrytě za pomoci kouzel přímo v mudlovských městech a ulicích (v pátém díle
je takto zmíněno sídlo Fénixova řádu v nezakreslitelném domě).

Knihy o Harrym Potterovi se věnují především kouzelnické škole, která se jmenuje
Bradavice (v orig. Hogwarts). Škola má sedm ročníků a čtyři koleje: Nebelvír
(orig. Gryffindor), Havraspár (orig. Ravenclaw), Mrzimor (orig. Hufflepuff) a
Zmijozel (orig. Slytherin). Je to škola internátní, takže většina žáků zde
(kromě Vánoc) stráví celý školní rok. Vyučují se zde různé čarodějné předměty,
jako např. kouzelné formule, přeměňování, péče o kouzelné tvory, obrana proti
černé magii, bylinkářství, jasnovidectví, astronomie, studia mudlů, starodávné
runy, věštění z čísel, lektvary,atd.. . Ředitelem školy je slavný čaroděj Albus
Brumbál (orig. Albus Dumbledore). Zlo v kouzelnickém světě představují kromě
běžných piklů a kouzelníků, které nemají rádi mudly či čaroděje z mudlovské
krve, především stoupenci Lorda Voldemorta, nejmocnějšího čaroděje všech
dob[zdroj?]. Tito takzvaní smrtijedi se dorozumívají pomocí zvláštních znamení
vypálených na předloktí. Proti nim bojují speciálně školení kouzelníci, tzv.
bystrozoři.[zdroj?] Smrtijedi obvykle po dopadení a odsouzení skončí v
kouzelnickém vězení – Azkabanu, které je střeženo děsivými strážci, tzv.
mozkomory.

S ohledem na oblíbenost a komerční pozadí okolo vydávání a další zpracování
literárního díla jsou kritické a pochvalné komentáře na literární dílo i
zfilmované provedení hojné a nejednoznačné, ba mnohdy zcela opačné. Popisované
vady čtenáři - fanoušci totiž obvykle neřeší a nad jednoduchostí řešení zápletek
(např. první díl, vyřešení hlavní zápletky), nebo podivnostmi v chování a
okolnostech se nepozastavují (např. druhý díl, přeživší dítě fotografující
baziliška, Harry P. který neustále sebevražedně vyhledává smrtelná nebezpečí),
cílovou skupinou čtenářů jsou nezletilé děti. První tři díly série, jak v
knižní, tak ve filmové podobě, jsou obvykle hodnoceny jako velmi zdařilé a jsou
považovány za přelomová díla, která odlákala děti od obrazovek zpět ke knihám.
Velmi negativně jsou i fanoušky (i dívkami) hodnoceny milostné pletky v díle
Harry Potter a Princ dvojí krve.

Klíčová otázka pro obeznámené s předlohou tedy zněla: O kolik bude film více či
méně blbý než nesnesitelně patetická, hloupě vysvětlující a přes otevřenou snahu
o „temnou atmosféru" vlastně infantilně naivní kniha?

„Harry Potter nám dospěl. Chlapec zrozený v bolesti a krvi dokončuje osudovou
cestu a vy byste u toho neměli chybět. Tohle už není pohádka. Tohle je válka, ve
které se umírá. A je to hlavně dobrá adaptace a zatraceně dobrý film…“

„…druhá část Relikvií smrti v mnoha ohledech téměř dokonalá je.… …je strhující a
znamenitě zahraná i natočená.“

…běžní návštěvníci kin budou možná díky velkoleposti efektů odcházet ze sálu s
pocitem, že na tom Potterovi přece jenom něco je. Skalní fanoušci knižní
předlohy ale film nejspíš zklame.

„(Poslední díl zfilmované ságy) Je fanouškovskou záležitostí, která se spoléhá
na oddané čtenáře, kteří jsou zvědaví jak si tvůrci poradili se zpracováním
jejich oblíbených motivů z knihy a nezatěžují se až tolik požadavky logiky a
vnitřní návaznosti.“

„Jistě, každý má rád dobré konce, ale proč postavit před čtenáře celé defilé
postav, včetně všech jejich dětí, a pěkně polopaticky ukázat, jak moc jsou
všichni šťastní, to je opravdu záhada. Ani pohádky, z nichž Rowlingová čerpá
většinu inspirace, takto banálně nekončí.“

„Fakt, že filmy o Harry Potterovi jsou jen komerční rychlokvaška, bohužel
nezakryje ani to, že je točí schopní lidé, a že výsledek je ve většině případů
kladný. Můžeme být rádi, že tenhle hon za penězi dostali do rukou tvůrci, kteří
si s nelehkým úkolem natočit filmy podle rozepsané ságy dokázali poradit…“

„Film Harry Potter a Princ dvojí krve relativizuje měřítka špatného a dobrého…
…Fanouškovský "naivní" divák vnímající film v potterovských souvislostech je
vlastně jediný žádoucí.“

„Harry Potter nakročil do finále první poloviny správnou nohou. Technicky
bezchybný, herecky vysoce nadprůměrný a velmi dobře ozvučený film, který mnohem
více připomíná dospělý thriller, nežli dětskou fantasy a jehož režisér místy
koketuje s genialitou.“

Hlavní postava díla je podle kritik poměrně dobře propracovaná, vedlejší postavy
jsou pouze načrtnuty, sekundujív rolích klaunů a jsou nápomocny při rozuzlování
zápletek rádců s nečekanými schopnostmi, obvykle jsou vybaveny rekvizitami právě
vhodnými ke geniálnímu řešení neřešitelného. Některé postavy jsou téměř nebo
zcela zahaleny oparem tajemství, která tu a tam umožňuje nečekané obraty,
překvapivá spojení nebo sentimentální okamžiky. Problémem je věrohodnost v
příběhu se náhle vynořivších bratrů, přátel, nepřátel, donedávna neviditelných
všemocných skřítků (v roli otroků) a podobně. Tyto situace jsou někdy zvládnuty
lépe (přátelé otce H.P. v díle Harry Potter a vězeň z Azkabanu), jindy hůře
(bratr ředitele školy v Relikvie smrti, motivy konání Snapea v Relikvie smrti,
přehled jeho života). Schopnosti protivníka hlavního hrdiny rostou spolu se
schopnostmi hlavního hrdiny, což dodává příběhu poutavost.

Hlavním atraktantem příběhu je podle názorů recenzentů nové románové prostředí,
jeho popis a rekvizity. O zcela jedinečné náhle se objevující rekvizity zcela
příhodné k řešení nemožných situací a neřešitelných problémů není nouze.
Takovými je například náhle se kdekoliv objevující meč (pokud jej potřebujete),
v knize popisovaná „místnost nejvyšší potřeby“ vchod se objeví když ji
potřebujete a místnost je taková jakou ji potřebujete s potřebným vybavením),
obraceč času (používá pouze jedna z vedlejší postav a pouze v jednom z dílů
série) a mnoho dalších.

Předmětem kritiky je neefektivní kouskování strhujícího závěru posledního dílu
série (bitva o školu, přerušení, bitva v lese, přerušení bitva o školu) a jediná
pro čtenáře citově vážná událost - úmrtí oblíbené sovy. Příběh je kritizován
jako vševysvětlující, utápějící se ve faktech (o nečekaných, neobvyklých
objektech a situacích).

Některé díly ságy a jejich filmová zpracování jsou bezcílnou výplní, a lze je
popsat jako „…bezdějové bloudění mezi podružnostmi potterovského světa“. Film i
kniha vytváří pouhou iluzi dramatičnosti.

Výkony postav filmu jsou někdy označovány jako amatérské, v některých momentech
přepjaté, jindy jsou i dětští herci oceňováni slovy "hrají jak jim síly stačí".

Mezi četné knižní parodie Harryho Pottera patří například Barry Trotter (od
Michaela Gerbera), Porri Gatter (běloruská řada knih - Andreyi Zhvalevskiyi a
Igor'Miyt'ko), Tanya Grotterová (Rusko, Dmitri Yemetz), Heri Kókler (K. B.
Rottring', maďarsko, autor je podepsán pseudonymem, přičemž kromě slovní hříčky
na „J. K. Rowling“ připomínají jeho iniciály zkratku „kb.“, znamenající
„přibližně“, zatímco „rotring“ znamená v maďarštině „propiska“). Natočeny byly
také dvě scénky pro pořad Saturday Night Live. V jednom díle Simpsonů se Bart a
Lisa ocitli v rolích kouzelnických učňů a museli porazit temného čaroděje Lorda
Montymorta (Montgomery Burns).

V Česku a na Slovensku je v poslední době oblíbená[zdroj?] slovenská internetová
parodie vydávaná Studiem POG Dano Drevo, jež má v současnosti dvě série. První,
již dokončená série, kde je parodován díl Harry Potter a Tajemná komnata jako
"Dano Drevo a Tajomna komnata" má 22 částí a úspěšnější[zdroj?] série "Dano
Drevo a Turnaj Mekyho Žbirku", parodovaná z částí Harry Potter a Ohnivý pohár má
k roku 2014 jedenáct dílů.

Série o Harry Potterovi vyvolala celou řadu sporů. Podle Americké asociace
knihoven patří od roku 1998 tyto knihy mezi nejžádanější. Stížnosti směřují
často k tomu, že knihy podporují okultismus, satanismus, jsou násilnické a
obsahují motivy kritizující rodinný život. Některé křesťanské spolky ve
Spojených státech je proto zavrhují coby přímou propagaci čarodějnictví. Knihy
kritizoval i bývalý papež Benedikt XVI. v době, kdy byl ještě kardinálem. Na
druhou stranu řada církevních hodnostářů knihy naopak podpořila. Stížnosti
věřících byly parodovány např. v seriálu Simpsonovi, kde věrný křesťan Ned
Flanders předčítá Harryho Pottera svým dětem, přičemž příběh uzavírá slovy „a
tak se Harry Potter propadl se všemi svými kouzelnickými kamarády do pekla za
provozování čarodějnictví.“ Synové pak zatleskají a Ned vhodí knihu do krbu.

Mezi kratochvíle oddaných českých čtenářů patří psaní vlastních příběhů ze světa
Harryho Pottera – tzv. fanfiction. Příkladem může být český „Harry Potter a Pán
smrti“ (alternativa k 6. dílu), čítající přes dva tisíce stran o stech
kapitolách, na nějž navazuje pokračování s názvem „Harry Potter a Pán Pána
smrti“ mající nyní již dvanáct set stran, nebo slovenská trilogie Harry Potter a
Zlatá zlatá strela (začínající pozměněnými událostmi na ministerstvu na konci 5.
ročníku), která má celkem 180 kapitol a necelých 1.200.000 slov. „[1]“ ; „[2]“

Příznivci Harryho Pottera se také scházejí a setkávají na internetu
prostřednictvím tzv. internetových škol, kde se sami stávají studenty školy čar
a kouzel v Bradavicích a zažívají přitom různá dobrodružství. Tyto školy jsou
zpravidla založeny na principu her na hrdiny (jsou ovšem výjimky potvrzující
pravidlo). Každý hráč si vytvoří svojí postavu a s tou pak navštěvuje školní
prostředí, které je mnohdy reprezentováno chatovacími místnostmi, kde hráči
prezentují své postavy, jejich řeč i aktivity textem. Jednotlivé školy se od
sebe liší jak přístupem k vytváření herního prostředí (mezihry, doplňky, RPG,
výuka), časovým rámcem (před knihami, aktuální současnost, několik let v
budoucnosti), nebo i počtem herních školních roků za jeden reálný rok (rozdílné
tempo herního času).

V Česku se vyskytuje takovýchto škol hned několik. Mezi největší takové projekty
patří: Hogwarts Online CZ (HOCZ), Alohomora.cz, E-Bradavice, Hogwarts.cz,
CRUCIO.cz, BradaviceCity, Hrad Bradavice a další. Krom těchto projektů zde
fungují i projekty poněkud odlišné – Život v Bradavicích, Svět kouzel a
Bradavice-online. Ty na rozdíl od ostatních škol nejsou webovou textovou školou,
ale odehrávají se v interaktivním grafickém prostředí a vyžadují nainstalování
dodatečného software.

Sága o Harry Potterovi významně zasáhla i do PC herní scény. Podle každého
filmového dílu byla vytvořena hra pod křídly vydavatele Electronic Arts. Jde
celkem o 9 titulů:

Zcela odlišné jsou pak dva zbývající tituly podle poslední knihy, respektive
dvou posledních filmů. Hry jsou více orientovány na dospělé publikum a dají se
zařadit do žánrů stříleček z pohledu třetí osoby s intenzivním využíváním
systému krytí, který zpopularizovala videoherní série Gears of War.



https://cs.wikipedia.org/wiki/Skotsko

Skotsko (skotsky a anglicky Scotland, skotskou gaelštinou Alba) je jednou ze
čtyř zemí konstituční monarchie Spojeného království Velké Británie a Severního
Irska, která se nachází v severní části ostrova Velká Británie. Jedinou
suchozemskou hranici má s Anglií, na východě je Skotsko ohraničeno Severním
mořem, na severu a západě Atlantským oceánem a na jihozápadě Severním průlivem a
Irským mořem. Mimo pevninu se Skotsko rozkládá na více než 790 ostrovech,
z nichž největší jsou Orkneje, Shetlandy a Hebridy.

Hlavním a druhým největším městem Skotska je Edinburgh, který je jedním
z největších evropských finančních center. V 18. století bylo město centrem
skotského osvícenství, díky kterému se Skotsko stalo jedním z obchodních,
intelektuálních a průmyslových motorů Evropy. Největším skotským městem je
Glasgow, které kdysi bylo jednou z předních světových průmyslových metropolí a
v současné době je součástí velké glasgowské konurbace dominující Lowlands. Ve
Skotsku žije 5 144 200 obyvatel, z nichž většinu (88 %) tvoří Skotové. Úředními
jazyky jsou angličtina, skotština a skotská gaelština.

Skotské království bylo nezávislé až do 1. dubna 1707, kdy vytvořilo unii
s Anglickým královstvím (v pouze personální unii s Anglickým královstvím bylo od
roku 1603), čímž vzniklo Království Velké Británie. Tato unie byla výsledkem
smlouvy o Unii z roku 1706 a vstoupila v platnost schválením zákona o Unii
parlamenty obou zemí, navzdory rozsáhlým protestům v celém Skotsku. Třebaže je
Skotsko součástí Spojeného království, má svůj nezávislý politický systém a
vlastní soukromé i veřejné právo (skotské právo). Oddělení skotského právního a
vzdělávacího systému a církve i po uzavření Unie přispělo k pokračování skotské
kultury a skotské národní identity a část Skotů v čele se Skotskou národní
stranou dlouhodobě usiluje o státní nezávislost na Spojeném království.

První osadníci přišli na území dnešního Skotska pravděpodobně v době ledové asi
před 11 000 lety. První vesnice podle vykopávek vznikaly cca okolo 6000 př. n.
l. Průkazné písemnosti o Skotsku pocházejí z dob příchodu Římanů, kteří zemi
nazývali Kaledonie. Toto území nebylo díky silnému odporu zdejších barbarských
kmenů nikdy dobyto Římskou říší, která načas připojila pouze území jižně od
Hadriánova valu. Za zakladatele Skotska se považuje dalriadský král Kenneth Mac
Alpin, který si roku 843 podmanil Říši Piktů a založil království Alba,
bezprostředního předchůdce Skotského království. Toto království bylo tvořeno
šesti severními provinciemi, spravovanými mormaery a několika královstvími na
jihu. Mormaerové i králové byli podřízeni skotskému velekráli.

K významným společenským změnám došlo ve Skotsku v druhé polovině 11. století,
za vlády skotského velekrále Malcolma III., a to především v oblasti práva,
majetkových vztahů a v systému následnictví. Reorganizována byla také skotská
křesťanská církev. Malcolm III. zavedl v zemi zvyky a zákony převzaté z Anglie.
Po vytvoření anglického království muselo Skotsko čelit sílícímu tlaku Anglie, a
vedlo s ní dlouhé války, které obě země značně vyčerpávaly. Ve 13. století se
objevil William Wallace, který táhl na jih a dobyl York, čímž zvedl morálku
vyčerpaným Skotům (tyto události zobrazuje film Statečné srdce). Další významnou
osobou skotské historie byl bezesporu Robert Bruce, pokračující v myšlenkách
popraveného Wallace, ovšem jinými prostředky.

Dne 1. května 1707 došlo Aktem o unii ke vzniku Království Velké Británie. V
této době také vzniká kombinací anglické a skotské vlajky vlajka britská (Union
Jack). 1. ledna 1801 se pak Skotsko stalo jednou ze čtyř zemí Spojeného
království Velké Británie a Severního Irska. V průběhu 18. století došlo ve
Skotsku k několika povstáním proti vládnoucím králům z hannoverské dynastie.
Hlavním cílem těchto povstání bylo dosadit zpět na trůn Velké Británie členy
katolické stuartovské dynastie, tedy Jakuba Františka Stuarta (povstání 1715 –
1716) a Karla Eduarda Stuarta (1745 – 1746). Povstání byla krutě potlačena.

V moderních dějinách stojí za zmínku vliv průmyslové revoluce a zámořských
objevů na ekonomický vzrůst Skotska. Obchody se zámořím, výroba lodí a
průmyslového zboží napomohly Skotsku k ekonomické prosperitě. Významnou událostí
je také objevení ropných nalezišť v Severním moři a znovuobnovení Skotského
parlamentu.

Skotsko se nachází v severní třetině ostrova Velká Británie a na přilehlých
ostrovech. Rozprostírá se na 78 772 čtverečních kilometrech (30 414 mil²).
Pevninskou hranici má pouze s Anglií a to 96 kilometrovou mezi řekou Tweed na
východě a zálivem Solway Firth na západě. Nejbližšími sousedy jsou Irsko,
vzdálené po Irském moři 30 kilometrů jihozápadně, Norsko, které leží 400
kilometrů východně přes Severní moře a Faerské ostrovy spolu s Islandem, které
odděluje od Skotska Atlantský oceán směrem na severozápad.

Ze souostroví vyskytujících se na sever a západ od hlavního skotského území jsou
největší Shetlandské ostrovy, Orkneje a Hebridy. Největšími ostrovy pak jsou
Mainland (Shetlandy), Lewis, Skye a Mull.

Nejvyšším pohořím je Skotská vysočina, nebo též Highlands, kde je i nejvyšší
hora Skotska a zároveň celého Spojeného království Ben Nevis (1344 m nad mořem).
Highlands leží v severní a severozápadní části Skotska, je vulkanického původu a
je převážně kamenitý. Na tomto území se také nachází mnoho horských údolí
(glens) a jezer (lochs). Celá tato oblast byla v době ledové pod souvislou
vrstvou sněhu a ledu. Směrem od Highland na východ a jih jsou o poznání
úrodnější nížiny, vzniklé usazováním. Sedimenty nahromaděné v těchto částech
byly a jsou zdrojem pro zemědělství. I v těchto částech lze najít území
vulkanického původu, například kolem hlavního města Edinburgu. Směrem k
anglickým hranicím je hojnější výskyt lesního porostu, který byl původně po
celém území Velké Británie, ale důsledkem mýcení hlavně během průmyslové
revoluce a kvůli stavbě lodí z velké části vymizel. Ve středu země mezi městy
Greenock, Glasgow, Stirling a Edinburgh – tzv. Střední pás se nachází velká
průmyslová zóna.

Mezi největší řeky patří Clyde a Forth. V menších horských řekách se daří
lososům – národní rybě země. Z mnoha jezer Skotska jsou největší Loch Lomond,
což je zároveň přírodní rezervace, Loch Ness, v jehož hlubinách prý žije
světoznámá příšera (Lochneska), jejíž existenci se dodnes nepodařilo dokázat, a
Loch Awe. Viz také Kategorie:Jezera ve Skotsku. Většina z nich je ledovcového
původu.

Klima je ve Skotsku, podobně jako v jiných částech Spojeného království,
ovlivněno Golfským proudem, který působí od západu, od Atlantského oceánu. V
zemi panují mírné ale vlhké zimy a chladnější léta. Počasí bývá velmi proměnlivé
a nezřídka se lze setkat (podzim-jaro) s jasným svitem slunce, deštěm, kroupami
i sněhem v jedné hodině. V zimě jsou maximální průměrné teploty okolo 6 °C, v
létě okolo 18 °C.

Od 1. dubna 1996 se Skotsko člení na 32 správních oblastí (unitary authorities):

Průmysl má na území Skotska dlouholetou tradici od počátku průmyslové revoluce.
V počátcích se jednalo hlavně o průmysl těžký – stavba lodí, výroba oceli, těžba
uhlí a některých rud spolu s dřevařským a textilním průmyslem byly
nejdůležitější z odvětvích. Mezi světovými válkami byl chod těžkého průmyslu
omezen a po druhé světové válce nastal úpadek ještě větší. V sedmdesátých letech
20. století byla v Severním moři objevena naleziště ropy a začal rozkvět
těžebního průmyslu. Kromě těžařství se začal rychle rozvíjet lehký průmysl,
finančnictví a služby celkově. Dnes je Skotsko významným výrobcem elektronických
komponentů a města Edinburgh a Glasgow jsou jedny z nejvýznamnějších finančních
center Evropy. Mezi země, kam směřuje nejvíc exportu, patří Spojené státy
americké, Nizozemsko, Francie, Španělsko a Hong Kong. V posledních letech se
rozrostla turistika a rozkvetly tím pádem služby související. V průmyslu pracuje
ve Skotsku 25 % obyvatel, ve službách 74 % a zbylé 1 % připadá na zemědělství.

Zemědělství je ve Skotsku na velmi vysoké úrovni, založené na farmářském
způsobu. Hlavní zemědělské oblasti jsou na východě země, zejména v oblasti Fife.
Z rostlinné výroby se v této části Britských ostrovů daří bramborám, obilninám,
mrkvi a kořenové zelenině vůbec, kapustě, brukvi, i další košťálové zelenině.
Poměrně četné jsou farmy specializující se na jahody. S živočišnou výrobou je
neodlučitelně spojena celá řada tradičních skotských plemen zvířat. Velmi
významnou součástí, ne-li nejvýznamnější, je rybolov. Bohaté zkušenosti a dlouhá
tradice, spolu s velkými oblastmi bohatými na výskyt ryb, řadí Skotsko mezi
nejdůležitější oblasti v tomto odvětví. V řekách se loví hlavně lososi, pstruzi,
štiky a úhoři v mořích pak celá škála mořských druhů, jako treska, sleď, šprot,
štikozubec a platýs. Největší rybářské přístavy jsou v Peterhead a Fraseburgh, v
minulosti to byl hlavně Aberdeen.

Ve Skotsku je pět mezinárodních letišť, ve městech Glasgow, Edinburgh, Aberdeen,
Prestwick (letiště Glasgow-Prestwick) a Inverness. Kromě těchto letišť je v zemi
dalších deset lokálních. Z leteckých společností sídlí ve Skotsku Flyglobespan,
Loganair, City Star Airlines a ScotAirways

V oblasti kultury se ve Skotsku nejvíce vyjímá hudba, literatura a sport. Hudba
je tradičně spjata se starou gaelskou kulturou a skotské dudy (jinak v
angličtině přesněji Great Highland Bagpipe) jsou všeobecně známým hudebním
nástrojem. Kromě nich ovšem ke klasickým skotským kapelám hrajícím Scottish
country dance patří také housle, akordeon, ale také harfa. U modernějších
seskupení se často používají také elektronické klávesy, kytary a jiné nástroje.

Ke skotské hudbě patří také skotský tanec (scottish dancing). Nezřídka jsou po
celém území Skotska pořádány festivaly s touto tematikou, nebo jen kulturní
večery.

Se skotskou hudbou, tancem a tradičními skotskými sportovními disciplínami se
lze setkat na Highland games (Skotské hry).

Ve skotské literatuře se používalo a používá několik jazyků: skotská gaelština,
angličtina, skotština, francouzština a latina. Mezi nejznámější skotské literáty
patří Robert Burns, Walter Scott, Arthur Conan Doyle a Irvine Welsh. Thomas
Carlyle se proslavil průkopnickými prozaickými pokusy, ale i řadou
kontroverzních názorů. Sociálními romány proslul Archibald Joseph Cronin. James
Macpherson způsobil aféru, nikoli nepodobnou českým rukopisným sporům, svým
„objevem“ Ossianových zpěvů. Robert Louis Stevenson vytvořil narativní svět, jež
je dnes synonymem dobrodružství. Jeho spolužák James Matthew Barrie vytvořil
postavu Petra Pana. Iain M. Banks se prosadil v žánru sci-fi, Alistair MacLean
proslul jako autor thrillerů, Ian Rankin krimi-románů. V žánru dětské literatury
se prosadil Kenneth Grahame.

Architekt a dyzajnér Charles Rennie Mackintosh byl významným představitelem
secese, Robert Adam neoklasicismu. Proslulým stavitelem kanálů byl Thomas
Telford, fotbalových stadionů pak Archibald Leitch.

V populární hudbě prorazila nejvíce Annie Lennoxová. Folkové prvky užil Donovan.
Jako rockový kytarista proslul Jack Bruce. V současnosti se prosazují například
Amy MacDonaldová, Calvin Harris či Brian Molko, lídr skupiny Placebo. Skotem byl
i první představitel Jamese Bonda a herecká legenda Sean Connery. Série o Harry
Potterovi proslavila Robbie Coltranea, série Pán prstenů Billy Boyda, seriál
Doctor Who Karen Gillanovou a Petera Capaldiho.

Na rozhlasových vlnách lze naladit mnoho rozhlasových stanic, ale za ryze
skotské lze považovat BBC Radio Scotland a BBC Radio nan Gaidheal, které vysílá
kombinovaně anglicky a ve skotské gaelštině. Kromě rozhlasu vysílá i televize
BBC Scotland a komerční STV. Skotské deníky zastupují Daily Record, The Herald a
The Scotsman.

Ke kultuře patří neodmyslitelně i sport, což ve Skotsku platí dvojnásob.
Soutěživost Skotů je veliká a tradiční sporty spojené s touto zemí jsou
všeobecně známé: fotbal, ragby, golf, koňské dostihy, automobilové závody,
tenis, atletika a další. Ve fotbale stojí za zmínku tradiční rivalita klubů
Celtic Glasgow a Glasgow Rangers. Ve světě ragby pravidelně bojuje skotský
národní tým o nejcennější trofeje planety a golfová hřiště ve Skotsku patří mezi
nejlepší na světě.

Trenérskou fotbalovou legendou je Alex Ferguson. Jeho slavným předchůdcem v
Manchesteru United byl Matt Busby. Držitelem Zlatého míče je Denis Law.
Nejúspěšnějším skotským tenistou je vítěz Wimbledonu Andy Murray. Trojnásobným
mistrem světa ve Formuli 1 se stal Jackie Stewart, dvojnásobným Jim Clark. V
závodech rally se proslavil Colin McRae. Šest zlatých olympijských medailí má
rychlostní cyklista Chris Hoy.

Systém školství ve Skotsku se v mnohém liší od toho českého. Od dob starověkého
Řecka bylo Skotsko první území, kde se zavedlo školství do veřejného sektoru.
Roku 1496 byl vydán zákon, jež nařizoval povinnou školní docházku pro nejstarší
syny šlechticů a vlastníků půdy. Od roku 1561 se vyučovalo i v kostelech.

V dnešních dnech dokončuje mládež základní vzdělání v 15 až 16 letech (zřídka i
dříve) závěrečnou sérií zkoušek (maximální počet předmětů je osm). Po této
povinné školní docházce si studenti mohou vybrat další studijní obory na vyšších
typech škol a zakončit studia některou z těchto zkoušek : Access exams,
Intermediate exams nebo Higher Grade a Advanced Higher. Systémy soukromých škol
se mohou lišit nebo používat anglický model studií. Následují studia na
univerzitách, kterých je ve Skotsku celkem 13. Nejvýznamnějšími jsou :
University of Edinburgh, University of St. Andrews, University of Glasgow a
University of Aberdeen. Titul dosažený úspěšným složením závěrečných zkoušek po
čtyřletém studiu je Artium Baccalaureus, ve zkratce používáno jako B.A., nebo
také A.B. Existuje i několik dalších titulů, které lze studiem na univerzitě
získat. Na skotských univerzitách studuje mnoho zahraničních studentů, převážně
ze zámoří.

Svou úpravou parního mechanismu rozpoutal průmyslovou revoluci James Watt.
Dějiny fyziky, obzvlášť výzkumu elektromagnetismu, jsou nepředstavitelné bez
Jamese Clerka Maxwella. I vynálezce telefonu Alexander Graham Bell se narodil ve
Skotsku. Alexander Fleming objevil penicilin. Za Skota lze považovat i fyzika
Williama Thomsona (Kelvina). John Logie Baird je jedním z vynálezců televize.
John Napier objevil logaritmy a zavedl desetinnou čárku. Charles Lyell byl
jedním ze zakladatelů moderní geologie. James Dewar vynalezl termosku. Robert
Brown definoval tzv. Brownův pohyb. Zakladatelem termodynamiky byli Joseph Black
či William John Macquorn Rankine. Významným matematikem byl Colin Maclaurin.
John Boyd Dunlop vynalezl pneumatiku. David Brewster byl průkopníkem optiky.
James Gregory patří ke spolutvůrcům dalekohledu. Daniel Rutherford dokázal jako
první izolovat dusík. Vynálezcem procesu dialýzy byl Thomas Graham. Na vynálezu
radaru se podílel Robert Watson-Watt. William Ramsay a Charles Thomson Rees
Wilson získali Nobelovu cenu za fyziku, za chemii Alexander Robertus Todd, za
fyziologii John James Rickard Macleod a James W. Black.

Skotové napsali veledůležitou kapitolu v dějinách filozofie, potažmo politického
a ekonomického myšlení. Největší explozi kreativity ve skotských dějinách se
dnes říká Skotské osvícenství. K jeho pilířům patřili David Hume, Adam Smith a
Thomas Reid. Klasickým ekonomem byl i James Mill. John Law je považován za
vynálezce papírových bankovek. Jan Duns Scotus byl klíčovou postavou pozdní
scholastiky. James Frazer sepsal proslavenou knihu Zlatá ratolest, základní
práci moderní antropologie, religionistiky a etnografie. Ronald David Laing byl
představitelem tzv. antipsychiatrie, filozof Alasdair MacIntyre komunitarismu,
John Muir byl průkopníkem environmentalismu. Hnutí free school v 60. letech
inspiroval filozof Alexander Sutherland Neill. Angus Deaton a James Mirrlees
získali Nobelovu cenu za ekonomii.

V tomto článku byl použit překlad textu z článku Scotland na anglické Wikipedii.



https://cs.wikipedia.org/wiki/Lionel_Messi

Lionel Andrés Messi Cuccitini (* 24. června 1987 Rosario, Argentina) je
argentinský fotbalista a reprezentant, který v současnosti hraje za katalánský
klub FC Barcelona a nosí číslo dresu 10. Stylem hry bývá přirovnáván k slavnému
argentinskému fotbalistovi Diego Maradonovi.

V sezóně 2011/12 nastřílel ve španělské lize rekordních 50 gólů a ve všech
soutěžích nastřílel též rekordních 73 gólů. Vstřelil nejvíce gólů v jednom
utkání hlavní fáze Ligy mistrů UEFA, v odvetě osmifinále LM 2011/12 7. března
2012 proti Bayeru Leverkusen nastřílel 5 gólů (Barcelona zvítězila 7:1 a
postoupila dál). 21. října 2014 ho v této statistice vyrovnal Brazilec Luiz
Adriano.

9. prosince 2012 po dosažení 86. branky překonal o gól předchozí světový rekord
německého útočníka Gerda Müllera z roku 1972 v počtu gólů nastřílených za
kalendářní rok (dosáhl toho v utkání La Ligy proti Betisu Sevilla). 74 gólů dal
v dresu Barcelony, dalších 12 za argentinskou reprezentaci. Rekord zpochybnil
zambijský fotbalový svaz a brazilský fotbalový klub CR Flamengo. Zambijský
fotbalový svaz tvrdil, že zambijský hráč Godfrey Chitalu si v roce 1972 údajně
připsal 107 gólů. Flamengo zase upozorňovalo, že jeho hráč Zico dal v roce 1979
celkem 89 gólů. FIFA se vyjádřila, že góly zambijského fotbalisty nelze ověřit a
tak Messiho rekord zůstává v platnosti. Celkem Messi vstřelil za rok 2012
91 gólů, překonal tak předchozí rekord Gerda Müllera o 6 branek.

Současně Messi 9. prosince 2012 překonal rekord historicky nejlepšího střelce
Barcelony Césara Rodrígueze, který v letech 1939–1955 nastřílel 190 gólů. Lionel
Messi docílil v utkání proti Seville 191 gólů, přičemž někteří statistikové
uvádí, že vstřelil za FC Barcelona dokonce 192 branek. 22. listopadu 2014
vstřelil hattrick v ligovém zápase proti Sevilla FC, čímž docílil 253. branky v
Primera División a stal se historicky nejlepším střelcem nejvyšší španělské ligy
(překonal 251 gólů Telmo Zarry z roku 1955). Ještě v témže měsíci 25. listopadu
se stal nejlepším střelcem Ligy mistrů UEFA (nepočítaje kvalifikační část),
překonal 71 gólů Raúla. Začátkem prosince 2014 překonal hranici 400 gólů v dresu
FC Barcelona ve všech zápasech (včetně přípravných).

S fotbalem začal v pěti letech, kdy začal hrát s týmem Grandoli, kde trénoval
jeho otec. V roce 1995 začal působit v CA Newell's Old Boys. V jedenácti mu byl
diagnostikován nedostatek růstových hormonů. Tehdy o něj projevil zájem CA River
Plate, ale Messiho rodiče tehdy neměli peníze, aby platili synovu léčbu. Carles
Rexach, tehdejší ředitel týmu FC Barcelona, nabídl Messimu kontrakt včetně
zaplacení celé léčby a přestěhování do Španělska.

V říjnu 2004 měl Messi svůj oficiální debutový zápas za A tým Barcelony proti
RCD Espanyol a stal se tak třetím nejmladším hráčem v dresu Barcelony. 1. května
2005 vstřelil za Barcelonu svůj první gól. Bylo mu tehdy 17 let, 10 měsíců a
7 dnů a stal se nejmladším střelcem v dresu Barcelony.

Od roku 2005 začal být srovnáván s Diegem Maradonou, jedním z nejlepších
fotbalistů všech dob. 27. června 2005 podepsal kontrakt s Barcelonou až do roku
2010 s klauzulí, že při případném odchodu musí dostat Barcelona odstupné
150 milionů eur. V roce 2010 se nechala Barcelona slyšet, že neuvolní Messiho,
pokud jí nějaký tým nedá 6 000 000 000 Kč (240 mil. eur), což by znamenalo
rozpočet Barcelony na dalších 5 let.

V září 2005 pouhé tři měsíce po uzavření nového kontraktu, oznámila FC
Barcelona, že s hráčem uzavřela novou smlouvu. Ta mu zaručovala vyšší plat a
také působení v Barceloně až do roku 2014.

25. září 2005 přijal španělské státní občanství a začal splňovat tak kvótu pro
hráče Evropské unie. V roce 2005 získal rovněž ocenění Golden Boy, které uděluje
italský sportovní deník Tuttosport ve spolupráci s dalšími evropskými novinami
vítězi hlasování o nejlepšího hráče do 21 let působícího v některé z evropských
nejvyšších fotbalových lig.

Jeho temperament pomohl Barceloně k vítězství nad Chelsea nebo Realem Madrid
v Lize mistrů UEFA, ale klubová sezóna pro něj skončila předčasně 7. března
2006, kdy si přetrhal stehenní sval v pravé noze během druhého zápasu s Chelsea.

5. ledna 2007 oznámily italské noviny, že prezident Interu Milán hodlá Messiho
koupit za 71 milionů liber. Přestup se ale nakonec nekonal.

Od začátku listopadu laboroval se zlomenou zanartní kůstkou, do hry se vrátil
v únoru. 18. dubna napodobil svého slavnějšího krajana Diega Maradonu , když v
zápase domácího poháru proti Getafe CF obehrál pět hráčů soupeře, brankáře a
rozvlnil síť. Maradonu napodobil i v závěru ligového ročníku. V utkání proti
Espanyolu Barcelona Messi evidentně dopravil do sítě míč rukou, stejně jako
Maradona na MS 1986 proti Anglii.

První polovina sezony byla pro něj velice vydařená. Byl nominován na FIFPro
World XI Player Award v kategorii útočník. V online průzkumu deníku Marca ho
lidé 77% hlasů považovali za nejlepšího hráče světa.

4. března si v zápase Ligy mistrů proti skotskému Celticu přivodil svalové
poranění stehna. Tento typ poranění jej zbrzdil již poněkolikáté. V sezóně
2007/08 nastoupil za katalánský klub 40krát, 16krát se mu podařilo vsítit a
13krát přihrát na gól.

V prvním zápase semifinále Ligy mistrů 2012/13 23. dubna 2013 byl u prohry 0:4 s
Bayernem Mnichov. Nastoupil do utkání, ačkoli nebyl zdravotně stoprocentně fit.
Taktika soupeře ale dokázala jeho přednosti na hřišti dokonale eliminovat.

Ve 33. kole La Ligy 2012/13 27. dubna 2013 se jedním gólem podílel na remíze 2:2
s Bilbaem. Sezóna skončila úspěšně, po vyřazení v semifinále Ligy mistrů
Bayernem Mnichov (0:4 a 0:3) získal Messi se svými spoluhráči titul ve španělské
lize.

V červnu 2004 byl povolán do reprezentace do 20 let na přátelský zápas proti
Paraguayi.

O rok později v červnu 2005 hrál na Mistrovství světa U20 2005 konaném
v Nizozemsku. Ve finále porazila Argentina Nigérii 2:1. Messi se stal nejlepším
střelcem, vsítil celkově šest branek a byl vyhlášen nejlepším hráčem turnaje.

Byl členem argentinského olympijského výběru do 23 let, který na LOH 2008 v Číně
získal zlato po výhře 1:0 nad Nigérií.

Bylo mu nabídnuto hrát za španělský národní tým, on ale odmítl a rozhodl se
nastupovat za zemi, ve které se narodil. V srpnu 2005 jej povolal do A-týmu
argentinské reprezentace trenér José Pekerman. Debutoval 17. srpna 2005 v
přátelském zápase proti Maďarsku v Budapešti. Na hřiště šel v 63. minutě, ale na
ploše strávil pouze 40 sekund. Rozhodčí Markus Merk jej vyloučil za strkanici s
maďarským obráncem. Rozhodnutí rozhodčího rozčílilo mnoho hráčů Argentiny a také
Diega Maradonu, který sám prohlásil, že vyloučení bylo neregulérní. Argentina
vyhrála 2:1, přestože hrála v oslabení.

29. února 2012 zaznamenal Lionel Messi svůj první hattrick v argentinském dresu.
V přátelském utkání proti domácímu Švýcarsku v Bernu se trefil v 19., 88. a
92. minutě a zařídil tak výhru Argentiny 3:1.

Druhý hattrick si připsal v přátelském utkání 9. června 2012 s tradičním
kontinentálním rivalem Brazílií, které se odehrálo na neutrální půdě v East
Rutherford v USA. V napínavém zápase se skóre přelévalo z jedné strany na
druhou, Lionel Messi zaznamenal ze čtyř argentinských gólů celkem tři a jeho tým
pokořil Brazílii poměrem 4:3.

Zranění z března mu značně zkomplikovalo účast na MS 2006, přesto jej trenér
nominoval. Hrál i na samotném turnaji. V druhém zápase skupiny vystřídal Maxi
Rodrígueze a zahrál si proti Srbsku a Černé Hoře. Tehdy Argentina porazila
soupeře vysoko 6:0 a Messi také přispěl gólem a asistencí, který z něj učinil na
Mistrovství světa v Německu nejmladšího střelce a asistenta a šestého
nejmladšího v celé historii šampionátu. V prvnim zápase Argentina porazila
Pobřeží Slonoviny 2:1. Ve třetím zápase remizovali s Nizozemskem 0:0. V
osmifinále se setkali s Mexikem nad kterým vyhráli po prodloužení 2:1. Ve
čtvrtfinále podlehli Argentinci Německu v penaltovém rozstřelu.

Na Copa América 2007 ve Venezuele Argentina v prvním zápase porazila USA 4:1, ve
druhém zápase Kolumbii 4:2 a ve třetím Paraguay 1:0. Ve čtvrtfinále porazila
Peru 4:0, Messi dal druhou branku. V semifinále vyhrála nad Mexikem 3:0, i
tentokrát Messi skóroval. Ve finále prohráli Argentinci 0:3 z Brazílií.

Na Mistrovství světa 2010 v Jihoafrické republice reprezentoval též, Argentinci
na lavičce s trenérem Diego Maradonou. V prvnim zápase Argentina porazila
Nigérii 1:0. V druhém zápase přemohli Jížní Koreu 4:1. Ve třetim zápase porazili
Řecko 2:0. V osmifinále vyřadili Mexiko 3:1, ale podlehli ve čtvrtfinále Německu
0:4.

Na Copa América 2011 na domácí půdě Messi příliš nezářil. Argentina v prvním
zápase remizovala s Bolívií 1:1. I v dalšim zápase remizovala, tentokrát s
Kolumbií 0:0. Ve třetím zápase porazila Kostariku 3:0. Ve čtvrtfinále prohrála s
Uruguayí (vítězem turnaje) v penaltovém roztřelu.

Zúčastnil se Mistrovství světa 2014 v Brazílii, kde v základní skupině F táhl
Argentinu za postupem. Skóroval ve všech třech zápasech (proti Bosně, Íránu i
Nigérii), a vždy byl označen jako „muž zápasu“. Argentina obsadila s devíti body
první příčku skupiny. S Bosnou 2:1, Messi přispěl vítězným gólem. S Íránem 1:0,
Messi opět přispěl vítězným gólem a s Nigérií 3:2, Messi poslal do brány dva
góly. S týmem postoupil až do finále proti Německu. V osmifinále Argentina
porazila po prodloužení Švýcarsko 1:0. Ve čtvrtfinále Argentina porazila Belgii
1:0. V semifinále proti Nizozemsku došlo za stavu 0:0 na penalty, Messi svůj
pokus proměnil. Ve finále proti Německu musel přijmout porážku 0:1 po
prodloužení. Byl vyhlášen nejlepším hráčem šampionátu (získal Zlatý míč - Adidas
Golden Ball).

Na Copa América 2015 v Chile Argentina v prvním zápase remizovala s Paraguayí
2:2 a Messi přispěl druhou brankou. Ve druhém zápase porazila Uruguay 1:0 a ve
třetím zápase Jamajku 1:0. Ve čtvrtfinále porazili Argentinci Kolumbii v
penaltovém rozstřelu. V semifinále poráží Paraguay 6:1. Ve finále s Chile
rozhodují penalty a Argentina prohrála. Messimu opět unikl titul s argentinskou
reprezentací na výnamném turnaji.

Po mistrovství Jižní Ameriky (Copa América 2016), kde Argentina podlehla 26.
června ve finále Chile, se rozhodl ukončit reprezentační kariéru poté, co
opětovně skončil s týmem těsně pod vrcholem (ziskem titulu). Své rozhodnutí však
vzal v srpnu 2016 zpět a informoval o své touze opět obléci národní dres.

Messi byl jednu dobu spojován s Macarenou Lemos, ženou z jeho rodného města
Rosaria. Řekl, že mu Macarenu představil její otec, když se Messi vrátil pár dní
před MS 2006 léčit své zranění do Rosaria. V minulosti byl také spojován s
argentinskou modelkou Lucianou Salazar. V lednu roku 2009 Messi pro TV stanici
Canal 33 pronesl: "Mám přítelkyni, která žije v Argentině. Jsem uvolněný a
šťastný." Byl viděn s Antonellou Roccuzzo na karnevalu v Sitges po derby mezi
Barcelonou a Espanyolem. Roccuzzo pochází z Rosaria také. 2. června 2012 dal
Messi gól na 4:0 v zápase mezi Argentinou a Ekvádorem v kvalifikaci na MS 2014.
Při oslavě 23. gólu v argentinské reprezentaci si dal balon pod dres, jeho
přítelkyně byla ve 12. týdnu těhotenství. Na Twitteru oznámila, že by se dítě
mělo narodit v září. Dne 2. listopadu 2012 se pak dvojice očekávaného syna
dočkala a pojmenovala jej Thiago Messi Roccuzzo.

V roce 2007 založil Messi nadaci "Leo Messi Foundation", podporující přístup ke
vzdělání a zdravotní péči pro ohrožené děti. V návaznosti na Messiho zdravotní
problémy z dětství nabídla jeho nadace argentinským dětem, kterým byla
diagnostikována porucha růstu, transport do Španělska, zajištění zdravotní péče
v nemocnici a plné hrazení léčby. Messiho nadace také podporuje jeho vlastní
fundraisingové aktivity s podporou Herbalife. 11. března 2010 byl Messi UNICEFem
vyhlášen vyslancem dobré vůle. Messiho aktivity jako vyslance UNICEFu byly
zaměřeny na podporu dětských práv. Messi je v tomto plně podporován Barcelonou,
která také spolupracuje s UNICEFem.

V březnu roku 2010 byl začleněn časopisem France Football do čela žebříčku
nejbohatších fotbalistů světa, před Davida Beckhama a Cristiana Ronalda, s
příjmem 33 milionů eur z platu, bonusů a mimofotbalových příjmů. Jeho čisté
jmění se odhaduje na 110 miliónů dolarů.

Messi byl na obalech her Pro Evolution Soccer 2009 a Pro Evolution Soccer 2011 a
je také zapojen do propagačních kampaní těchto her. Messi je spolu s Fernando
Torresem tváří Pro Evolution Soccer 2010, a také se podíleli na traileru. V
listopadu roku 2011 se Messi stal novou tváří konkurenční hry FIFA. Messi je
sponzorován německou značkou Adidas a účinkuje v jejich televizních reklamách. V
červnu 2010 Messi také podepsal tříletou smlouvu s Herbalife. Messi byl dvakrát
nominován do rubriky Time 100, což je žebříček nejvlivnějších lidí světa,
konkrétně v roce 2011 a v roce 2012. V dubnu 2011 spustil Messi svou oficiální
Facebookovou stránku a během pár hodin měl více než 6 milionů fanoušků. V březnu
2012 měla jeho stránka přes 33 milionů fanoušků.

V létě 2016 mu společně s jeho otcem Jorgem Horaciem Messim vyměřil španělský
soud trest vězení 21 měsíců podmíněně za krácení daní. K daňovým podvodům mělo
docházet v letech 2007–2009.

V tomto článku byl použit překlad textu z článku Lionel Messi na anglické
Wikipedii.



https://cs.wikipedia.org/wiki/Irsko

Irsko (irsky Éire, anglicky Ireland, také irsky Poblacht na hÉireann a anglicky
Republic of Ireland, Irská republika) je stát v severozápadní Evropě,
zaujímající zhruba pět šestin povrchu stejnojmenného ostrova. Irsko sousedí na
severu s částí Spojeného království – Severním Irskem. Jeho břehy omývá na
západě Atlantský oceán, na východě Irské moře, na jihovýchodě Svatojiřský průliv
a na jihu Keltské moře. Irsko je unitární parlamentní republika v čele
s prezidentem. Hlavním městem je Dublin (irsky Baile Átha Cliath).

Samostatné Irsko je výsledkem mnoholetého boje za nezávislost na Spojeném
království Velké Británie a Irska. 29. prosince 1937 se Irská republika stala
nástupcem Irského svobodného státu, jenž byl založen 6. prosince 1922.

Ačkoliv se irský hrubý domácí produkt na hlavu ve světovém měřítku pohybuje mezi
12. až 17. místem, v závislosti na zdroji, bývalo Irsko jedním z nejchudších
států západní Evropy a mělo vysokou míru emigrace. V 50. letech 20. století byla
zavedena ekonomie protekcionismu a Irsko se v roce 1973 připojilo k Evropskému
společenství (současné Evropské unii). V 80. letech 20. století vedla ekonomická
krize Irsko k započetí velkých ekonomických reforem. Následná liberální
ekonomická politika (mj. výrazné snížení daní ve srovnání s ostatními zeměmi EU)
vedlo k celkové ekonomické prosperitě v letech 1995–2007. Období si díky tomu i
vysloužilo přezdívku „Celtic Tiger“ (česky „keltský tygr“). Avšak v návaznosti
na celosvětovou finanční krizi bylo v roce 2008 toto období rychlého
ekonomického růstu uťato.

Irsku náleží jedenáctá příčka žebříčku indexu lidského rozvoje (2014). Stát se
pyšní největší kvalitou života na světě – drží první místo v indexu kvality
života z roku 2005 – a umístil se na šestém místě v světovém indexu míru (2012).
Irsko je také velmi dobře hodnoceno za vzdělávací systém, politickou svobodu a
lidská práva, svobodu tisku a ekonomickou svobodu. V roce 2012 se Irsko
nacházelo na 170. (osmém místě odzadu) v indexu zhroucených států.

Irsko je členem Evropské unie a OSN a zakládajícím členem OECD a Rady Evropy.
Irská neutrální politika znamená, že není členem NATO, přestože se podílí na
mírových operacích OSN.

Ve čtvrtém článku Ústavy Irska je uveden irský název státu Éire a jeho anglická
alternativa Ireland. Běžnou praxí je však omezení používání názvu Éire v jiných
jazycích, než je irština. Místo toho by se pro anglické překlady měl používat (a
používá se) název Ireland,. Podle zákona z roku 1948, který upravoval přenos
zbývajících povinností monarcha na voleného prezidenta, je jméno Republic of
Ireland (irsky Poblacht na hÉireann, česky Irská republika) pouze „popisem
státu“, ale není jeho oficiálním jménem. Tím zůstává nadále jméno Irsko. Změna
názvu státu by vyžadovala změnu ústavy.

Původ označení Éire a tím pádem i Ireland je značně nejasný. Výklady původu
názvu starými irskými legendami však jsou pro etymologický výzkum takřka
bezcenné. Navzdory nejasnostem je nade všechny pochybnosti, že se jedná o název
velmi starobylý. Již v geografických zdrojích starověkého Řecka z 5. století
př. n. l., se objevuje název Ierne. Ptolemaiova mapa světa přibližně z roku
150 n. l. má pro Irsko označení Iouernia, kterýžto název byl do latiny
transliterován jako Iuverna. V Caesarově díle se pak už nachází název Hibernia,
jenž pravděpodobně vznikl kontaminací původního označení a latinského slova
hibernus, který znamená česky chladný, zimní. V rané irské literatuře se pak
objevuje staroirský termín Ériu, ze kterého se vyvinul již zmíněný současný
název Éire. Z tohoto základu se přidáním germánské koncovky -land,
charakteristické pro pojmenování země, vytvořil současný anglický název Ireland.
V jazycích příbuzných irštině, velštině a bretonštině se používaly pro označení
Irska tvary Ywerddon, Iwerdon a Iverdon, vycházející z protokeltského *ɸīwerjō.
V současné době se pak jedná o tvar velšský Iwerddon a bretonský Iwerzhon; dále
také kornsky Iwerdhon.

V irské mytologii byl Ériu jedním z božských eponymů pro Irsko, společně
s eponymy Banba a Fódla.

Irsko je nástupcem dominia nazývaného Irský svobodný stát. Toto dominium vzniklo
6. prosince 1921 po irské válce za nezávislost, když celý Irský ostrov vystoupil
ze Spojeného království Velké Británie a Irska. Nicméně hned další den se
parlament Severního Irska podepsal pod angloirskou dohodu, aby se připojilo zpět
ke Spojenému království. Tato událost je známá jako rozdělení Irska. Irský
svobodný stát zanikl v den, kdy bylo formálně založeno Irsko – tedy 29. prosince
1937.

V roce 1973 se Irsko připojilo k Evropskému společenství (současné Evropské
unii).

Irský ostrov je s rozlohou 84 412 km² druhým největším z Britských ostrovů.
Omývají jej vody Atlantského oceánu na západě, Keltského moře na jihovýchodě a
Irského moře na východě. Irsko používá GMT (UTC), v Irsku označovaný jako
Ireland Standard Time (IST). Stejně jako ve všech zemích EU zde letní čas začíná
poslední březnovou neděli v 1.00 UTC a končí poslední říjnovou neděli v 2.00
UTC. Čas se pak posouvá na UTC+1.

Povrch Irska je převážně nížinatý, zejména pak v centrálních oblastech.
Hornatiny se vyskytují v blízkosti pobřeží. Nejvyšším vrcholem je Carrauntoohil
(1041 m n. m., irsky Carrán Tuathail) v pohoří Macgillycuddy's Reeks. Mezi další
významná pohoří patří: Wicklow Mountains na východě a Antrim Plateau v Severním
Irsku.

Nejdelší řekou nejen Irska, ale i Britských ostrovů je 386 km dlouhá řeka
Shannon. Na jejím toku jsou tři velká jezera (po proudu): Lough Allen, Lough Ree
a Lough Derg. Největším jezerem ostrova je Lough Neagh v Severním Irsku. Ostrov
si vysloužil přezdívku „Smaragdový ostrov“ díky bujné vegetaci,která je zde díky
mírnému klimatu a častému jemnému dešti.

Na většině území Irska leží louky a vřesoviště. 15 % území pokrývají rašeliniště
a 5 % rozlohy zaujímají původní listnaté lesy. V zemi překvapivě rostou vavříny,
myrty a planiky, které rostou především ve středomoří. Irská fauna už není tak
bohatá, jak bývala před příchodem lidí. S jejich příchodem vymizely zdejší
populace bobrů, divokých koček, medvědů a vlků. Dnes zde žijí hlavně drobní
hlodavci, ptáci a ovce. Vůbec tu nežijí hadi.

Hlavní vliv na podnebí v Irsku má Atlantský oceán s teplým Severoatlantským
proudem. Díky tomu panuje v Irsku podle Köppenovy klasifikace podnebí mírné
oceánické podnebí – klasifikace Cfb. To znamená, že výkyvy teplot v Irsku nejsou
tak vysoké, jako v jiných oblastech se srovnatelnou zeměpisnou šířkou. Mořský
vliv na teploty je nejsilnější na západním pobřeží, směrem do vnitrozemí se pak
snižuje. Převládají zde teplá léta a mírné zimy.

Průměrná roční teplota se pohybuje okolo 9 °C. V lednu dosahuje přibližně 5 °C a
v červenci stoupá k 15 °C.

Roční úhrn srážek se zde pohybuje od 800 do 2800 mm. Nejvíce prší na
severozápadě, západě a jihozápadě – na návětrné straně ostrova. Nejvíce srážek
spadne v zimě, zatímco nejméně se jich vyskytuje na začátku léta. Sníh je
v Irsku velmi neobvyklý. Silné sněžení však může způsobit potíže v dopravě či
poškození přenosové soustavy. Pokud se však sníh objeví, bývá to nejčastěji
v období od listopadu do dubna, obzvláště pak v lednu a únoru; výjimečně byl
sníh zaznamenán i v září a květnu. Průměrná doba se sněhovou pokrývkou se
pohybuje od 5 dní na jihozápadě do 24 dní na severu země. Typická délka trvání
sněhové pokrývky hlubší než 1 cm, ač se rok od roku liší, se pohybuje od jednoho
do dvou dnů v pobřežních oblastech, kdežto ve vnitrozemí to může být až 10 dní;
nejdelší sněhovou pokrývku pak zaznamenávají Wicklow Mountains – až 30 dní.

Průměrná doba slunečního svitu je v Irsku 3,25–3,75 hodin denně, zatímco
celoroční doba se pohybuje mezi 1400 a 1700 hodinami. To znamená, že více jak
polovinu roku je nad Irskem zatažená obloha – kvůli již zmíněnému vlivu
Atlantského oceánu a přidružených tlakových níží. Nejslunečnějšími měsíci jsou
květen a červen s průměrným denním slunečním svitem mezi 5 a 6,5 hodinami.
Nejvíce slunečního svitu dopadá v jihovýchodní části země (až 7 hodin). Nejméně
slunečního svitu naopak na Irsko dopadá v prosinci, hodnoty se pohybují od
hodiny na severu po 2 hodiny na jihovýchodě.

Irsko je unitární parlamentní republika. Dvoukomorový parlament se nazývá
Oireachtas, horní komorou je senát – Seanad Éireann a dolní komorou je
poslanecká sněmovna – Dáil Éireann. Zatímco senát má 60 členů, sněmovna má 166
členů. Sídlem parlamentu je Leinster House v Dublině.

Předseda vlády se nazývá Taoiseach, je jmenován prezidentem na návrh Dáilu.
Současným Taoiseachem je Enda Kenny ze strany Fine Gael.

V čele státu stojí prezident (irsky Uachtarán na hÉireann), volený na sedmileté
funkční období – může být zvolen na maximálně dvě období. Funkce prezidenta je
spíše reprezentativní. Současným prezidentem je od roku 2011 Michael D. Higgins.

Irsko se tradičně rozděluje do čtyř provincií – Connacht (irsky Connachta),
Leinster (irsky Laighin), Munster (irsky an Mhumhain) a Ulster (irsky Uladh),
dříve též existovala provincie Meath (irsky an Mhí) – tzv. Střední království.
Provincie se dále dělily na 32 hrabství pro administrativní potřeby britské
správy. Šest hrabství Ulsteru zůstává pod britskou správou díky referendu z roku
1973. Zbylých 26 hrabství nyní tvoří Irskou republiku. Jsou to:

Zvláštní samosprávné postavení mají města Dublin, Cork, Limerick, Galway a
Waterford. Zbytek hrabství Dublin je rozdělen na Dún Laoghaire – Rathdown,
Fingal a Jižní Dublin. Hrabství Tipperary se dříve dělilo na Severní a Jižní
Tipperary, v současné době je celistvé.

Kód popisující jednotlivá hrabství je ISO 3166-2:IE. Pro každé hrabství má tvar
IE-AA, kde AA je jedno- či dvoupísmenná zkratka hrabství.

V současnosti je nejméně rozšířeným odvětvím irského hospodářství zemědělství.
Vytváří asi 5 % HDP. Jen pro srovnání: služby 49 % a průmysl 46 %. Irsko má
nepříliš významné nerostné bohatství. Těží se především olovo a zinek, dále měď,
rašelina, stavební materiál, stříbro a zemní plyn. Rozvíjí se především průmysl
chemický a petrochemický, elektronický, kovozpracující, nábytkářský a
potravinářský (Guinness je šestým největším pivovarem na světě). Vyrábějí se zde
i dopravní prostředky a počítače.

Genetické výzkumy ukazují, že první osadníci Irska migrovali z Pyrenejského
poloostrova během konce doby ledové. Po mezolitu přinesli migranti z neolitu a
doby bronzové do Irska keltskou kulturu a jazyky. Kultura se rozšiřovala po
ostrově a gaelské tradice se staly v Irsku převládající. Dnes mají Irové
převážně gaelský původ, a přestože část populace je norského, anglonormanského,
anglického, skotského, francouzského a velšského původu, tyto skupiny netvoří
výrazné menšiny. Gaelská kultura a jazyky tvoří významnou část národní identity.
Ve Spojeném království jsou irští kočovníci („Travellers“) etnická menšina,
politicky spojeni s pevninskými romskými a cikánskými skupinami, ale v Irsku ne
– tam jsou klasifikováni jako „sociální skupina“.

Irsko má nejrychleji rostoucí (do počtu) populaci v Evropě. Růst v roce 2006 byl
2,5 %, třetí rok bez přerušení byl větší než 2 %. Tak rychlý růst může být
přičten klesající úmrtnosti, zvyšující se porodnosti, vysoké imigraci –
imigranti nyní tvoří přibližně 10 % irské populace.

Významným faktorem růstu je i fakt, že Irsko je jedna ze tří zemí Evropské unie
(spolu s Maltou a Polskem), kde jsou zakázány potraty (jsou povoleny pouze v
případě ohrožení života matky).

Oficiální jazyky v Irsku jsou irština a angličtina, přičemž převládá angličtina.
Lidí žijících v irsky mluvících komunitách, Gaeltachtech, jsou pouhé
desetitisíce. Žijí izolovaní převážně na západním pobřeží. Silniční značky jsou
většinou dvojjazyčné, ale v Gaeltachtech jsou pouze irsky. Pouze v angličtině je
většina veřejných vyhlášek a tisknutých médií. Většina vládních publikací a
formulářů je jak v angličtině, tak v irštině, a občané mohou se státem jednat i
v irštině.

Podle sčítání lidu v roce 2006 je 1 656 790 lidí (39 %) v Irsku schopno domluvit
se irsky; přestože není dostupný žádný průzkum pro anglicky mluvící, nejspíše
jich bude téměř 100 %.

Irská populace se v posledních letech podstatně zvětšuje. Mnoho tohoto
populačního růstu může být připisováno imigrantům a vracejícím se Irům (často s
dětmi narozenými v cizině), kteří ve velkém počtu emigrovali v dřívějších letech
velké nezaměstnanosti. Mimo to je porodnost v Irsku dvakrát větší než úmrtnost,
což je ve státech západní Evropy velmi neobvyklé. Přibližně 10 % irského
obyvatelstva tvoří obyvatelé cizí národnosti.

Central Statistics Office publikovala předběžná zjištění z sčítání lidu v roce
2006. Ukazují toto:

Irsko má obrovskou literární tradici. Nejslavnějším Irem vůbec je patrně
spisovatel James Joyce, jeden z klíčových představitelů modernismu v literatuře.
V těsném závěsu se drží spisovatelé Oscar Wilde, George Bernard Shaw, William
Butler Yeats, Samuel Beckett, Jonathan Swift a Laurence Sterne. Všichni
jmenovaní patří do světového literárního kánonu. Seamus Heaney získal Nobelovu
cenu za literaturu. Klíčovou postavou irského literárního obrození byl John
Millington Synge. V éře romantismu se objevil básník Thomas Moore. Seán O'Casey
psal dramata z chudinských čtvrtí. Brendan Behan byl i republikánským politickým
aktivistou. Ve druhé polovině 20. století se prosadila Iris Murdochová. Irové
zasáhli ovšem i do oblasti literatury populární. Bram Stoker stvořil slavnou
postavu Drákuly. Jako autor literatury pro děti zaujal Eoin Colfer. Klasikem
dobrodružné literatury je Thomas Mayne-Reid. Klasickými duchařskými historiemi
proslul Sheridan Le Fanu.

Dosti úspěšní jsou Irové v globální populární hudbě. Bono Vox, lídr a zpěvák
skupiny U2, Enya, Sinéad O'Connor, Bob Geldof, skupina Cranberries se zpěvačkou
Dolores O'Riordanovou v čele, skupina The Corrs s Andreou Corrovou patří k
nejpopulárnějším umělcům světa. Ze slavné chlapecké kapely Boyzone se nakonec
nejvíce proslavili Ronan Keating a Stephen Gately. Ve stopách Boyzone jde dnes
skupina Westlife. V roce 2014 na sebe světovým hitem Take Me to Church upozornil
zpěvák Hozier. Jako rockový kytarista proslul Gary Moore. Legendou soulové hudby
je Van Morrison. S programem Lord of the Dance sbírá úspěchy tanečník Michael
Flatley. Slavným harfeníkem (harfa byla tradičním národním hudebním nástrojem a
je i v irském státním znaku) 18. století byl Turlough O'Carolan. V oblasti vážné
hudby se nejvíce prosadil Charles Villiers Stanford.

Významným moderním malířem a představitelem tzv. nové figurace je Francis Bacon.
Architekt Kevin Roche získal prestižní Pritzkerovu cenu.

Držitelem Oscara je režisér Neil Jordan. Nejznámějšími herci jsou Pierce
Brosnan, Liam Neeson, Richard Harris a Jonathan Rhys Meyers. Ve zlaté éře
Hollywoodu zářila Maureen O'Harová.

V Irsku se narodil William Thomson (lord Kelvin), po němž je pojmenována
jednotka tepla Kelvin. Robert Boyle je často označován za prvního moderního
chemika. Fyzik William Rowan Hamilton jako první popsal kvaterniony.
Zakladatelem hydrodynamiky byl George Gabriel Stokes. Stupnice síly větru dodnes
nese jméno Francise Beauforta. Hans Sloane založil Britské muzeum. Za Ira lze
považovat i Charlese Algernon Parsonse, vynálezce přetlakové parní turbíny. Ve
vývoji fyziky sehrál důležitou úlohu George Francis FitzGerald. Astronom Edward
Sabine objevil souvislost mezi slunečními skvrnami a kolísáním magnetického
pole. Objevitelkou pulsaru byla severoirská astronomka Jocelyn Bellová
Burnellová. John Stewart Bell se zabývá kvantovou fyzikou a je autorem Bellova
teorému. Nobelovu cenu za fyziku získal Ernest Thomas Sinton Walton, za
fyziologii William C. Campbell. Irské občanství získal i fyzik Erwin
Schrödinger.

Nejslavnějšími filozofy jsou George Berkeley, Clive Staples Lewis a Edmund
Burke. Během tzv. karolinské renesance sehrál velkou roli filozof Jan Scotus
Eriugena. Otcem tzv. skotského osvícenství byl filozof Francis Hutcheson.
Názorem, že v Bibli není nic mystického a křesťanství může být plně racionální,
proslul protestantský filozof John Toland. Nejvýznamnějším irským ekonomem byl
Francis Ysidro Edgeworth.

Nejslavnějším (severo)irským fotbalistou byl George Best, držitel Zlatého míče z
roku 1968. Plavec Michelle Smith má tři zlaté olympijské medaile.

V tomto článku byl použit překlad textu z článku Republic of Ireland na anglické
Wikipedii.



https://cs.wikipedia.org/wiki/Pohlavn%C3%AD_styk

Pohlavní styk (též milování, sexuální styk nebo obecně sex) je v užším smyslu
označení pro penilně-vaginální styk (soulož čili koitus), tedy úkon vložení
ztopořeného penisu muže do vaginy ženy. Do užšího významu se někdy počítá i
penilně-anální styk.

Termíny „pohlavní styk“ nebo „soulož“ se pro „koitus“ používají především v
souvislosti s lidmi. Termín pro vyšší obratlovce (např. lvy) a některá jiná
zvířata je „kopulace“. Mnoho vyšších obratlovců (plazi, většina ptáků, některé
ryby) se reprodukuje interně, ale jejich fertilizace (oplodnění) je
kloakální.[zdroj?]

Podobně jako u mnoha druhů zvířat má pohlavní styk význam nejen při množení
druhu ale i jako společenský akt, přestože je v 21. století vnímán jako ryze
intimní záležitost. Schopnost vykonávat pohlavní styk, jeho vykonávání,
nevykonávání, způsob, místo, frekvence, úspěšnost jeho provedení je společností,
ale především samotnými aktéry velmi často nadhodnoceno až ke krajnosti a bývá
historicky důvodem či záminkou k absurdnímu a někdy i hromadnému násilí a
politizován.

Sexuální styk je pro jeho účastníky z evolučních důvodů zpravidla značně
příjemný. Obvykle jej předchází milostná předehra, která navodí sexuální
vzrušení partnerů a způsobí erekci (ztopoření) penisu a přirozenou lubrikaci
(zvlhčení) vaginy. Ztopořený penis poté muž vsune do vaginy a jeden nebo oba
partneři se doteky dále stimulují k dosažení ejakulace a orgasmu. Z pohledu
oplodnění ženy není dosažení orgasmu podstatné, pro oplodnění vajíčka dostačuje
pouze výron semene do oblasti pochvy a poté následné úspěšné spojení spermie s
vajíčkem.

Koitus je základní reprodukční metoda druhu Homo sapiens, stejně jako savců.
Během ejakulace, která obyčejně provází mužský orgasmus, série svalových stahů
(kontrakcí) dopraví semeno obsahující mužské gamety nazývané spermiové buňky
nebo spermie do vaginy. Následuje cesta spermií z vaginy přes děložní hrdlo
(cervix) do dělohy a odtud do vejcovodů. Spermiové buňky mohou přežít v ženském
těle 2-3 dny, podle některých autorů i více. Když se plodné ženské vajíčko
nachází ve vejcovodech, spermie do něj pronikne a způsobí oplodnění
(fertilizaci) a formaci nového embrya. Když oplodněné vajíčko dosáhne dělohy,
zahnízdí se v děložní výstelce nazývané endometrium a začne těhotenství.

Pro oba účastníky sexuálního styku je vhodné uvážit, že jejich aktivita může
velmi pravděpodobně způsobit těhotenství, nepoužijí-li adekvátní antikoncepční
prostředky. Ale i pak je nutno možnost těhotenství připustit, protože žádná
antikoncepce není 100% efektivní. Přerušovaná soulož (coitus interruptus) neboli
„vytažení“ penisu z vaginy před ejakulací za efektivní metodu antikoncepce
považována být nemůže a nelze ji doporučit. Jediné zcela spolehlivě fungující
metody vyhnutí se těhotenství jsou sexuální abstinence a sterilizace. Externí
styk, tedy sexuální aktivita bez vložení penisu do vaginy, může být prováděna
bez rizika těhotenství za předpokladu, že spermie nepřijdou do kontaktu s vulvou
(ženským zevním pohlavním ústrojím).

Někdy bývá za vhodnou antikoncepci považována také sexuální abstinence, avšak
výchova k sexuální abstinenci může zvyšovat četnost těhotenství mezi
nezletilými, je-li poskytována bez poučení o antikoncepci.

Vědecké autority vytvořily dva modely fyziologie lidské reakce na sexuální
podráždění při pohlavního styku. Jde o modely Masterse a Johnsonové a o model
biopsychosociální. Vědecké práce Masterse a Johnsonové, jenž se zabývaly
genitální anatomií a fyziologií pohlavního styku, pohlavní styk vyhodnotily jako
 zdravou a zcela přirozenou činnost, která je vhodným zdrojem potěšení a
intimity. Podle jejich poznatků a lze pohlavní styk rozdělit na tři fáze, po
doplnění Helen Kaplan Singerovou o fázi uvolnění na čtyři fáze:

Fyziologický model sexuální odezvy Masterse a Johnsonové je nadále upravován a
kritizován.

Sexuální styk může mít nebo v širším smyslu zahrnovat i další formy, včetně
pregenitálních a negenitálních: společenské a citové sbližování, negenitální
formy mazlení (viz petting, necking, polibek), dále orální, manuální či
instrumentální dráždění genitálu či penilně-anální styk. Některé z těchto
aktivit nabývají na významu při styku mezi osobami téhož pohlaví, zejména
homosexuálně orientovanými, mezi nimiž zpravidla klasický koitus není možný. Při
klasické souloži se třou pysky o předkožku. Některé z těchto aktivit jsou obecně
často chápány jen jako přípravné, doplňkové či náhradní.

Anální sex (sodomie) je sexuální aktivita, při které dochází buď k anální
souloži, či k nejrůznějším formám dráždění řitního otvoru (prsty, jazykem,
erotickými pomůckami, atp.). Z medicínsko-epidemiologického hlediska se řadí
mezi rizikové sexuální praktiky, což je dané zranitelností příslušných orgánů a
septickou povahou konečníku. Protože konečník na rozdíl od vaginy postrádá
přirozenou vlhkost, je při této praktice obvykle používán lubrikační gel.

Petting je výraz označující dotyk, mazlení, něžné laskání a hlazení partnera
nebo partnerů. Smyslem je dráždit a vyvolat příjemné pocity u partnera, ale
důvodem může být i zvědavost nebo snaha vyvolat touhu po pohlavním styku. Pouhý
dotek na správném místě, správným způsobem je často dostačující k vybuzení
sexuální touhy. Jsou osoby, které vzrušuje dotýkat se anonymní osoby, takové
chování se označuje frotérství.

Statistikami pohlavního styku se zabývaly Kinseyho zprávy, statistické vědecké
studie, zabývající se bez ohledu na atmosféru "mravnosti", všeobecné prudérnosti
lidskou sexualitou. V souvislosti s propagací sexuální abstinence byly provedeny
statistické průzkumy, podle kterých dvě procenta mladých lidí, kteří nikdy
nepřijali „slib čistoty“ uvedla, že měla anální či orální sex ale ne pohlavní
styk, v porovnání s 13 procenty, která „slib čistoty“ složila.

V ČR první schůzky a polibky podle statistiky u mužů a žen začínají okolo 15.
roku. Petting je udáván okolo 17. roku. Skutečné partnerské vztahy navazují muži
i ženy kolem 18. roku, což se shoduje s průměrný věkem v době první soulože.

Pouze 5 % žen má při prvním pohlavním styku orgasmus. Asi 11 % českých žen bylo
někdy silou donuceno k pohlavnímu styku, 4% z tohoto množství cizím mužem.
Promiskuita se nezvyšuje nebo klesá, muži v průměru 9,38 partnerek, ženy 5,11
partnerů. V ČR je se sexuálním životem spokojeno 72 % žen a a 68 % mužů,
tendence je výrazně klesající. Asi 45 % mužů při prvním pohlavním styku
nepoužilo antikoncepci. Významně se oproti konci 20. století zvýšilo používání
hormonální antikoncepce u žen ve stálých vztazích, v roce 2008 používá
pravidelně tuto antikoncepci již 52 % žen. Při náhodném pohlavním styku 88 %
mužů používá kondom. Antikoncepci považuje za nepřípustnou 6 % žen a 5 % mužů.
Podle výzkumů z ČR je průměrný věk prvního pohlavního styku 18 let.

Udávaná frekvence orgasmu bývá u prvního styku dosti nízká, např. výzkum
kanadské mládeže ukázal, že orgasmus mělo při prvním pohlavním styku jen 6 % žen
a 62 % mužů. Velká většina (80 %) zažila svůj první pohlavní styk se svým
dlouhodobějším přítelem či přítelkyní, 11 % s kamarádem/kamarádkou, 5 % se
známým a 4 % s náhodnou osobou. Zkušenosti litovalo 26 % dotázaných, zvláště
tehdy, pokud byla učiněna po posilnění alkoholem.

Za běžnou dobu trvání koitu se považuje 3-7 minut. Přesněji řečeno jde o dobu
frikčních pohybů od zavedení penisu do pochvy až po výron semene. V
dotazníkových šetřeních na české populaci odhadují muži i ženy délku soulože v
průměru zhruba na 14 až 15 minut , ovšem v jiných studiích bylo porovnáním
odhadů s reálnou dobou změřenou na stopkách zjištěno, že muži i ženy délku styku
při odhadu nadsazují zhruba o jednu třetinu. Dotazníková studie na velkém
reprezentativním vzorku 2469 mužů a 5120 žen z USA ukázala, že muži i ženy mezi
25 a 45 lety souloží průměrně zhruba 5× až 7× za měsíc (95% konfidenční
interval). Podle výzkumů sexuálního chování v ČR je to 8× za měsíc.

U mužů jsou v souvislosti s pohlavním stykem různými příčinami vyvolávané
poruchy členěné podle příznaků:

U žen jsou v souvislosti s pohlavním stykem různými příčinami vyvolávané poruchy
členěné podle příznaků:

U obou pohlaví jsou jako poruchy vnímány hypersexualita a frigidita, které jsou
projevy chování vyznačujícími se v změněné (oproti jiným osobám) míře sexuální
apetence. Bývají vyvolané různými příčinami od psychologických po intoxikace.
Rovněž jsou u obou pohlaví zaznamenávány poruchy uspokojení (impotentia
satisfactionis, anorgasmie), tedy poruchy prožívání slasti.

Některé léčiva a volně prodejné léky jsou používány v souvislosti s pohlavním
stykem. Tyto látky mohou změnit normální sexuální reaktivitu člověka. Ačkoliv
většina drog má výrazně negativní vliv, často tlumivý, na sexualitu, některé
(např. kokain) mohou sexuální apetenci zvýšit. Některé látky používané pro
zlepšení schopnosti erekce zvyšují prokrvení tkání nebo zvyšují srdeční tep.

Na léčení erektilní dysfunkce, tedy poruchy erekce penisu, jsou používány
některá syntetická nebo přírodní léčiva. Tyto přípravky mohou mít vedlejší
účinky a mohou být nebezpečné pro nezletilé, pro osoby které nejsou zcela
zdrávy, při kontraindikacích nebo při nesprávném dávkování. Použití takových
léčiv je tedy nezbytné konzultovat s lékařem.

U osob praktikující pohlavní styk a pohlavní aktivity obecně byl zjištěn benefit
ve formě zvýšené imunity produkcí protilátek a snížení krevního tlaku, a snížení
rizika rakoviny prostaty. Sexuální intimita a orgasmy zvyšují hladinu
hormonu oxytocinu, který může pomoci lidem vytvářet sociální vazby a budovat
důvěru.  Dlouhodobá studie 3500 lidí ve věku 18 až 102 let, provedená
klinickým neuropsychologem Davidem Weeksem, zjistila na základě nestranného
hodnocení fotografií subjektů, že osoby praktikující pravidelně sexuální
aktivity, například pohlavní styk, vypadají výrazně mladistvěji.

Při znásilnění, méně obvyklé velikosti pochvy, neobvykle hlubokém vniknutí
penisu, nebo při prvním styku může dojít k poranění pochvy. Poranění pochvy může
mít velmi závažný charakter, může způsobit perforace a následné krvácení, šokové
stavy a dokonce i smrt. Rovněž může dojít k poranění vaječníků. Při poranění
vnitřních rodidel následkem pohlavního styku je nezbytně třeba uvádět tuto
okolnost, pohlavní styk, aby nedošlo k chybě a nevhodnému, nenapravitelnému,
zákroku. Poranění vnitřních rodidel v dětství i dospělosti mohou mít dlouhodobé
fyziologické i psychologické následky.

Při felaci může být při vyvíjení podtlaku v ústech a vlivem opakovaných nárazů
zraněno měkké horní patro úst (takzvaný syndrom felace), kdy dochází k zarudnutí
a krvácení do sliznice úst. Nedojde li k infekci dojde k vymizení příznaků
poškození bez léčby během sedmi až deseti dnů. Krvácení při defloraci během
prvního pohlavního styku, může vzácně být i velmi silné. Riziko poškození
zvyšuje také zavádění různých předmětů do pochvy či jiné manipulace v oblasti
pohlavního ústrojí. Poškození močového měchýře, vaječníku, pochvy a vnitřních
orgánů během soulože vyžadují lékařské ošetření.

Je-li do pochvy vefouknut vzduch při sexuální hře, může to vést ke
pneumoperitoneu nebo dokonce ke vzduchové embolii. Vzduchovou embolii u
těhotných žen (i v případě kdy o těhotenství žena ještě nevěděla), může způsobit
již poměrně malý tlak vpraveného vzduchu. Proto je foukání vzduchu do pohlavních
orgánů zakázáno.

Při análním styku může být poškozen konečník. Může dojít k zánětu sliznice
konečníku, její povrchní poranění, roztržení řitního svěrače, zadržení cizího
tělesa uvnitř konečníku a proděravění stěny konečníku s případným následným
zánětem pobřišnice, který může vést k úmrtí. Nejčastějšími předměty zadrženými v
konečníku jsou vibrátory a další sexuální pomůcky. Tímto způsobem jsou zde
nacházeny i šroubováky nebo kancelářská těžítka, rozmanité lahvičky či zkumavky,
šišky salámu a některé druhy ovoce a zeleniny. Vzácně jsou vyjímány z konečníku
zavařovací sklenice a násady z koštěte.

Používání nevhodných sexuálních pomůcek, nešetrné zavádění penisu do rekta,
jindy zasouvání prstů, v krajním případě celé ruky, tj. smutně proslulý
„fisting“, anebo manipulace cizím tělesem (dráždění sexuáními pomůckami) může
být příčinou poškození vnitřních pohlavních orgánů nebo konečníku. Uvíznutí
předmětu v konečníku v rektu je pro postiženou osobu riziko a mnohdy znamená
obtížný úkol pro lékaře. Následkem vážného poškození může být i operativní vývod
střeva mimo konečník (kolostomie).

Násilným zacházením s penisem může dojít k jeho poškození. Při prudkém pohlavním
styku, nebo některých praktikách, může dojít k pohmožděninám varlat nebo
otevřenému zranění, nebo otočení varlete. Tyto úrazy vyžadují lékařskou pomoc.

Pohlavní styk a jiné sexuální aktivity, u nichž je možnost přenosu tělesných
tekutin mezi osobami, je prostředkem šíření sexuálně přenosných nemocí. Podle
Centra pro kontrolu a prevenci nemocí je „nejjistějším způsobem jak se vyhnout
se přenosu sexuálně přenosných nemocí, neprovádět sexuální styk vůbec, nebo být
v trvalém vzájemně monogamním vztahu s partnerem, který byl testován a víte, že
není infikován.“ Redukovat riziko přenosu infekce u osob, jejichž sexuální
chování je vystavuje riziku infekce, může správné a při styku vždy praktikované
použití mužského latexového kondomu. Takové chování je bezpečnější pro oba
partnery.

Mezi nejběžnější rizika při pohlavním styku, zejména s neznámým partnerem a při
promiskuitním chování patří sexuálně přenosné infekce způsobované
bakteriemi, viry a parazity, které se přenáší z člověka na člověka při pohlavním
styku. Gonokokové nebo chlamydiové infekce často nemají žádné příznaky. Neléčená
infekce chlamydiemi může vést k ženské neplodnosti a mimoděložnímu
těhotenství. Lidský papilomavirus může vést k rakovině děložního čípku a
genitálií. Děti narozené matkám s neléčenou kapavkou nebo chlamydiemi mohou
trpět neonatálním zánětem spojivek (závažná infekce očí), jenž může vést až k
oslepnutí.  Syfilis kromě následků na dospělých může mít za následek úmrtí
novorozenců a potraty. Neléčené gonokokové infekce mohou vést k potratům a
předčasným porodům.

Pohlavním stykem může být také přenášena žloutenka (hepatitida B). Celosvětově
je zaznamenáno asi 350 milionů chronicky nemocných nositelů žloutenky typu B.
Světová zdravotnická organizace odhaduje, že 448 000 000 lidí ve věku 15 až 49
let je infikováno ročně pohlavně přenosnými chorobami (jako například syfilis,
kapavka a chlamydie)

Bezpečný sex, například používání mužského nebo ženského kondomu, může rovněž
sloužit nejen jako prevence sexuálně přenosných infekcí ale i k omezení rizika
těhotenství.

Jednou z nejnebezpečnějších pohlavních chorob je AIDS. Do roku 2010 od počátku
epidemie zemřelo přibližně 30 milionů osob.

Provádění pohlavního styku má vliv na lidské chování a vnímání, především
duševní vyrovnanost a vývoj duševních chorob, ale zřejmě i na zvýšení imunity.
Podobně neprovádění a způsob pohlavního styku může zvýšit pravděpodobnost
rozvoje duševní choroby a zvýšit sebevražedné sklony. Ochrana při penilně
vaginárním pohlavním styku pouze výrazně snižuje riziko otěhotnění a přenosu
pohlavních chorob, spolehlivou ochranou je pouze sexuální abstinence.

Idealizace sexuality a snaha vyrovnat se ideálu vede k pocitu podobnému pocitu
nedostatečnosti a chybnosti. Pohlavní stud je úmyslně vyvoláván ve výchově
pohrdáním, ponižováním, výsměchem a dalšími způsoby. Osoba která se stydí, nebo
která vyvolává pocit studu označuje předmět (pohlavní orgán, pohlavní styk nebo
osobu) jako špinavý, slabý, nebo defektní. Člověk, který trpí pocity studu,
musel zažít situace, ve kterých se cítil pokořený ve své sebeúctě.

Do 80. let psychoanalytici předpokládali, že stud vymizí budou -li analyzovány
konflikty spojené s infantilní sexualitou nebo narcismem {Abraham 1913, Erikson
1951, Freud 1905, 1926 atd.}. Kinston (1987) upozorňuje na to, že stud spouští
masivnější popření reality, brání člověku myslet a vnímat realitu.

Anorgasmie je častější u žen, její vyřešení obvykle vyžaduje pozornost obou
partnerů po delší dobu. Mnohé, zvláště mladší, ženy a ženy s relativně malou
sexuální zkušeností mají problémy dosáhnout orgasmu nebo toho nejsou vůbec
schopny.

Ztráta sexuální apetence tedy ztráta touhy po pohlavním styku u žen bývá spojena
s vysokým stupněm těhotenství, porodem a kojením. U mužů s pocity frustrace a
studu, například ze sexuální dysfunkce (zejména problémy s erekcí), ale i
depresemi obecně, zaujetím prací a problémy, postupem věku nebo kariérou nebo
nádorem hypofýzy. Muži i ženy ztrácí sexuální apetenci i v důsledku onemocnění a
nežádoucích účinků léčby, s problémy ve vztahu, obezitou, podvýživou a anorexií,
užíváním alkoholu a drog.

Nízká sexuální vzrušivost, sexuální chladnost, je spojena nejčastěji s poruchou
emocí nebo je jinak ovlivněna psychicky. Sexuální averze, tedy odpor k
pohlavnímu styku je obvykle způsobena prožitky z dětství nebo dospívání, ale
někdy je výrazem odporu nebo strachu v souvislosti s určitým partnerem.

Předčasná ejakulace je běžným problémem při pohlavním styku u většiny mladých
nezkušených mužů. Je doporučována změna polohy nebo techniky.

Erektilní dysfunkce je porucha erekce která je, v případě jestliže jeden či oba
partneři v této situací trpí frustrací, Poruchou v ČR trpí asi polovina mužů ve
věku 35–65 let.

Hypersexualitou (nymfomanie, satyriasis), kterou je možné také označit podle
projevů jako příznak projevující se zvýšenou sexuální apetencí, může být
projevem některé psychiatrické poruchy a mánie (např bipolární porucha), ale i
hormonální poruchy. Hypersexualita při bipolární poruše se projevuje i u malých,
tříletých dětí. Hypersexualita není organickými změnami způsobená choroba, je
příznakem, projevem choroby, je diagnostikována s označením "nadměrné sexuální
nutkání". Jedním z hlavních symptomů je neschopnost jednat jinak i přes důsledky
chování.

Podle některých hypotéz může pravidelná sexuální aktivita zvýšit
expresi genu odměny centru mozku Příliš časté zapojení do sexuální aktivity
(denně) pak může vést k hyperexpresi ΔFosB, což může vyvolávat závislost na
sexuální aktivitě, situaci, kterou někteří autoři nazývají „sexuální závislost“
nebo „závislost na sexu“.

To co je nazýváno sexuální závislost nebo hypersexualita je podle těchto zdrojů
poruchou osobnosti a sebekontroly. Jako léčba jsou obvykle předepisována
psychofarmaka a odvykací terapie. Mezi prvními popisy sexuální závislosti je
popis manželky, že její muž při pohlavním styku byl „divoký, chvěl se po celém
těle a hlasitě supěl“. Mezi postiženými jsou mediálně sledované osoby, jejichž
případy postižení a léčby poutají pozornost, získávají účast veřejnosti, a jsou
napodobovány.

Podle názoru Radima Uzla závislost na sexu neexistuje, pouze vyšší nebo nižší
apetence. Ale i podle dalších sexuologů je sexuální závislost mýtus, výmysl
médií a umělé vytváření trhu pro veřejné i soukromé ústavy, psychology, pedagogy
a sexuální terapeuty. Většina všech diagnostických a léčebných postupů sexuální
závislosti vychází z předpokladu, že lidská sexualita je něco špatného
překročí-li jistou normu. Tato norma není přesně stanovena. Jeden z uznávaných
terapeutů léčících nákladnou kůrou pacienty se sexuální závislostí uznává, že
nejtěžší je rozeznat hranici mezi silně vyvinutým sexuálním pudem a závislým
chováním, protože tito lidé se prý navenek nijak neodlišují od ostatních. Podle
názoru Radima Uzla je hlavním faktorem schopnost platit nákladnou léčbu.

V souvislosti se svými celoživotními prioritami nebo nedostatkem atraktivnějších
podnětů, jako únik před depresí či zmatením hodnot, z touhy po symbolickém
důkazu své nadřazenosti a moci, tedy z různých důvodů, mohou některé osoby
upřednostnit právě časté sexuální styky, promiskuitu, nebo alespoň zvýšenou
sexuální apetenci. Sexuální závislost je často spojena i s depresemi, závislostí
na alkoholu a jinými závislostmi. Zvýšená sexualita a promiskuita tak může být
spíše jedním z příznaků celkového psychického stavu, nikoliv chorobou sama o
sobě. Jako sexuální závislosti byly označovány i případy duševně chorých které
se projevovaly zvýšenou sexuální apetencí.

Sexualita je podle Radima Uzla přirozenou lidskou potřebou a její kvantitativní
vystupňování samo o sobě nemůže být považováno za nějakou závislost.

V roce 2005 Světová zdravotnická organizace (WH0) odhadla, že každý rok otěhotní
na celém světě 123 miliónů žen. Z toho 87 milionů těchto těhotenství, tedy
70,7 % z uvedených, je neúmyslné. Přibližně 46 milionů těhotenství ročně končí
vyvoláním umělého potratu. Téměř 1 milion amerických dospívajících žen, 10 %
všech žen ve věku 15 až 19 let a 19% z těch, které uvádějí, že měly pohlavní
styk, otěhotní každý rok.  Ve Velké Británii je situace podobná.

Vaginismus je nedobrovolná křeč svalstva pánevního dna (svalstva vaginy),
dělající koitus stresujícím nebo nemožným. Dyspareunie je bolestivý nebo
nepohodlný styk a může být způsobena mnoha příčinami.

Předčasná ejakulace je běžným problémem při pohlavním styku u většiny mladých
nezkušených mužů, ale může mít někdy i jiný než psychický původ. Za předčasnou
ejakulaci považovat každý pohlavní styk, u nějž dojde k ejakulaci za kratší
dobu, než jsou 2 minuty.

Bolestivý pohlavní styk (dyspareunie) a nepříjemné pocity při souloži mohou
vyústit až ve fyzický odpor k pohlavnímu styku a fyzické nevolnosti při souloži
a po ní. Bolestivost pohlavního styku bývá někdy způsobena přítomností infekce,
nebo jindy nedostatečnou lubrikací, z psychologických důvodů, ale někdy i
nevhodným výběrem partnera. Bolestivý pohlavní styk je jednou z nejčastějších
poruch u pohlavního styku a vyskytuje se v průběhu života u dvou třetin žen.

Sexuální aktivita podle některých zdrojů může být přímou příčinou úmrtí, a to
zejména v důsledku zablokování koronárního řečiště. Toto riziko je nižší u osob
s vyšší úrovní běžné fyzické aktivity. Nicméně, úmrtí jsou opravdu vzácné. U
osob, zejména těch, které mají obvykle malou nebo žádnou fyzickou zátěž, je
mírně zvýšené riziko infarktu nebo náhlého srdečního selhání při pohlavním styku
ovšem také jakémkoliv jiném intenzivním fyzickém cvičení, kterou provádí
zřídkakdy. Pravidelné cvičení nebo fyzická zátěž riziko výrazně omezuje, ale
nevylučuje. Zvýšené riziko je dočasné, je omezeno na několik hodin po pohlavním
styku.

Smrt v souvislosti s pohlavním stykem je málo pravděpodobná, ale byla popsána
jako důsledek použití některých psychotropních látek a afrodisiak.

Antikoncepce zahrnuje metody a prostředky, které se používají k zabránění
těhotenství. Zcela bezpečným, z hlediska nežádoucího těhotenství činí pohlavní
styk kastrace. Přerušovaná soulož, soulož do konečníku, vzájemná masturbace a
orální sex patří mezi metody, které snižují riziko těhotenství.

Bezpečný sex, například používání mužského nebo ženského kondomu, může rovněž
sloužit nejen jako prevence sexuálně přenosných infekcí ale i k omezení rizika
těhotenství. Spermicidy jsou látky, které se používají s kondomy a dále omezují
pravděpodobnost těhotenství.

K nejspolehlivějším metodám antikoncepce patří sterilizace vasektomií u mužů a
podvázáním vejcovodů u žen, nitroděložní tělíska (IUD) a implantovaná
antikoncepce. Hormonální antikoncepce je aplikována například jako orálně
podávané tablety nebo náplasti a jinými formami. K méně spolehlivým metodám
patří bariérová antikoncepce - kondomy, poševní pesary a antikoncepční houbičky
a různé metody sledování plodnosti. Sterilizace je sice vysoce spolehlivá
metoda, obvykle je ale nevratná. Nouzová antikoncepce může zabránit početí ještě
několik dnů po nechráněném pohlavním styku.

Odhaduje se, že používání antikoncepce v rozvojových zemích snížilo počet
mateřské úmrtnosti o 40 % (v roce 2008 antikoncepce zabránila úmrtí přibližně
270 000 žen) a mohlo by zabránit až 70 % úmrtí, pokud by byla poptávka po
antikoncepci zcela uspokojena. Tohoto příznivého výsledku je dosaženo snížením
počtu neplánovaných otěhotnění, která následně vedou k nelegálně prováděným
potratům, a prevencí otěhotnění u osob podléhajících vysokému riziku. V
rozvojových zemích antikoncepce rovněž zvyšuje pravděpodobnost přežití dítěte
díky prodloužení doby mezi jednotlivými těhotenstvími.

Hormonální antikoncepce působí preventivně proti závažným chorobám, jako je
například karcinom vaječníků a děložní sliznice, a má řadu dalších pozitivních
efektů. Mezi negativní efekty, ačkoliv velmi vzácné nežádoucí účinky je zvýšení
krevní srážlivosti a možnost tromboembolického onemocnění (TEN), arteriální
komplikace a cévních mozkových příhod, které mají vážné dopady na zdraví
některých uživatelek. Dalšími efekty může být zvyšování hmotnosti uživatelky,
migrény a deprese, onemocnění jater a další. Hormonální antikoncepce chrání
pouze proti otěhotnění, není schopna zabránit přenosu infekcí. Hormonální
antikoncepce má prokazatelně negativní dlouhodobý vliv na plodnost.

Někdy bývá za antikoncepci považována také sexuální abstinence, avšak výchova k
sexuální abstinenci může zvyšovat četnost těhotenství mezi nezletilými, je-li
poskytována bez poučení o antikoncepci.

Lubrikační gel pomáhá zlepšovat pocit při vzájemném kontaktu tkání při pohlavním
styku. Jednotlivé lubrikační gely se liší podle toho, na jaké bázi jsou vyrobeny
a fungují. Lubrikanty na olejové bázi mohou narušovat latex a snižovat tak
efektivitu kondomů, latexových rukavic a tím pádem snižovat účinnost tohoto
druhu antikoncepce a ochrany před pohlavně přenosnými nemocemi. Z toho důvodu
jsou doporučovány lubrikanty na vodní nebo silikonové bázi. Některé lubrikanty
mohou působit dráždivě na pokožku citlivých osob.

Kromě nákazy pohlavními chorobami a jinými infekcemi a kromě nechtěno
těhotenství jsou rizikem pohlavního styku poranění vzniklá úrazem v souvislosti
se způsobem provedení styku nebo prostředím ve kterém je prováděn. Často je
podceňována možnost psychické újmy při pohlavním styku. Výčet zde uvedených
chorob přenosných pohlavním stykem a rizik je zcela neúplný. Kromě rizik má
pohlavní styk i přínosy, především v oblasti psychiky.

Bezpečný sex je sada praktik určených pro redukci rozšíření AIDS a sexuálně
přenosných infekcí. Bezpečnější sex je strategie snižování rizika infekce, úplné
zamezení rizika přenosu pohlavního styku umožňuje pouze zabránění rizikovému
sexuálnímu chování, tedy sexuální abstinence a zamezení kontaktu s infikovanými
materiály.

Za bezpečný sex je tak považován například sex po telefonu, tedy masturbace.
Zvýšení bezpečnosti umožňuje sex s jediným partnerem, tedy dlouhodobá nebo
celoživotní monogamie a používání kondomů.

Podle názoru biologa Franse de Waala v knize Bonobo: The forgotten ape je „vliv
kultury na pohlavní styk u lidí po miliardách let sexuální reprodukce nanejvýš
zcela marginální […] sex je oblast lidského chování, v níž je kulturní
experimentování omezeno právě tak, jako je omezeno dýchání“.

V širším právním i sexuologickém smyslu zahrnuje pojem sexuální styk i další
orgasmické nebo genitální formy vzájemného fyzického kontaktu mezi dvěma nebo
více jedinci stejného nebo různého pohlaví. V nejširším pojetí může termín
pohlavní styk zahrnovat i negenitální a neorgasmické formy erotického kontaktu.
Někdy se formy pohlavního styku rozdělují na penetrativní (kam bývá řazen koitus
a penilně-anální styk) a nepenetrativní.

Pohlavní styk a pohlavní pud jsou podle některých křesťanských publikací v
podstatě něco posvátného a pohlavní spojení je jako výraz nejvyššího darování
jednoho člověku druhému důkazem lásky a pochází od Boha. Mravní čistota, upřímná
láska a nesobeckost je příklad Kristův, který je mocnou pobídkou k následování.

Obecně jsou používána synonyma - soulož, milování, sexuální styk, sex. Odborně
je lékaři pro vlastní akt soulože používáno označení koitus. Starší výrazy -
obcování, pomilování, vstoupení, sdílet lože. Lidově - mrdání, šukání, jebání.
Lidové výtrazy pro pohlavní styk jsou často používány jako vulgarismy, například
ve formě nadávky.

Pohlavní styk může mít nejen rozmnožovací, ale i sociální (vztahovou) nebo
rekreační funkci. Chutě, zvyky, potřeby a praktické provedení a uspokojení z
pohlavního styku závisí často více na sociálních a psychologických okolnostech
než na technických rozměrech partnerů, délce nebo frekvenci či způsobu provedení
styku a tak pohlavní styk může mít poměrně velkou škálu podob.

Podle některých autorů je rozdíl mezi pojetím sexuality u mužů a žen dán tím, že
ženy mohou otěhotnět, kdežto muži nikoliv, což je důvodem odlišného pohledu na
pohlavní styk.

Právní předpisy týkající se sexuality jsou zmiňovány v nejstarších asyrských
zákonících. V starověkém Římě byl pohlavní styk zobrazován obrazy a popisován v
literárních dílech. Během období středověku začal být pohlavní styk považován za
hříšný a pošpiňující, ženy za prostopášnice vedené chtíčem. Během období
humanismu se pohled na lidskou sexualitu změnil. Michel Foucault zdůrazňuje, že
ještě na konci 17. století panovala značná sexuální otevřenost a tolerance. Až
křesťanská pastorace učinila ze sexu jakousi „znepokojivou záhadu“ a až moderní
společnost sexu přikládá hodnotu tajemství. V 18. století v rámci osvícenství
došlo k další sexuální revoluci a uvolnění chování pojímaného jako mravné.

Uvádí se, že byla frekvence pohlavních styků mezi manželi vyšší na venkově.
Naproti tomu se ve městech dbalo hlavně na to, aby nevhodným sexuálním chováním
nedošlo k újmě dobrého jména měšťanské rodiny.

Během 19. století změnili evropský pohled na pohlavní styk a lidskou sexualitu
svými pracemi filosofové a lékaři. Na počátku 20. století došlo k sexuální
revoluci po zveřejnění statistických a zdravotnických výzkumů. Největším
přelomem ve vnímání sexuality byly v polovině 20. století celosvětově známé
Kinseyho zprávy.

Podle některých zdrojů však společnost v ČR v 21. století upouští od tradičních
rodinných hodnot, které jsou nahrazovány jinými a omezením společenské kontroly
dochází k porušování společensky přijatelných norem chování.

Vzrušení se může se projevovat i zrudnutím, třesem, koktáním, mdlobami v
důsledku nervového vypětí. V některých komplikovaných případech se může sexuální
vzrušení projevovat neurotickými a hysterickými reakcemi, pasivní nebo aktivní
agresivitou, zejména jejím vybitím. Takové chování může být spojeno například s
pocity studu a v takovém případě jde o afekt podobný úzkosti nebo zlosti.
Pohlavnímu studu a souvislostem je věnováno málo pozornosti. Podle některých
domněnek proto, že se stud jako afekt ponížení, zostuzení, pohrdání, trapnosti
se velmi obtížně vyjadřuje, pacient se stydí nejen za svou sexualitu za problémy
s ní spojené ovlivňující průběh pohlavního styku, ale i za svůj stud.

K sexuálnímu vzrušení a oboustranně uspokojujícímu pohlavnímu styku mezi jedinci
není třeba milostná předehra. "Předehra je stejně důležitá jako stlaní postelí
na Titaniku" tvrdí někteří autoři věnující se sexuologii. Dochází k závěru, že
myšlenka důležitosti předehry je založena na názoru že ženy jsou duševně
retardované a je třeba je "nažhavit". Autor dochází po průzkumu mezi běžně
sexuálně aktivními osobami, včetně žen, k přesvědčení, že předehra není
nezbytností.

Milostná předehra však může vést k vystupňování sexuální touhy a být oboustranně
vnímána jako žádoucí a zábavná součást pohlavního styku. Součástí předehry nebo
pohlavního styku mohou být zábavné aktivity, doplňky od společného jídla a pití
přes předem vybrané oděvy a doplňky po sexuální pomůcky, nebo použití určitých
symbolických artefaktů a vyhledání vhodného prostředí. Často je za vhodnou
milostnou předehru považováno vzájemné svlékání mezi partnery.

Mnoho autorů jak vědecké tak krásné literatury se snaží ukázat jako úspěšný
pohlavní styk takový, při němž dojde k sexuálními uspokojení obou nebo všech
zúčastněných partnerů, nejlépe současně, s tím že neuspokojení partnera znamená
blamáž. Podle jiných autorů taková představa není ani pravdivá. Je zřejmé že
hodnocení úspěšnosti, uspokojivosti pohlavního styku je záležitost hluboce
emocionální a osobní, protože pohlavní styk je způsobem komunikace mezi
partnery, nikoliv důkazem schopnosti vykonávat frikční pohyby. Je vhodné
připomenout, že klasická misionářská poloha může být vnímána jako značně fyzicky
náročná a pro méně fyzicky zdatné osoby jsou vhodné jiné přirozené pozice (např.
zezadu).

Sexuology jsou popsány případy, že byly vlivem vštěpovaných "morálních" zásad
natolik deformovány představy sexuality, že se dívka odmítala líbat, aby
nezhřešila, nicméně při pohlavním styku byla velmi aktivní. Takovou
dezinformací, možná původně lží rodičů, byla u případů (v USA 20. století)
popisovaných A. Ch. Kinseyem, představa, že se dítě narodí, pokud se dvě osoby
líbají. Výsledkem bylo, že se když se osvícený pár poradil se sexuologem s tím,
že žena nemůže otěhotnět, zjistil, že nemají penetrativní pohlavní styk.
Podobnou situací byla představa že pohlavní styk může být proveden po svatbě, v
posteli, žena má strnule ležet, muž na ní tiše v misionářské poloze "vykonává
soulož" a snaží se nepotit a nefunět.

Významnou roli pro vniknutí penisu do vaginy má poloha nohou ženy. Pokud má
partnerka například při misionářské poloze nohy napjaté a spojené, dochází spíše
k dráždění vnějších částí genitálií. Hlouběji partner vniká do vaginy, pokud
jsou nohy rozevřeny nebo pokrčeny v kolenou. Pokud má partnerka nohy zvednuty,
nebo pokrčeny v kolenou a parter vsouvá penis do vaginy zezadu, dochází k
podstatně hlubší penetraci. Hloubka vnikání do partnerky a dráždění jednotlivých
částí vaginy je podle některých autorů ovšem záležitostí osobních preferencí
partnerů a jejich aktuálních možností. Mladé dívky údajně preferují spíše
dráždění zevních genitálií než hluboké vnikání, kdy se vytváří pocity libosti až
po dlouhodobějších sexuálních zkušenostech. Důležitá je hloubka vaginy a délka
penisu, ale při dlouhodobějším vztahu se rozměry přizpůsobí, nejsou li rozdíly
obzvláště velké.

Po vniknutí penisu do vaginy je doporučeno krátkou dobu posečkat než ihned
přistupovat vzájemným pohybům a dráždění. Není obvykle třeba nikam spěchat a je
vhodné věnovat se partnerovi a vnímání jeho blízkosti svými smysly. I po
započetí vzájemných pohybů, jejichž účelem je vzájemné dráždění citlivých
orgánů, je doporučováno partnera sexuálně stimulovat a aktivita i přístup obou
partnerů může to velmi zpestřit a zpříjemnit akt. Takovými doporučenými
aktivitami jsou například líbání, olizování, kousání, škrábání, štípání,
dráždění prsty, pevné držení nebo pokusy o dobývání (které však musí být poměrně
brzy úspěšné). Tyto postupy a mnoho poloh a způsobů podrobně popisuje kniha
Kámasutra ze 4.-6. století n l.

Podobně jako vzájemné polohy partnerů byly důkladně studovány kopulační pohyby a
jejich rytmus a hloubka vnikání. Podle některých autorů kontrast mezi hloubkou
vnikání při jednotlivých pohybech může působit dráždivěji, ovšem nejcitlivější
část vaginy je poměrně mělce okolo ústí. Způsob kopulačních pohybů, může
ovlivňovat zejména šíři drážděné oblasti uvnitř i na vnějších částech genitálií.
Roli při dráždění má i tření pokožky a tlak. Je doporučováno, aby partneři
otevřeně hovořili o svých touhách a pocitech i během styku.

Je doporučováno hluboké dýchání a křik nebo alespoň vzdechy, s tím, že pomáhají
rozvádět vzrušení do celého těla a prožívat je. Za optimální dobu od vniknutí
penisu do pochvy do doby orgasmu se považuje asi 7 -13 minut.

Někteří muži ovšem ztrácejí schopnost emocionálního kontaktu se ženou v okamžiku
spojení a žena se cítí jako objekt na kterém je prováděna masturbace partnera
(umělá vagína). Důvodem výrazného sexuální chování tak může být pouze touha muže
exhibovat před partnerkou a udržet si požadovanou úroveň sebeúcty. Žena je
schopna prožívat mnohačetné orgasmy, na rozdíl od muže. Muž však dosažení
orgasmu u ženy často pokládá za důkaz svého mužství.

K posílení prožitku orgasmu je doporučováno povolení sevření řitního svěrače.
Naopak stažení řitního svěrače může být příčinou předčasné ejakuace.

Orgasmus neboli vyvrcholení je výsledkem fáze plató (plateau) sexuálního
reakčního cyklu. Orgasmus se vyznačuje intenzivní fyzickou rozkoší,
kontrolovanou autonomním nervovým systémem. Je doprovázen rychlými
cykly svalových kontrakcí (stahy) v dolních pánevních svalech, které obklopují
primární pohlavní orgány a anus (řitní otvor). Orgasmy u mužů i žen mohou být
spojeny s jinými mimovolnými reakcemi, např. se svalovými stahy v jiných částech
těla a s vydáváním zvuků. Při mužském orgasmu většinou dojde k výronu
semene ejakulace, ale ejakulace není podmínkou k dosažení orgasmu. Orgasmus též
zpravidla provází euforické vnímání. Představa, že pohlavní styk musí být vždy
zakončen společným orgasmem, aby byl pohlavní styk uspokojivý je šířena
zkreslenými příběhy a výklady. Současný orgasmus obou nebo více partnerů při
milování patří mezi erotické touhy mnoha lidí, z nichž někteří o něm sní a
mnohdy se o něj i zoufale snaží. Představy lidí o společném orgasmu vycházejí z
romantických filmů a knih, kde se s ním opravdu lze často setkat.

Některé ženy mohou vnímat ejakuaci na své tělo jako něco příjemného, jiné jako
nepříjemnou a znečišťující. Některé ženy vnímají polykání ejakuátu jako nechutné
a nepříjemně chutnající, pro jiné je příjemné. V případě, že muž ejakuluje při
orálním sexu ve chvíli, kdy má penis hluboko v ústech partnera, může dojít k
infekci dutin. Při ejakulaci je vhodné, aby se penis nenacházel hluboko v
ústech. Pro některé muže je stimulující ejakulovat ženě do vlasů nebo na obličej
a to i ve skupině (mužů). Ejakulát ve vlasech ovšem nepatří k něčemu co by ženu
nadchlo. Ejakulace na tělo a ochutnávání ejakulátu a podobné hrátky jsou často
předváděny v pornografii. Nějak zvláště pozitivní účinky spermatu na pleť,
dietu, růst vlasů nejsou prokázány, ale rovněž hodnoty testosteronu v spermiích
neovlivní nijak hormonální rovnováhu u žen. Podle některých informací může
sperma na pokožce způsobit vyrážku. Největším rizikem při kontaktu s ejakulátem
je přenos pohlavních chorob.

Ačkoliv je obvyklý pocitem po sexu euforie, je známa a popisována i postkoitální
dysforie ( PCT, post-coital tristesse, „Post-Sex Blues“), což je pocit
melancholie, deprese a plačtivosti objevující se po pohlavním styku (souloži).
Název pochází z latinského úsloví "Post coitum anima tristis est". Někdy PCT
vykazuje silné pocity úzkosti objevující se nejpozději do 2 hodin po styku.

Postkoitální dysforie je připisována hormonu prolaktinu, který je vylučován k
vyrovnání hormonální hladiny. Po pohlavním styku, hladina stoupne výše než po
masturbaci, asi o 400 procent. Interpretuje se to tak, že pohlavní styk je
intenzivnější zážitek než masturbace.

Vokální projevy při pohlavním styku Vokální projevy u žen jsou podobné jako u
samic primátů. Souvisejí se sexuální aktivitou a vyjadřováním sexuálního
potěšení. Obvykle vzrušují jejich sexuální partnery a potenciální sexuální
partnery. Muži vokální projevy mají méně často než ženy. Vokální projevy mohou
mít verbální a neverbální formy, včetně hlubokého dýchání, sténání, křiku,
vulgarit, pláče a smíchu.

Podle některých studií vokální projevy nesouvisí s orgasmem ženy, ale spíše s
ejakulací jejich partnera. Studie ukázaly, že muži obvykle vnímají ženskou
vokalizaci jako sexuálně velmi vzrušující projev, a že si je toho žena i sama
vědoma. Většina žen uvedla, že vokalizace při pohlavním styku vedla k lepšímu
prožitku u partnera a zvýšení jeho sebevědomí, nebo obojímu.

Sexuální styk se dá provozovat v různých pozicích, pro obvyklé oplodnění je
důležitý pouze akt zasunutí penisu do pochvy a úspěšné vyvrcholení v pochvě.
Lidé si pro zpestření pohlavního styku vytvořili řadu různých sexuálních pozic,
které jsou různě fyzicky náročné a vyžadují různé polohy obou či více partnerů.

Mimo těchto pozic existuje celá řada dalších, které jsou popsány např. v indické
kamasutře.

Styk mezi více partnery je nazýván skupinový (lidově "gruppen sex" podle
němčiny).

Podle křesťanské mravouky mimo řádné manželství před Bohem nemá člověk práva
užívat pohlavního života.

Ačkoliv i pohlavní styk po krátkodobém vztahu může být nejen příjemný, ale i
vzrušující zážitek, který se vryje do paměti, první pohlavní styk je statisticky
oboustranně podle osobních zkušeností účastníků výzkumu uspokojivější, pokud k
němu dochází po dlouhodobé známosti. První pohlavní styk je subjektivně
účastníky vnímán jako uspokojivější pokud je doprovázen citovým poutem a
vzájemnou oddaností, láskou. Osoby s delší známostí se také cítily po sexuálním
styku méně často provinile ale byli si při první pohlavním styku méně jisti.
Větší pocit jistoty měly osoby, které použily nějaký antikoncepční prostředek.
Silný pocit viny měly osoby, které požily alkohol a zážitek vnímaly málo
pozitivně. První sexuální zkušenosti litovalo 26 % dotázaných. Orgasmus bývá u
prvního styku dost vzácný, především u ženy, někdy se však nedostaví i u muže.
Důvodem pohlavního styku bývá vyhledávání nového, „silného zážitku". Takovým
novým, ale nikoliv vždy příjemným zážitkem první pohlavní styk, zvláště u osob
bez silných vzájemných vztahů, tedy být může.

Někteří autoři varují před prvním pohlavním stykem bez osobního vztahu, s tím,
že může být takový "zafixován" a především pokud se sexem začínají partneři
příliš brzy a ze zvědavosti. Ačkoliv neuvádí, kdy je příliš brzy, je zřejmé
duševní zralost není přímo odvislá od věku. Zákon uvádí hranici 14 let, většina
dětí, ačkoliv se aktivně oddávají autoerotice, začíná s pohlavním životem s
jiným partnerem okolo osmnáctého roku života, ale mnozí i daleko později, aniž
by utrpěli újmu zmeškáním pravého okamžiku. Někteří jedinci pohlavní život
nezačnou (oficiálně) nikdy, žijí v celibátu. Ohledně varování začínat sexuální
život se zvědavosti, nelze pominout zřejmý fakt, že první pohlavní styk, není li
z podvolení se násilí nebo ze soucitu, je vždy také ze zvědavosti. A to i v
případě, že je z lásky. Některé rady a především "zásady" a zákazy a jejich
porušování ohledně pohlavního styku, mohou znejistit nezkušené a vyvolat
zbytečná traumata, obavy, pocity viny a studu, nebo vést až k sebevraždě.

Dívky mívají o prvním pohlavním styku romantické představy a prvním sexuálním
stykem tak bývají podle statistik ještě více zklamány než chlapci. Největší
obavou chlapců je strach z neúspěchu, možné fyzické nedostatečnosti,
neschopnosti vyvolat a udržet erekci nebo dosáhnout orgasmu, jenž nakonec může i
ovlivnit schopnost erekce. Zde platí, že největší obavu lze mít především z
vlastních obav. Někteří chlapci se cítí nejistí z důvodu, že neví co a jak mají
dělat nebo jsou překvapeni značným rozdílem mezi romantickými filmy nebo
pornografií a realitou. Obranou je zvýšení přirozené sebejistoty ve spojení s
vlastní nahotou, odstranění některých zbytečných zábran. Významnou pomocí může
být otevřená společnost, rodinná výchova zahrnující vzájemnou komunikaci bez
tabuizace a studu ze sexuality a tělesnosti, pozitivní vztah k vlastnímu tělu a
přirozené sexualitě, dostatek informací, saunování (bez oblečení) v dětství s
rodiči nebo později s partnerem, neskrývání nahoty v domácím prostředí nebo i
pravidelné navštěvování nudistických pláží či středisek, a studium filosofie a
výtvarného umění. Je prokázáno, že otevřený přístup k sexualitě, sice oddaluje
první pohlavní styk, ale rozvíjí osobnost a prodlužuje život.

Anální sex (sodomie) je sexuální aktivita, při které dochází buď k anální
souloži, či k nejrůznějším formám dráždění řitního otvoru Při tomto způsobu
pohlavního styku je třeba používat prezervativ a dodržovat hygienu. Nedoporučuje
se provozujte anální sex, pokud není parter zdravý. V mnoha zemích světa je
anální sex trestný čin.

Někdy partneři anální a orální sex praktikují místo penilně vaginárního, aby
nedošlo u ženy k ztrátě panenství, což je před manželstvím hřích, nebo aby bylo
u ženy podstatně sníženo riziko otěhotnění. Otěhotnění u žen často způsobuje
sociální problémy, děti jsou příčinou významného snížení životní úrovně. To je
častým důvodem proč používat praktiky, které nezpůsobí těhotenství. Podle
některých zdrojů jsou páry, které preferují anální styk právě proto, že je
zakázaný v některých zemích.

Při tomto způsobu pohlavního styku je třeba používat prezervativ a dodržovat
hygienu. Neprovozujte anální sex, pokud není parter zdravý. V mnoha zemích světa
je anální sex trestný čin.

Tuto sexuální praktiku lze provozovat v heterosexuálním páru, kdy zpravidla
nejsou používány žádné pomůcky (v případě peggingu naopak jsou), a lze říci, že
pak jde o doplňkovou sexuální praktiku. Podle průzkumů vyzkoušela anální sex
třetina heterosexuálních párů. Muž při homosexuálním styku prožívá uspokojení
díky dráždění prostaty. Lesbické páry využívají při análním sexu pomůcek,
podobně je tomu při penetraci muže ženou.

Orální sex je sexuální aktivita, při níž
jsou ústy, rty či jazykem stimulovány pohlavní orgány muže nebo ženy. Jde o tzv.
orálně-genitální styk, který často slouží jako milostná předehra. Studie Kinsey
Institute, která v roce 1999 proběhla mezi vysokoškolskými studenty v USA
ukázala, že přibližně 60% z nich nepovažuje orální sex vůbec za pohlavní styk.
Pro většinu dospívajících je pod výrazem pohlavní styk míněna pouze vaginální
penetrace penisem, s tím že jiné způsoby se mezi pohlavní styk nepočítají.
"Můžete mít orální sex a zůstat panna." Orální sex tak může být způsob jak bez
rizika těhotenství sexuálně uspokojit partnera a v mysli zůstat stále čistá
"panna" nebo "panic" pro "toho pravého". Orální sex s sebou nese rizika přenosu
běžných pohlavních chorob včetně HIV .

Ohledně pohlavního styku je jen velmi málo lidí je zcela vyhraněných. V případě
frustrace z nedostatku pohlavního styku se může docházet ke změnám chování
ohledně pohlavního styku, sexuální chování se tak může lišit od preferencí.
Podle některých názorů se mohou upřednostňované preference měnit. Někteří
terapeuti se pokoušeli změnit sexuální orientaci pacientů (homosexuální na
heterosexuální), avšak uvedené úspěchy byly zpochybněny jako ideologicky
ovlivněné informace. Podle odlišných názorů nedochází ke změně sexuálních
preferencí, ale sexuálního chování. „Léčení homosexuality“ je tak jen změna
chování, přizpůsobení se osoby s homosexuální preferencí jiné, heterosexuální
roli. „ …mnozí silně religiozní gejové a lesby raději přijmou naordinovaný kříž
a žijí po „terapii“ v manželství pro ně nepřirozeným způsobem, než aby přijali
sebe sama a oprostili se od manipulačních technik církevního společenství. Tzv.
terapie homosexuality může učit z homosexuálů heterosexuálně se chovající
homosexuály.“

Sexuologie je někdy používána jako nástroj společnosti, který má omezit šíření
společensky nežádoucí preference v pohlavního styku. Pokud dospělý muž má
pohlavní styk s nezletilou 14 letou osobou může být u něj stanovena diagnóza
hebefilie (efebofilie) a může být nařízena sexuologická léčba.

Sexuální praktiky jsou často ovlivněny sociálním prostředím, zejména módností
daných praktik. Někdy partneři používají doplňky a způsoby chování blízké
fetišismu, tedy zalíbení v některých částech těla sexuálního partnera (ňadra,
hýždě), oděvech (latex), doplňcích (boty na podpatku). V mnoha případech mají
však spíše roli módních symbolů sexuality nositele než že by samy byly předmětem
sexuální touhy, jak je tomu u parafilie. Sexuální praktiky proto někdy mohou
vyplývat spíše z projekce romantických představ o sexualitě a vzrušení než
zaměření dané osoby.

Mezi sexuální praktiky považované dlouhodobě za módní patří například spanking,
mezi "trendy" v pohlavním styku patří fisting a anání fisting. Jako forma
ponížení bývá součástí BDSM aktivit pissing , který je spojován s ponižováním
nebo oblibou znečištěného nebo páchnoucího partnera, sexuální úchylkou nazývanou
mysofilie. Například je ale často v romantické ženské literatuře popisována
touha po benzínem nebo potem páchnoucích mužích a muži běžně s oblibou sledují
zápasy žen v blátě.

Je skupina sexuálních praktik, včetně pohlavního styku, kdy je jeden z partnerů
nadřazen druhému. Patří sem zejména erotický sadismus, masochismus a různé formy
fetišismu. Jde o hru, jejímž základem je absolutní oddanost a poslušnost
podřízené osoby vůči dominantní. Hra se odehrává v rámci předem dohodnutých
pravidel.

Škrcení a dušení, erotická asfyxie či erotická asfixace, je technika při
níž dochází ke zvýšení sexuálního vzrušení a orgasmu. Tato technika může
způsobit poškození mozku, způsobuje smrt.

Sadismus a masochismus je sexuální potěšení při způsobování nebo přijímání
bolesti. Sadomasochistické praktiky překračující meze obecné přijatelnosti
bývají považovány za sexuální úchylku. Ve vztahu k sexualitě představuje spíše
sexuální preference konkrétního jedince než konkrétní praktiky. Sadismus a
masochismus ve formě hry je někdy doporučován jako rozptýlení o ozvláštnění
během pohlavního styku. S hrou musí souhlasit všichni zúčastnění partneři.

Elektroplay BDSM praktiky při kterých je používána elektrostimulace (ES) a
elektrotortura (ET) elektřinou, tedy využití dráždivých účinků elektrického
proudu. Jako pomůcky jsou používány myostimulátory a občas i podomácku zhotovené
generátory. Variantou této praktiky je používání zařízení, pracujících s
vysokonapěťovým výbojem na principu Teslova transformátoru (violet-wand).
Okořenění pohlavního styku tímto způsobem může způsobit i popáleniny nebo smrt.

Bondáž Bondáž patří mezi nejobvyklejší a nejrozšířenější BDSM praktiky. Spočívá
v omezení pohyblivosti partnera od spoutání rukou až po znehybnění. Svazování
kolem krku se nedoporučuje, vhodné je kontrolovat prokrvení končetin. Japonská
bondáž je umělecká forma svazování, která je v japonské kultuře hluboce
zakotvena (Nawa Shibari). Některé typy svazování jsou jen dekorativní technikou,
jiné jsou pomocí při meditaci, nemají souvislost s pohlavním stykem.

Roleplay Roleplay je v rámci pohlavního styku sexuální chování, kdy partneři
hrají na různorodé role (krásná zlodějka versus zatýkající policista), mnohdy
dokreslované kostýmy a rekvizitami. Nemá nic společného se zneužíváním,
nekonsensuálním ponižováním. Role se mohou lišit svým zaměřením, tedy především
ohledně preferovaných pomůcek a vyjadřovaných vlastností, od citových přes
hravé, zaměřené na dominanci až po modifikace pohlavního styku. Dominantní osoby
vystupují v rámci sexuálního roleplaye rámcově v rolích panovníků a nadřízených
všeho druhu, celebrit, bohatých vlivných lidí a podobně, zatímco submisivní
osoby hrají role hierarchicky podřízené (nižší šlechtic/šlechtična, sekretář/ka)
nebo společensky či silově nevyrovnané (fanynka, otrok). Zřejmě nejjednodušší
formou roleplay je crossdressing. S hrou musí souhlasit všichni zúčastnění
partneři.

Sexuální hrátky nazývané ponyplay nejsou zoofilií. Jde o formu roleplay, kdy
jsou role rozděleny na "zvíře" a "trenéra". Submisivní osoba je do role zvířete
uváděna se svým souhlasem. "Zvíře" plní podle dohody různé role. Tak jako v
tradičním BDSM zde hraje velkou roli vzájemná důvěra, úcta, odpovědnost a
oboustranná partnerská shoda. Častými pomůckami je psí vodítko, uzda, bičík atp.
Podobnou technikou je dogplay, někdy též pupplay.

Skupinový pohlavní styk je sexuální praktika zahrnující tři a více účastníků. Je
často spojován s exhibicionismem a promiskuitou. Poměr mužů a žen či
jejich sexuální orientace nejsou podstatné. Skupinový sex je
oblíbeným pornografickým žánrem. Filmové díla v nichž vystupuje ženská herečka a
větší počet mužů, se označuje gangbang.

Přirozená lubrikace vulvy omezuje nepříjemné pocity při tření během pohlavního
styku. Některé léky, včetně volně prodejných antihistaminik, stejně jako různé
životní události, jako je těhotenství, laktace, menopauza, stárnutí, či nemoci
jako diabetes, přirozenou lubrikaci u ženy potlačují. Při nedostatečné vaginální
lubrikaci může být pohlavní styk velmi nepohodlný a bolestivý. Podobně je tomu
při análním sexu, při souloži do konečníku při heterosexuálním styku a obvykle u
homosexuálního styku mezi muži, kdy je lubrikace při pronikání přirozeně
nedostatečná. Přirozeným lubrikantem jsou také sliny.

Antikoncepce zahrnuje metody a prostředky, které se používají k zabránění
těhotenství. Zcela bezpečným, z hlediska nežádoucího těhotenství činí pohlavní
styk kastrace. Přerušovaná soulož, soulož do konečníku, vzájemná masturbace a
orální sex patří mezi metody, které snižují riziko těhotenství.

Odchylky chování jenž jsou určovány jako poruchy chování, s ohledem na provedení
nebo vztah k pohlavnímu styku, jsou označovány jako parafilie, sexuální deviace,
sexuální úchylky, perverze, aberace. Pojem parafilie je společenská konstrukce
zahrnující nežádoucí sexuální odchylky. Je předmětem dlouholetého sporu mezi
deterministy a indeterministy o to, zda a nakolik je lidské chování, včetně
sexuálního, a jeho omezení, předmětem ovlivnitelným vůlí. Deterministé uvádějí
danost chování i jako absolutní a vůlí neovlivnitelnou, na způsob
naprogramovaného automatu, pudově.

Pomocí sexuologie a psychologie lze vysledovat vzorce chování a naplnit je tak,
aby během seberealizace nedocházelo k společensky nebezpečnému chování. Formou
léčby jsou psychofarmaka a hormonální léčba, kastrace a ve 21. století již
opomíjená lobotomie. Kastrace je podle sexuologa Petra Weisse výborná, ale málo
prováděná terapie, ačkoliv podle sexuologa znamená pro postižené úlevu. Dobrou
terapeutickou motivací k odolní vnitřnímu puzení by podle sexuologů byly
podstatně přísnější a častěji udělované nepodmíněné tresty.

Deviantní chování v souvislosti s pohlavním stykem nedeviantních osob se
objevuje v rámci prostituce a pornografického průmyslu. Osobě sexuálně normální
nebo osobě s hendikepem může deviantní chování (např. kandaulismus, frotérství)
pomoci při terapeutickém zvládání sexuální dysfunkce. Duševně a sexuálně
normální osoby se mohou i opakovaně chovat deviantně při vybití sexuálního
puzení (např. nekrofilní, zoofilní a pedofilní chování).

Ačkoliv byla homosexualita vyškrtnuta z mezinárodního seznamu chorob je svou
podstatou podle některých názorů poruchou sexuálního zdraví z definice podstaty
chorob. Přináší totiž některé nesnáze, které ji činí zdravotně zapříčiněným
hendikepem. Za takové nesnáze je považováno omezení schopnosti se rozmnožovat.
Vyškrtnutí ze seznamu nemocí podle těchto názorů nebylo tedy motivováno
medicínsky, ale sexuálně politickou snahou přispět k eliminaci rozumově
nezdůvodnitelné společenské šikany a právní diskriminace homosexuálních osob,
tedy pomoci těmto osobám.

Podle některých osob jsou homosexuálové řazeni do skupiny lidí, která je
charakterizována jako tzv. sociální deviace, tedy skupiny jedinců, kteří
narušují pořádek ve společnosti, ve formě rasové odlišnosti. Zcela specifické
postoje k homosexualitě zastávají v české společnosti osoby jako je Václav
Klaus, Petr Hájek, Ladislav Bátora ale například i exponenti hnutí, které jsou
považovány za ultrapravicová. Za římskokatolickou církev papež František vyzval
ostatní věřící k milosrdenství vůči homosexuálům.

Bisexualita a společnost Bisexuálové homosexuální chování preferují jen
zřídkakdy, a to většinou jen ti, jejichž osobnost je mimo bisexuální orientace
ještě jinak, psychopaticky nebo alespoň nějak nestandardně utvářena, nebo za
zvláštních okolností, například v souvislosti s prostitucí nebo ve vězení.
Bisexuálové se chovají obvykle celoživotně heterosexuálně. Podle některých
zdrojů jsou bisexuálové do role heterosexuálů manipulování společností.

Pohlavní styk na veřejnosti má znaky exhibicionismu a voyeurismu. Je někdy
doporučován jako zpestření pohlavního života a je uváděn jako sexuální fantazie
u většího počtu osob.

Za pohlavní styk na veřejnosti může být udělena pořádková pokuta až 5.000 Kč. V
případě že je čin kvalifikován nikoliv jako narušování občanského soužití jako
veřejné pohoršení, nýbrž přísněji jako trestný čin výtržnictví hrozí trest
odnětí svobody až na dva roky.

Na světě se se různé kultury a různá náboženství stavějí a stavěla k otázce
pohlavního styku různě. Můžeme najít jak jisté zbožštění sexu či jeho užívání
pří náboženských obřadech (posvátná prostituce), tak i jeho naprosté odmítnutí
jako něčeho škodlivého, od čeho by se člověk měl oprostit (např. manicheismus).
V zásadě tak lze metafyzický přístup k tématu pohlavního styku a sexuality
rozdělit na pesimistický a optimistický.

Pesimisté hodnotí pohlavní styk a sexuální nutkání jako nedůstojné člověka a
neslučitelné s vznešeností povahy lidské existence a jejího cíle (Svatý
Augustin, Immanuel Kant, Sigmund Freud). Optimisté (Platón, Sigmund Freud,
Bertrand Russell, mnoho současných filozofů) hodnotí sexualitu pozitivně. Velká
světová náboženství, například islám, vesměs pohlavní styk sám o sobě za špatný
nepovažují. Padesátiletý Mohamed měl podle hadísů a přísloví muslimů pohlavní
styk se svou devítiletou manželkou Ajšou, což je pro některé muslimy vzorem, a
původně byl islám tolerantní i k homosexualitě.

Platón tvrdí, že sexualita sama o sobě není ani dobrá, ani špatná. Vymezuje
morálně špatné a morálně dobré sexuální aktivity. Odděluje od sebe vlastní
sexualitu a sexualitu zaměřenou na určitou osobu, kterou vidí jako pozitivní.

Křesťanské církve mají v oblasti pohlavního styku, a zejména antikoncepce, různé
názory. Římskokatolická církev pohlavní styk považuje za odvádějící od Boha a
mravní čistotu ztotožňuje s celibátem, přesto dále rozvíjí jistá pravidla hříchu
a sexuální morálky.

Normativní filozofie sexuality se dotýká především hodnoty sexuální aktivity a
sexuálního potěšení. Obvykle v této souvislosti řeší sexuální morálku a
oprávnění provádět pohlavní styk a v jaké formě, čímž vytváří formu filosofické
etiky, tedy hodnot dobra, nebo ctnosti, morální povinnosti. Jedním z
fascinujících témat nekončících debat je morálka s idealizovanou představou
pohlavního styku na jedné straně a lidskou přirozeností, sociálními podmínkami a
realitou na straně druhé.

V západoevropském pojetí sexuality je pohlavní styk často vnímán jako neduchovní
tělesný, smyslový, rozmnožovací úkon, nízký pud, většinou jako protiklad
duchovního a náboženského života.

Filosof Alan Soble usuzuje, že pohlavní akt je směšně přeceňován co do potřeby
lidské intimity tabuizací ale i ve významu prvního i každého pohlavního styku,
ačkoliv účinek homosexuálních i heterosexuálních pohlavních styků není
důležitější „ …než unikající plyny“.

Filosof Michel Foucault v Dějinách sexuality (1. díl, Vůle k vědění, 3.
kapitola) rozlišuje společnosti, které jsou obdařeny ars erotica (uměním
milovat, například Čína, Japonsko, Řím, arabsko-muslimské společnosti), v němž
poznání vychází ze zkušenosti a učení, jenž odlišuje od západní civilizace, v
níž ars erotica není známa, avšak která jako jediná praktikuje scientia
sexualis, tedy postupy, v nichž hlavním rituálem pro produkci pravdy je doznání
a aplikace těchto pravd má diskursivní a mocenský charakter. Ve středověku mělo
doznání formu pokání, v novověku formu průzkumů, medicinalizace lásky a
sexuality a další formy.

Významnými tématy v evropských náboženstvích je antikoncepce a panenství, ale i
homosexualita a náboženství.

V mezilidském vztahu je při dobrovolném rozhodnutí o pohlavním styku hodnocena
vhodnost jedince k pohlavnímu styku. Často je hlavním kritériem krása nebo
bohatství. Filosofy je estetika relativizována, s tím, že různá u různých
jednotlivců a kultur. Úpravy těla prováděné „primitivními“ národy zjizvením,
deformacemi, líčením nebo tetováním, jsou někdy považovány za groteskní
Evropany. Nejvýznamnější filozofický oponent estetického relativismu byl
Immanuel Kant, jenž mimo jiné prohlásil, že ideál krásy, ačkoliv je subjektivní,
je univerzální. Výběr partnera pro pohlavní styk by měl být proveden i rozumem.

Společností, respektive zábavním průmyslem, je přesně vymezován ideál krásy
volbou nejkrásnější ženy a muže jakožto následováníhodných vzorů a symbolů
sexuality. U obou pohlaví je genitální piercing podstupován zejména z důvodů
estetické dekorace a sexuální stimulace během pohlavního styku. Jako důvod
úpravy je uváděno je též sexuální sebevyjádření, zvýšení sexuálního prožitku a
jedinečnost. U mužských i ženských genitálních piercingů existuje riziko
poškození kondomu při pohlavním styku a je zde také riziko zdravotních
komplikací. Ženský genitální piercing byl v roce 1985 ve Spojeném království
zakázán.

Labioplastika je operací které upravují velikost nebo tvar některých částí
genitálií ženy, má význam spíše estetický, ale jako důvody jsou zmiňovány i
potíže např. při sportu. Mužská obřízka má smysl mytologický, zdravotní nebo
hygienický. Ženská obřízka naproti tomu má především ovlivnit příjemné prožívání
pohlavního styku u ženy, snížit vzrušivost.

Mezi známé mytologické příběhy vztahující se k pohlavnímu styku patří znásilnění
Lédy Diem v podobě labutího samce, nebo egyptské příběhy týkající se Osirise,
Setha a Hora.

V českých zemích, v 15. století, v době boje proti čarodějnicím, byla s podporou
řádu dominikánů vydána kniha Malleus maleficarum (Kladivo na čarodějnice) která
pomáhá přesněji rozlišit ďábly a démony, které mohou zlákat nebo posednout
obyvatelstvo. Kniha dává také návod jak uspořádat hon na čarodějnice které s
démony obcují, a jak je mučit a upálit. Jsou zde zmiňováni démoni succubus
(démon ležící vespod) a incubus (démon ležící nahoře), kteří způsobují, že se
rodí děti. Podle svatého Tomáše má pro potřeby Satana pohlavní styk incubus se
ženou a succubus s mužem.

Podle Malleus maleficarum démoni s lidmi vedenými špinavým chtíčem provádí
jakýkoliv špinavý požitek (pohlavní styk) aby získali sperma, nebo jím oplodnili
ženy. Kniha se v tomto směru odvolává na svatého Augustina, který fakt o
přenášení a shromažďování spermatu démony potvrzuje u démonů v Galii. Démoni
vyhledávají prostopášné ženy, na což podle knihy Malleus maleficarum existuje
mnoho důvěryhodných svědectví, přestože je to podle téže knihy někdy popíráno.
Taková, podle autorů věrohodná, svědectví popisují jak ďábelští andělové
(Genesis 6:1-4) také nazývaní v Bibli Kralické „synové Boží“, vcházeli
(souložili) k dcerám lidským.

Podle knihy znečištění pomocí incubů a succubů dochází, když ženy dobrovolně
prostituují s incuby, nebo muži smilní s succuby. Nicméně mužům se takové
chování, na rozdíl od žen, podle knihy hnusí. Které osoby obcují s ďáblem nebo
démony, které ženy jsou čarodějnice a kteří muži jsou čarodějové, lze podle
tohoto zdroje určit především bedlivým pozorováním osob které by jimi mohly být.

V Austrálii, Zanzibaru, byl v roce 1975 popisován děmon nazývaný Popobawa (též
Popo Bawa) znásilňujícího ženy a muže. V Mexiku je ve folklórní tradici legenda,
že ženy unáší a a sexuálně zneužívá, oplodňuje, krásný delfíní muž v klobouku,
Encantado. V Chile na ostrově Chiloé většinu těhotenství neprovdaných žen podle
legendy způsobuje démon nazývaný Trauco. Ošklivý skřet paralyzuje ženy pohledem,
sexuálně zneužije a vždy oplodní. Žádná žena před jeho pohledem podle legendy
není bezpečná. Podobně démon Pombero v Argentině, podle legendy chytá nehodné
dívky, a nutí je k polibkům a poté k pohlavnímu styku. V další části Argentiny
nechtěná těhotenství připisují démonu nazvanému Kurupi. V Malajsii se podle
folklóru ve vesnicích do ložnic mladých dívek podle legendy vkrádá Orang Minyak.
Nahý černý naolejovaný muž, který je ve spojení s ďáblem.

Označení co umění je nebo není je podle některých názorů je pouze nálepkou.
Podle některých názorů je umění to, co za umění určitá společnost pokládá.
Neexistuje žádný filosofický konsensus definující umění. Určování co je a co
není umění považují někteří filosofové za škodlivé a projev ideologie. Umění je
považováno za způsob komunikace a sebevyjádření se ve společnosti, a to i v
souvislosti s tématem pohlavního styku.

Umělci tvořící výtvarná díla na náměty nahoty, pohlavního styku a pornografie
dostávají v médiích často nálepku „provokující“, „šokující“, „kontroverzní“,
„neslušní“ apod. Hans-Jürgen Döpp (*1940) sexualitu chápe jako daný zákon
přírody rozlišuje erotismus a erotické umění na straně jedné a sexualitu s
pornografií na straně druhé. Pornografii definuje jako pouhý popis sexuální
reality, většinou sloužící ke vzrušení pozorovatele. Erotismus, který je
podmíněný společenským kontextem a jeho uměleckým ztvárněním (např. stylizace).

Podle jiných autorů je rozdíl mezi uměním a pornografií zcela jasně dán tím, že
umění nemá erotický náboj: „Umělec… sprošťuje pohlaví jeho biologické funkce
plození nových generací, kterou přespříliš trapně evokuje pornografický kýč,
jestliže nastalým orgasmem skončil svůj dráždivý smysl..“ (Bohuslav Brouk)

„…morálka utváří se jen kamarádskými vztahy soužití, od člověka k člověku,
rozkošný neúzkoprsý bontón.“ Karel Teige, Poetismus Karel Teige také tvrdí, že
každé dílo, i když bez objektivního sexuálního náznaku, má i funkci erotickou.

Sigmund Freud vidí umělce jako egocentrické bytosti, „…jenž jsou hnány
zbytnělými pudovými požadavky k dosažení cti, moci, bohatství a lásky žen, avšak
nemají prostředků, jak dosíci těchto výhod.“ a na uvolňují puzení ukájením ve
svých fantaziích.

Rozdíl mezi pornografií a erotickým uměním je tedy v umění výrazně subjektivní a
pohlavní styk explicitně zobrazující dílo může působit zcela asexuálně. Rozdíl
není tedy dán obsahem díla, ale je velmi neurčitě dán jeho společenským
kontextem, osobním postojem pozorovatele. Vnímání, zda jde o "Umění" nebo
pornografii, se odvíjí i od autora díla.

Nejznámějším literárním dílem zabývajícím se erotickou tematikou je Kámasútra.
Známým literárním dílem je básnická sbírka Umění milovat, jejímž autorem je
Publius Ovidius Naso. Dílo je pojato jako návod k získání ženy. Zavrhovaným
dílem je 120 dnů Sodomy s popisy brutalit a sadistického násilí, jehož autorem
je tzv. Markýz de Sade. Explicitně sexualitu popisuje dílo Milenec lady
Chatterleyové.

V české literatuře patří mezi cenná díla s půvabným erotickým nábojem Rozmarné
léto V. Vančury. Nezval v díle Sexuálním nocturno popisuje soulož romanticky,
Halas dokáže téma popsat naopak otevřeně, ostrým jazykem. Z výrazných českých
filmů lze jmenovat díla B. Hrabala zfilmovaná Jiřím Menzelem Postřižiny či Ostře
sledované vlaky. Nicméně pohlavní styk se objevuje i v dramatických literárních
dílech, jako je Krakatit K. Čapka.

Zřejmě nejznámějším a nejprodávanějším erotickým dílem, s ohledem na mediální
kampaň, je v 21. století Padesát odstínů šedi. Román se pokouší uvádět BDSM
techniky v příběhu ve stylu „červené knihovny“.

Podle některých zdrojů je zobrazení sexuality ve výtvarném umění přiznáním
tělesnosti a smrtelnosti. „Těla… působí obscénně, otevírají se kontinuitě.
Obscénnost označuje neklid, který narušuje tělesný stav odpovídající vládě nad
sebou,…. Ve hře orgánů mizejících v obnoveném splynutí podobném pohybu vln,
které se navzájem prostupují a ztrácejí jedna v druhé, je naopak vyvlastnění.…“.
S otevřenými symbolismy a experimenty v souvislosti pohlavním stykem je ve
výtvarném uměním spojována Toyen (1902-1980).

Mezi nejznámější české autory fotografií s tematikou pohlavního styku patří Jan
Saudek.

Pornografie je pojem, který se objevuje v 19. století. Pornografii někteří
definují jako vtíravé, zkreslené a nereálně zobrazené pohlavní styky. Pro
vymezení pornografie je zdůrazňována absence vztahu ke skutečnému a mravnímu
životu člověka, s tím že je lidství v pornografii redukováno na pudy a reakce na
sexuální stimuly.

Jako pornografie byly odsuzovány a pronásledovány díla jako Poslední soud od
Michelangela Buonarotti, Odysseus Jamese Joyce, Lolita Vladimira Nabokova,
Obratník Raka a další díla od Henryho Millera a za pornografii je považováno i
Padesát odstínů šedi. Za pornografii je ale někdy považován nejen pohlavní styk,
ale i nahota nebo obnažené části lidského těla (především pohlavní orgány a
ženská ňadra).

Podle České evangelikální aliance lze poznat pornografii podle následujících
znaků: ukazuje ženy jako fyzické objekty, nepokouší se ukázat jiné, psychické
vlastnosti žen, ukazuje pohlavní styk jako jedinou důležitou věc v
heterosexuálním vztahu. Pornografie podle tohoto názoru nemůže nahradit
dlouhodobou lásku a oddanost a produkuje jen krátkodobé vzrušení. Od učebnice
medicíny a sexuálních manuálů, které mají výchovný záměr se pornografie liší v
tom, že její jediný cíl je vzrušení a fantazie.

Pornografie je katolickou církví považována za těžký hřích podobně jako
sebeukájení, smilstvo a homosexuální úkony. Důraz na odmítání pornografie
vyplývá ze samotného postoje katolické církve k mravnosti: „Katechismus
katolické církve definuje pornografii jako něco, co "uráží čistotu, protože
znetvořuje manželský úkon, důvěrné darování jednoho manžela druhému.“. Skandály
s vydáváním a prodejem pornografie a dětské pornografie se ale nevyhýbají ani
nakladatelstvím církve a duchovním.

V ČR je v druhé dekádě 21. století pornografie již legální pro dospělé. Podle
mínění tvůrců zákonných norem a zákonodárného sboru ale může pornografie a hrubé
samoúčelné násilí vážně narušit fyzický, psychický nebo mravní vývoj dětí a
mladistvých. Zcela nelegální v ČR je dětská pornografie. Státem dané omezení
dostupnosti informací pro obyvatelstvo je závislé na legislativě.

Tabuizování, odsuzování a zákazy sexuality během středověku podle některých
autorů vedly k obecnému zhoršení chování. "Tam, kde převládaly takové názory na
pohlaví, byly pohlavní styky, když k nim došlo, brutální a drsné, jako pití za
prohibice."

Nejčastějším zdrojem informací o sexualitě jsou i v 21. století pro děti
kamarádi a spolužáci, tedy často smyšlené informace nebo "zkušenosti" ze
sledování pornofilmů. Přesto je zřejmý trend zlepšování stavu sexuální výchovy
na školách. Změna je výsledkem celé řady systémových kroků jak ze strany
Ministerstva školství mládeže a tělovýchovy, ale také celkovým zlepšujícím se
povědomím veřejnosti o důležitosti výuky.

Názor na sexuální výchovu společnost rozděluje. Tradicionalisté se podle
sexuologa R. Uzla soustřeďují na otázku kontroly sexuálního pudu, očekávají že
škola seznámí mládež s vědeckými poznatky a rodinná výchova doplní morální
hodnoty. Progresivní část obyvatel pak předpokládá, že učitel bude předkládat
biologické a sexuologické znalosti jako předpoklad svobodné diskuse v oblasti
morálních hodnot, kde se žáci budou pokoušet vytvořit vlastní názor. Zcela u
mládeže opět neuspěje další část obyvatel s křesťanskou antisexuální výchovou,
která považuje lidskou sexualitu výhradně za nástroj rozmnožování v manželství.

Sexuální výchova v ČR, včetně poučení týkající se pohlavního styku, je v 21.
století víceméně závislá na výchově v rodině. Témata okolo pohlavního styku a
sexuality vůbec jsou sice ve společnosti diskutovány, ale vlastní sexuální
výchova je zbytečně tabuizována. Škola může v oblasti sexuality zajistit
kvalitní základní poučení a výchovu, která v rodině může být nedostačující. Je
velmi důležité, aby děti odcházely do života vybaveny přesvědčením, že sexualita
je přirozenou součástí lidského života.

Česká biskupská konference a Výbor na obranu rodičovských práv (VORP) za podpory
Akce D.O.S.T. se v roce 2010 pokusila prosadit zákaz nebo omezení sexuální
výchovy jako vyučovacího předmětu v plánovaných osnov povinné výuky v ČR. Akce
probíhala pod heslem „Opravdu chcete, aby se vaše děti učily na základní škole
souložit bez zábran a výčitek s kýmkoli, kdekoli a jakkoli?“ Navrhovaným
alternativním řešením odpůrců sexuální výchovy jsou abstinenční programy, „Č a
Z“ programy, tedy "Programy čistoty a zdrženlivosti", kdy pedagog učí
dospívající mládež „prostě říct NE“ pohlavnímu styku.

V USA je debata která se týká školní sexuální výchovy součástí politického boje
konzervativních katolíků a evangelikánských křesťanů a podle některých názorů je
i je nástrojem pro vzestup politické moci. Spojení dětství či mládí se
sexualitou je v důsledku toho patologizováno a místo sexuální výchovy je
prosazována abstinence.

Konzervativní odpůrci sexuální výchovy apelují na morálku, normy, tradiční
hodnoty a řád. Upozorňují na pro současnou společnost devastující následky
stávající sexuální výchovy na děti, jako je delikvence mladistvých, rozpad
rodiny, potraty, eutanázie.„Četné případy gangsterství, prostituce a kriminality
u 10–12letých pramení z násilného přerušení normálního pohlavního vývoje před
pubertou a školní sexuální výchovou a předčasně probuzeným zájmem o pohlavní
styk.“

VORP se dočkal i mediální kritiky, avšak MUDr.Ilona Burdová jako zastánce odporu
pro Sexuální výchově tvrdí, že VORP nebojuje proti sexuální výchově (dále SV)
jako takové, ale možnosti konzervativních rodičů ve škole (nebo jinde) děti
sexuálně nevyučovat.

Výzkumy v oblasti sexuální výchovy potvrdily, že poučená mládež začíná s
pohlavními styky později než nepoučená. Sexuální výchova má zřetelný vliv na
snížení výskytu sexuálně přenosných nemocí a výskyt nechtěných těhotenství a
potratů. Naopak nepoučená mládež v rámci kampaní sexuální abstinence se podle
statistik snadno nakazí pohlavními chorobami a dochází častěji k nechtěným
těhotenstvím. Snahy o předmanželskou sexuální abstinenci mládeže a omezení
sexuální výchovy jsou podle průzkumů v USA kontraproduktivní.

V ČR se cíleně osvětou v souvislosti pohlavním stykem, včetně sexuální výchovy
dětí i zletilých, zabývá Společnost pro plánování rodiny a sexuální výchovu
která je členem mezinárodní International Planned Parenthood Federation (IPPF).

Při pohlavním styku je vhodné domluvit se s partnerem na jeho přáních a
především na tom co si nepřeje. Vyplatí se poslouchat názory partnera a být
ohleduplný, snažit se jej potěšit nikoliv ovládat. I sadomasochistické hry během
pohlavního styku jsou jen hry. Pokud není partner při pohlavním styku
rovnocenným partnerem, pak není považován ve vztahu za rovnocennou osobu.

Různé pohledy na sexualitu vyjadřují v různých zemích různě omezující
restriktivní zákony proti některým druhům sexuálních aktivit. Ani neexistence
pravidel nemůže ospravedlnit hrubé, neuctivé, nepoctivé chování, pokus úmyslně
ublížit jinému člověku. Obecně ovšem platí, že společenská pravidla "správného"
praktikování pohlavního styku a skutečné praktikování pohlavního styku se někdy
mohou lišit. To je předmětem nekonečných filosofických debat.

V ČR účinném zákonu „Zákon trestní zákoník“ vyhlášený ve Sbírce zákonů pod
číslem 40/2009 Sb.

Alfred Kinsey ve svých proslulých studiích popsal ve statistikách 1,5 %
Američanů jako „kategorii X“, osoby, které nemají žádné sexuální kontakty.

Asexualita Asexualita je označení absence sexuální touhy nebo absence sexuální
orientace, případně obojího současně. Prof. Petr v článku pro magazín 21.
století označil asexualitu za sexuální orientaci (podobně jako heterosexualita,
bisexualita či homosexualita) v tom smyslu, že asexuální lidé podobným způsobem
tvoří specifickou sexuální menšinu.

Sexuální abstinence V rámci sexuální abstinence se odmítání pohlavního styku na
základě osobního psychosomatického prožitku (trauma, znásilnění, nepříjemné
pocity) odlišuje od organizovaného, osobou veřejně sdělovaného faktu odmítání
pohlavního styku na jenž je součástí filosofického přesvědčení, má sociální
základ.

Omezení sexuálního chování se může vztahovat jen na penilně vaginální styk.
Některé z uvedených osob tak mohou běžně praktikovat jiné druhy sexuálních
praktik (orální nebo anální sex) které osobně nedefinují jako pohlavní styk, s
tím, že panenství ztrácí až s penilně vaginálním stykem. Tyto pohlavní styky
provádí nepoučená mládež obvykle bez ochrany a poučení, výsledek je ohledně
pohlavních infekcí, tragický.

Nejvýznamnější organizací prosazující programy sexuální abstinence před svatbou
je Silver Ring Thing působící v USA, Jihoafrické republice a Spojeném
království.

Podle mediálních zpráv je v Japonsku fenoménem sexuální abstinence, pokles zájmu
o pohlavní styky mezi lidmi a následující pokles porodnosti. Podle dostupných
zdrojů nejde o dobrovolnou asexualitu, ale symptom spojený s depresí, následek
ekonomického poklesu během posledních dvaceti let japonští muži ztratili
sexuální sebedůvěru a odvahu najít si partnera. Polovina Japonců a 45 procent
všech sezdaných lidí totiž připustilo, že v předchozím měsíci neměli pohlavní
styk. Pohlavní styk vůbec nikdy nezažila čtvrtina třicetiletých Japonců. Z
respondentů 21 procent dotázaných mužů uvádělo příliš velkou únavu po práci. Asi
25% žen uvedlo, že sex je otravný, 18 procent z pohlavního styku cítilo
přílišnou únavu. Asi 16 procent mužů s pohlavním stykem přestalo, když jejich
žena porodila.

Na trhu chybí jakékoliv seriózní publikace o sexualitě a sexuálním životě,
jediným dostupným zdrojem je pornografie. Do konce 20. století byly partnerské
vztahy v Japonsku upravovány přísnými a ritualizovanými mravními pravidly,
Japonci jsou po uvolnění přísných pravidel neschopni i sami si vyhledat
partnera. Jako další možné důvody asexuality jsou uváděny vysoké náklady na
výchovu dětí i nedostatek dětských zařízení pro pracující matky, stres,
nedostatek soukromí v ubytovacím zařízení a nezájem o pohlavní styk. Jev má v
Japonsku označení 症候群 (v anglickém přepisu sekkusu shinai shokogun), syndrom
celibátu. Problém široce rozebírá magazín Guardian. Je poukazováno na trendy,
které jsou v rozporu s japonskými tradicemi - "býložraví muži" (bez ambicí a
sexuální touhy) a "masožravé ženy" (pracující ženy). Japonské ženy podle jednoho
ze zdrojů přirovnávají manželství a mateřství k smrti, a místo rodinného života
pracují, protože ukončení pracovního poměru jednoho z partnerů výrazně snižuje
ekonomickou úroveň. Děti jsou v Japonsku vnímány jako finanční a sociální zátěž.
Ekonomické postavení a příjem je úzce spjat s pojmem sebeúcty.

Aktivista a sociolog Šingo Sakacume se pokouší cvičit náhodně vybrané dvojice
mladých lidí ve vzájemné komunikaci a prostřednictví kursů kresby aktů se snaží
omezit sexuální stud i u osob středního věku.

Kritika argumentuje, že trend není výhradně japonský. Bloggery je kritizován
fakt, že je směšována sexualita a porodnost, jevy, které jsou podle nich zcela
nesouvisející. Tuto nejvýznamnější kritiku shrnuje především médium "The Gospel
and Politics" („Církev a politika“).

ČR je v porodnosti celosvětově na třetím místě od konce, hned za Japonském a
Jižní Koreou, dávno poklesla pod hranici prosté reprodukce. Roste počet sexuálně
abstinujících. Ekonomka Lenka Vytlačilová ukazuje že ekonomicky se dítě ve
společnosti „ …proměnilo ze střednědobé investice na luxusní výrobek.“ Mzdy v ČR
umožňují mnohdy pouhé přežití.

Mezirasové pohlavní styky byly v některých kulturách potlačovány, někdy i
postaveny mimo zákon. Mezidruhové pohlavní styky mezi savci jsou relativně
běžné, mezi lidmi a zvířaty mohou být považovány v některých zemích za
nezákonné. Zákon pohlavní styk se zvířetem v těchto zemích považuje obvykle za
týrání. Sexuální příchylnost ke zvířatům je někdy nazývána zoofilie a může nebo
nemusí být považována za sexuální úchylku, parafilii. Někteří sexuologové, jako
například Hani Miletski, tvrdí, že nejde o psychopatické chování a sodomii,
sexuální příchylnost ke zvířatům považují spíše jen za druh sexuální preference
a nazývají ji zoosexualita, Nicméně uvádí že psychopaté, jako jiní lidé,
technicky vzato mohou mít pochopitelně sex s kýmkoliv a ublížit mu.

Z některých informací vyplývá, že běžní obyvatelé mají oproti vědcům podstatně
častější kontakty s mimozemskými civilizacemi, především velmi uspokojivé
pohlavní styky. Zřejmě nejznámější osobou která tvrdila, že měla pohlavní styk s
mimozemšťany byla Elizabeth Klarer, jenž podle svých slov otěhotněla na Alfa
Centauri, kde porodila syna jménem Ayling. Někdy mají podle tvrzení mimozemšťané
podobu chobotnic jindy jde podle tvrzení svědků o robotické tvory podobné
transformers. I labouristický politik Simon Parkes přiznává, že má asi čtyřikrát
ročně pohlavní styky s mimozemšťankou. Australan Peter Khoury tvrdí, že měl
vášnivý sex s mimozemšťankami, který mají dosvědčovat i stopy DNA v mimozemském
ochlupení, které na zemi zanechaly při kontaktu.



https://cs.wikipedia.org/wiki/Rakousko-Uhersko

Rakousko-Uhersko (německy Österreich-Ungarn; maďarsky Osztrák-Magyar Monarchia),
oficiální název Království a země v Říšské radě zastoupené a Země svaté
Štěpánské koruny uherské, byl státní útvar existující od 8. června 1867 do
31. října 1918, který vznikl přeměnou Rakouského císařství (Habsburské
monarchie) na základě tzv. rakousko-uherského vyrovnání v únoru 1867.

Po katastrofální porážce rakouské císařské armády ve válce proti Prusku v roce
1866 se znovu objevily obavy z dalšího povstání v Uhrách tak, jak se tomu již
v nedávné minulosti několikrát stalo. Připomeňme, že evropská vlna revolucí
v roce 1848 v tomto regionu nakonec vyústila v otevřenou válku mezi císařskými
vojsky a povstaleckou uherskou armádou, kterou se podařilo relativně rychle
zpacifikovat jen díky pomoci Ruska. I v následné době Bachova absolutismu
rakousko-uherský konflikt dál bublal pod povrchem a projevoval se občasnými
projevy občanské neposlušnosti. Rakouská zahraniční politika se od padesátých
let potácela od jednoho neúspěchu k druhému, a o úspěších na bitevním poli se
rozhodně také nedalo mluvit. Nakonec po prohrané Prusko-rakouské válce se
vlivným politickým kruhům zdálo výhodné, uklidnit vnitropolitickou situaci
rozsáhlou autonomií Uherska. Národnostní struktura obou polovin říše byla
podobná – v obou existoval politicky dominantní a početně nejsilnější národ,
v Uhrách Maďaři a v Rakousku Němci, ale ani jeden z těchto národů ve „své“ části
říše neměl nadpoloviční většinu. Tento způsob rozdělení Rakouského císařství se
začal nazývat dualismem. Po vytvoření dualistické monarchie se tyto dva národní
živly mohly podporovat bez vzájemné animozity. Dne 20. března 1867 uherský
parlament schválil všech 69 článků vyrovnání[pozn. 1] a říše tím byla rozdělena
na tzv. Země v říšské radě zastoupené (neoficiálně Předlitavsko) a Země koruny
svatoštěpánské (neoficiálně Zalitavsko).[pozn. 2] Vše bylo potvrzeno korunovací
císaře Františka Josefa I. za uherského krále v Budíně 8. června 1867. Od roku
1868 se tato monarchie nazývala Rakousko-Uhersko.

Vyrovnání bylo veřejností v monarchii přijato rozporuplně. Pro podstatnou část
občanů maďarské národnosti byla autonomie Uher nedostatečná, mnozí si totiž
představovali úplné odtržení od rakouské části státu, nebo další koexistenci
formou konfederace, zatímco mnohým politikům z Rakouska bylo proti mysli samotné
dualistické státní zřízení, tedy zánik centralizovaného jednotného státu. Mezi
slovanskými národy vyrovnání zase oživilo naděje na vlastní autonomii. V září
1868 bylo přijato Chorvatsko-maďarské vyrovnání, které zajistilo částečnou
autonomii Chorvatsko-Slavonska v rámci Uher. Podobně začalo být připravováno
i Rakousko-české vyrovnání. Císař František Josef I. se při své návštěvě Prahy
roku 1868 osobně pokoušel o dohodu s českými zástupci. O tři roky později
pověřil hraběte Karla Siegmunda von Hohenwarta vytvořením vlády (vláda Karla von
Hohenwarta), která se pak pokoušela o dohodu s Čechy. Čeští političtí
představitelé sestavili tzv. fundamentální články jako základ pozdějšího
vyrovnání. Požadavky v nich obsažené však vyvolaly odpor jak u uherského
ministerského předsedy Andrássyho, který se obával snížení významu
rakousko-uherského vyrovnání a podobně představitelé rakouských Němců se cítili
ohroženi růstem vlivu slovanských národů. Nakonec panovník jednání
o česko-rakouském vyrovnání zastavil. Vídeňská vláda, oslabená po prohrané
válce, naopak vyšla vstříc polským obyvatelům Haliče, kde byla rozšířena
autonomie země, polonizováno školství a soudnictví a vláda se rozrostla o
jednoho ministra pro haličské záležitosti.

Po vyrovnání nastoupila v Uhrách liberální vláda v čele s ministerským předsedou
Gyulou Andrássym starším,[pozn. 3] která stála před úkolem modernizovat
politicky i ekonomicky značně zaostalý region. Znovuzavedla některé zákony
pocházející ještě z období Uherské revoluce z roku 1848, kterými posílila
charakter občanského státu a usnadnila vydávání novin a časopisů. Na druhou
stranu byla nadále znemožněna účast v obecních volbách osobám, jež spadaly do
moci nadřízeného, což byli např. sluhové, zemědělští dělníci nebo nádeníci.
Těžko vymahatelné bylo i spolčovací a shromažďovací právo. Tyto nedemokratické
rysy znevýhodňovaly především národnostní menšiny, jež tvořily nejpočetnější
část chudiny. Další nutnou reformou byla modernizace školství, jelikož
negramotnost u mužské populace k roku 1869 dosahovala 59 procent a u ženské
dokonce 79 procent.

Země se po prohrané prusko-rakouské válce rychle vzpamatovala, protože
bismarkovské Prusko nemělo zájem na nestabilitě svého jižního souseda,
vyžadovalo proto jen nízké válečné reparace a dokonce si v mírové smlouvě
vynutilo lepší železniční spojení obou zemí. V ekonomické i společenské
vyspělosti byl obecně v různých oblastech monarchie značný nepoměr. Například
Sčítání lidu 1910 v Rakousku-Uhersku odhalilo, že zatímco v Čechách tvořili
negramotní jen 3% populace, tak v Chorvatsku to bylo plných 60%. V rakouských
zemích, především v Čechách, Moravě, Slezsku a na území dnešního Rakouska
docházelo k prudkému rozvoji průmyslu i nové dopravní infrastruktury, tedy
zejména železnic, ale i říční nákladní plavby. V Uhrách se průmyslový rozvoj
soustředil především v centrální oblasti v okolí Budapešti a v některých částech
nynějšího Slovenska. V Předlitavsku se průmysl rychle dral na místo
rozhodujícího ekonomického odvětví, Zalitavsko nadále hrálo roli zejména
producenta a vývozce agrárních produktů. Nakonec i většina uherského průmyslu
spadala do výroby zemědělských strojů, nástrojů a potravinářství.

Hospodářský růst dále akceleroval po skončené prusko-francouzské válce, po které
si v mírové smlouvě Prusko vymohlo na Francii válečné reparace v astronomické
výši. Příliv těchto levných peněz ovlivňoval též situaci v habsburské monarchii.
Léta 1867–1873 bývají nazývány gründerským, tedy zakladatelským obdobím.
V monarchii byly zakládány stovky akciových společností a desítky bank. V této
době též vrcholila doba objevitelských cest k dosud neznámým končinám severských
a jižních oblastí Země a u nových objevů stálo též Rakousko-Uhersko. V letech
1871 a 1872 byly vyslány dvě průzkumné výpravy do Arktidy, přičemž ta druhá
objevila v létě 1873 nejsevernější souostroví, kterému objevitelé dali název
Země Františka Josefa. Na palubě plachetnice Admirál Tegetthoff, která byla
k severu vyslána (a sama loď byla při plavbě zničena) byla řada Čechů a českých
Němců, díky čemuž dnes na mapě souostroví dodnes nalezneme několik českých jmen.
Ostrovy se nestaly součástí Rakousko-Uherska, protože výprava byla financována
ze soukromých zdrojů.

9. května 1873 došlo k zhroucení akciového trhu ve Vídni a tato událost, jenž
později dostala název Krach na vídeňské burze, se stala počátkem hospodářské
krize, která drtivě zasáhla většinu zemí světa. Krize zasáhla zejména
strojírenství a těžký průmysl. V Čechách došlo k propadu výroby surového železa
a litiny o 65 %. A Uhry odvrátily hrozbu státního bankrotu jen díky půjčce od
Rothschildova bankovního konsorcia za značně nevýhodných podmínek. Krize
v monarchii doznívala až koncem 70. let.

V létě 1875 vypuklo v Hercegovině tzv. Hercegovské povstání křesťanského
obyvatelstva proti osmanské moci. Osmanská říše byla na Balkáně ve stádiu
postupného rozkladu již od začátku 19. století. Povstání využilo Srbsko s Černou
Horou a obě země vyhlásily Osmanské říši válku. Tím začala Velká východní krize.
Přes velkou materiální pomoc Ruska stálo vojenské štěstí spíš na straně Turků.
Úplné porážce Srbska zabránilo diplomatické jednání evropských velmocí, které
sice formálně spolupracovaly, ve skutečnosti však hájily především své
imperiální pozice a šly tak v podstatě proti sobě. Nakonec Rusko ze zištných
důvodů po tajné dohodě s Rakousko-Uherskem vyhlásilo válku Turecku. Výměnou za
rakouskou přátelskou neutralitu souhlasilo Rusko s rakousko-uherskými zájmy na
Balkáně. V rámci mírové smlouvy mezi Tureckem a Ruskem tak Rakousko-Uhersko
získalo do správy Bosnu a Hercegovinu, kterou od roku 1878 vojensky okupovalo.
Ačkoliv oblast byla nadále formálně součástí Osmanské říše, faktickým suverénem
zde byla právě habsburská monarchie.

Velká východní krize a následná okupace Bosny a Hercegoviny vzbudila velkou
pozornost u ostatních slovanských národností v monarchii a např. český tisk
vyvolával mezi lidmi vlny národních vášní. Nekriticky byl podporován bosenský
slovanský odboj a intervenující ruská armáda. Národností požadavky a jejich
odmítání jinými zájmovými skupinami v rakousko-uherské politice se stávaly
hlavním zdrojem vnitřních rozporů v monarchii, přičemž spory česko-německé byly
nejvážnějším z těchto konfliktů.

V Předlitavsku se situace neněmeckých národů sice pomalu, ale zcela zřetelně
postupně zlepšovala. Roku 1880 byla přijata Stremayrova jazyková nařízení (Karl
von Stremayr byl v té době předlitavským ministrem spravedlnosti), která
nařizovala státním úřadům na česká podání odpovídat též česky, ale vnitřní
agenda zůstávala dál jen německá. Roku 1897 byla přijata Badeniho jazyková
nařízení, která nařizovala státním úředníkům vést i vnitřní agendu v jazyce
prvního podání, tím bylo vyžadováno, že by úředníci museli ovládat oba jazyky.
Reforma vyvolala ostrý odpor německých liberálů a národovců v Říšské radě, na
jejichž nátlak byla nakonec vláda Kazimíra Badeniho odvolána. Následující vláda
Paula Gautsche se pokusila zmírnit spory tzv. Gautschovými jazykovými
nařízeními, která jazyk vnitřní agendy určovala podle toho, který jazyk měl
v daném okresu mezi obyvatelstvem většinu. Nakonec však byla i tato nařízení
odvolána v platnosti zůstala zákonná úprava z doby před rokem 1897. Spor kolem
jazykových reforem vedl k dalšímu ochlazení vzájemných česko-německých vztahů.

Situace menších národů v Zalitavsku byla o poznání horší. Po Andrássyho vládě
(skončila roku 1871) se vystřídalo několik dalších slabších vlád. Po krizovém
roku 1873 se politická situace stabilizovala a roku 1875 nastoupila vláda
ministerského předsedy Kálmána Tiszy, který ve funkci vydržel celých 15 let.
Tato vláda se sice úspěšně snažila stabilizovat veřejné finance a systém
dualismu, na druhou stranu pokračovala v maďarizačním tlaku na ostatní národy.
Již roku 1874 byla např. zahájena likvidace slovenských gymnázií, která byla
dokončena roku 1875. Téhož roku byla zastavena činnost Matice slovenské. Byl
omezován národnostní zákon z roku 1868, ale též se vytvářelo zákonodárství
namířené proti služebnictvu a dělnictvu. Na základě ústavní teorie o jednotném
Uherském politickém národě, bylo maďarizováno školství. Učitelé museli
maďarštinu ovládat a vyučovat na základních školách. Výsledkem často bylo, že
učitelům prakticky nezbýval čas na výuku ostatních předmětů. Tento útlak se
týkal i autonomního Království chorvatsko-slavonského, jelikož míra autonomie
nebyla příliš široká. Po násilném potlačení chorvatského národního hnutí roku
1883 zde ve funkci bána nastoupil Károly Khuen-Héderváry, který zde vládl
s pomocí volebních machinací až do roku 1903. Khuen využíval sporů mezi Chorvaty
a Srby a vládl zde tvrdou rukou v prakticky absolutistickém režimu. Jistých
politických úspěchů dosáhl krátkodobě v uherském sněmu i antisemitismus. Méně
početné národy měly v Uhrách po právní i faktické stránce stále více postavení
pouhé etnické komunity odsunuté na politický i ekonomický okraj společnosti, a
to ačkoliv v početním součtu tvořily větší podíl obyvatelstva než lidé hlásící
se k maďarské národnosti. Svou roli zde hrály výchozí podmínky z roku 1867,
který zastihl např. Slováky na podstatně nižším stupni národního uvědomění a
politického vlivu než Čechy v předlitavské části monarchie.

V národnostních sporech se negativně projevoval vliv státního dualismu. Vlivné
skupiny německorakouských a maďarských politiků si dovedly dlouhodobě zajišťovat
majoritní vliv ve „svých“ částech monarchie a na tomto stavu neměly zájem mnoho
měnit. Ve vnitropolitickém pnutí hrálo též roli soupeření mezi Budapeští a Vídní
o dominantní postavení v říši. Ovšem dualismus vnímali jako brzdu vývoje jak
později zavražděný následník trůnu František Ferdinand d'Este, tak i skutečný
nástupce Františka Josefa I. Karel I. Oba měli v plánu přebudovat politické
zřízení státu na federaci autonomních států v rámci monarchie, přičemž
federalizováno mělo být i dosud státoprávně celistvé území Uher. Neměli však
příležitost své plány zrealizovat.

Vnímat Rakousko-Uhersko coby „vězení národů“, je ale přehnané. Postavení menších
národů v monarchii bylo proto nesrovnatelně lepší, než v jiných mnohonárodních
státech své doby (například arménská genocida během první světové války
v Osmanské říši). V případě polského etnika se města Lvov a Krakov v rakouské
Haliči stala relativně svobodnými duchovními centry polského národa, přičemž
v částech Polska, jež byly zabrány Německem či Ruskem, museli Poláci vzdorovat
tvrdému germanizačnímu, resp. rusifikačnímu nátlaku a cenzuře. Proto Poláci na
počátku první světové války nejprve inklinovali k rakouské straně proti Rusku,
s nímž měli z uplynulého století velmi špatné zkušenosti. Nakonec podstatná část
příslušníků slovanských národů brala existenci Rakousko-Uherska jako hotovou věc
a místo aktivního odporu proti tomuto státu, volili spíš pasivitu. Situace
jednotlivých národností v Rakousku- Uhersku se navíc lišila, ať už kvůli
odlišnému politickému systému v předlitavské a zalitavské části, tak kvůli
vzájemné animozitě mezi některými menšími národy samotnými. Vzájemnou nedůvěru
k sobě pociťovali Srbové a Chorvati, špatné byly vztahy jihoslovanských národů
k Italům, kteří zvláště v Istrii a Dalmácii patřili k ekonomicky dominantním
vrstvám společnosti. Jsou známy i spousty případů napadání židů ze strany
Čechů.[pozn. 4]

Konečným momentem Velké východní krize byl v létě 1878 svolaný Berlínský
kongres, který upravoval předchozí Sanstefanskou mírovou smlouvu, která ukončila
válku mezi Ruskem a Tureckem. Výsledkem kongresu byla stabilizace nových hranic
na Balkáně. Přes nemalé územní zisky vnímalo Rusko výsledky kongresu jako svou
porážku. Kongres ale pomohl zajistit relativní stabilitu v regionu na dalších
mnoho let. Prostor, který postupně na Balkáně uvolňovala Osmanská říše, se
stával místem skrytého soupeření evropských velmocí, ve kterém Rakousko-Uhersko
hrálo jednu z klíčových rolí.

Centrem tohoto soupeření se stalo Srbské království. Tento mladý stát, který si
těžce vydobýval samostatnost již od začátku 19. století byl tradičně silně
ekonomicky vázán na Rakousko-Uhersko, jelikož do této země směřovala většina
srbského vývozu a odtud pocházela i většina dovozu. Srbský král Milan Obrenović
uzavřel roku 1881 s Rakouskëm-Uherskem tajnou politickou a obchodní dohodu, ve
které se pro Srbsko vzdal nároku na Bosnu a Hercegovinu a též se zavázal, že
Srbsko nebude uzavírat žádné smlouvy s dalšími státy bez předběžného souhlasu
Vídně. Tyto dohody musely být tajné proto, že srbské obyvatelstvo mělo ve
většině k rakouské monarchii negativní vztah a cítilo silnou náklonnost k Rusku.
Zveřejnění těchto dohod o 12 let později vyvolalo mohutnou bouři nevole.
Austrofilská státní zahraniční politika pokračovala dál až do roku 1903, kdy byl
spáchán atentát na krále Alexandra Obrenoviće a jeho ženu.

Srbské království pod vedením nového krále Petra I. Karađorđeviće se
zahraničněpoliticky přeorientovalo zejména na Rusko a Francii, což
v Rakousko-Uhersku vyvolalo nevoli, jež se dále stupňovala kolem otázky budování
nových železnic, které měly svým trasováním posílit vliv podunajské monarchie na
Balkáně, zatímco Rusko s pomocí francouzského kapitálu prosazovalo zcela jiné
vedení nových tratí. K dalšímu zhoršení vzájemných vztahů vedl fakt, že se
Srbsko rozhodlo odebírat vojenský materiál z Francie, zatímco dříve bylo hlavním
dodavatelem Rakousko-Uhersko. Spor vedl až tak daleko, že Rakousko-Uhersko
vyvolalo roku 1906 tzv. prasečí válku (obchodní válka), ve které Srbsko
překvapivě uspělo a vzájemné vztahy pak byly normalizovány až roku 1911.

V Předlitavsku se se zpožděním dostavily politické následky hospodářské krize
započaté Krachem na vídeňské burze z roku 1873. Krize a následná stagnace
hospodářství podlomila důvěru v liberální kapitalismus předchozí éry všeobecné
konjunktury a s koncem důvěry skončila též dominance liberálních německých stran
(tzv. Ústavní strana) v Říšské radě. Roku 1879 nastoupila
konzervativně-federalistická vláda Eduarda Taaffeho, která vydržela u moci
14 let. Taaffe se v Říšské radě opíral též o podporu staročeské strany (a
dalších českých státoprávně orientovaných proudů, sdružených na Říšské radě do
tzv. Českého klubu), jejíž zástupce po jejich mnohaletém bojkotu přivedl do
poslaneckých lavic. Na jejich žádost byla přijata Stremayrova jazyková nařízení,
která rozšířila používání Češtiny v rakouských úřadech. Volební reformou roku
1882 bylo snížen volební cenzus ve dvou kuriích na 5 zlatých a tím rozšířen
okruh oprávněných voličů o malopodnikatelské vrstvy.

V této době též dosahovalo prvních úspěchů dělnické hnutí, které se v průběhu
70. let institucionalizovalo v podobě jednotlivých národních odnoží rakouské
Sociálně demokratické strany. Byly položeny základy sociálního státu v podobě
úrazového a zdravotního pojištění a dalších zákonných prostředků k ochraně
dělnictva. Vídeňský císařský dvůr ale v té době – roku 1889, zasáhla též chmurná
zpráva o sebevraždě následníka trůnu Rudolfa, syna Františka Josefa I. Éra
vládnutí Eduarda Taaffeho je spojena s politickou i hospodářskou stabilitou,
která se ale na přelomu 80. a 90. let vytratila. Příčinou byla neschopnost
zásadně vyřešit spory mezi centralistickým a federalistickým pojetím státu a
spory mezi Čechy a Němci. Konzervativně-liberální staročeská strana byla ve
volbách do Říšské rady roku 1891 drtivě poražena, zato velký úspěch měli
radikálnější národně-demokratičtí mladočeši. S demisí Eduarda Taaffeho v roce
1893 tak skončilo klidné období a předlitavská politika se propadla do
opakovaných krizí.

V Uhrách zatím vrcholila opožděná průmyslová revoluce. Železniční síť se
v letech 1867–1890 z původních 2200 km zpětinásobila, aby nakonec k roku 1913
dosáhla 22 tisíc kilometrů. Vyrostla zde řada průmyslových závodů, Uhry přesto
zůstávaly především agrární zemí – průmysl zde k roku 1910 zaměstnával 18 %
lidí, vytvářel ale čtvrtinu národního důchodu. Přes až šestiprocentní roční růst
průmyslu a dvouprocentní růst v zemědělství se vize rychlého dohnání tehdejších
vyspělých ekonomik nedařila naplnit a Uhry zůstávaly na úrovni 40–50 % britských
a 80 % předlitavských hodnot ukazatelů národního důchodu na obyvatele. I zde
byla roku 1880 založena první dělnická strana, která se musela potýkat
s nepříznivou legislativou, kvůli které např. pracovní doba dosahovala i 16
hodin denně. Roku 1890 rezignoval na post ministerského předsedy Kálmán Tisza,
po jehož rezignaci následovalo období permanentní politické krize, podobně jako
v Předlitavsku, na rozdíl od něj však Tiszovou rezignací končilo období
liberální politiky.

Roku 1879 byla uzavřena obranná vojenská dohoda s Německým císařstvím nazývaná
dvojspolek, která patřila do řetězce Bismarckových tajných i veřejných smluvních
vztahů mezi evropskými mocnostmi, jež měly zajistit dlouhodobý mír. K těmto
smlouvám též patřila tzv. Aliance tří císařů o společném postupu Ruska, Německa
a Rakousko-Uherska v oblasti Balkánu. Tato aliance se ale roku 1887 rozpadla.
Dvojspolek byl roku 1882 rozšířen přistoupením Itálie, čímž vznikl Trojspolek,
se kterým bylo později přechodně provázáno též Srbsko a Španělsko. Německý
kancléř Bismarck uzavřel různé obranné smlouvy též s dalšími velkými evropskými
hráči. Po Bismarckově odchodu z politiky roku 1890 kvůli neshodám s novým
německým císařem Vilémem II. se smluvní vztahy začaly postupně rozpadat a
polarizovat.

Původní nepřehledná směsice nejrůznějších mezinárodních smluv, které různými
způsoby propojovaly všechny významné evropské země, se postupně redukovala na
dva základní vojensko-politické bloky, na nesourodou tzv. Dohodu na straně
jedné, která sdružovala zejména Rusko, Velkou Británii a Francii. Tato Dohoda
stála proti původně obrannému Trojspolku v čele s Německem.

Rakousko-Uhersko hrálo v tomto procesu významnou roli kvůli svým aspiracím na
Balkáně. Již od roku 1878 se monarchie chystala okupovanou Bosnu a Hercegovinu
přímo anektovat a po územních ztrátách, které císař musel podstoupit v 19.
století, by tak jeho země přišla ke značnému územnímu zisku. Tyto rakouské
aspirace však narážely na zájmy Ruska a jeho nového chráněnce – Srbska.
Rakousko-Uhersko se k anexi Bosny rozhodlo roku 1908 ve chvíli, kdy Turecko bylo
oslabeno mladotureckou revolucí, stejné příležitosti využilo i Bulharsko, které
se později stalo významným rakousko-uherským vojenským spojencem. Rusko by sice
s anexí souhlasilo, ale kladlo si své podmínky, jenže Rakousko-Uhersko tento akt
vyhlásilo ve chvíli, kdy vyjednávání s Ruskem teprve začínala a carský ministr
zahraničí byl postaven rovnou před hotovou věc. Rusko-rakouské vztahy silně
ochladly.

Roku 1912 vyhlásily malé balkánské státy válku Osmanské říši s cílem získat
další území na úkor tohoto slábnoucího impéria. Koalice Bulharska, Srbska, Černé
Hory a Řecka dosáhla rychlého vítězství a všechny státy se na něm územně
obohatily. Rakousko-Uhersko zde ale podporou vzniku albánského státu zabránilo
tomu, aby Srbsko získalo přístup k Jaderskému moři. Krátce po uzavření míru
došlo mezi dřívějšími spojenci k roztržce o rozdělení území Makedonie, a tak
byla roku 1913 vyhlášena tzv. Druhá balkánská válka, ve které se Bulharsko
snažilo získat větší díl Makedonie. V této válce Rakousko-Uhersko podporovalo
právě Bulharsko, které ale ve válce proti Srbsku a dalším spojencům brzy
prohrálo. Na Balkánském poloostrově se tím vytvořil další zdroj mezistátního
napětí. Itálie nakonec z Trojspolku vystoupila a tento pakt se pak přejmenoval
na Centrální mocnosti.

Období permanentní politické krize v obou částech monarchie nepřerušilo
ekonomický i společenský vývoj v zemi. Ekonomika rostla politice navzdory a s ní
i lidská populace. Rostla především průmyslová města, kam mířilo množství
venkovského obyvatelstva za výdělkem. Zatímco ve 40. letech 19. století měla
celá oblast budoucí ostravské aglomerace jen 12 tisíc obyvatel roztroušených do
23 obcí, k roku 1880 se jejich počet zvýšil na 32 tisíc a dalších 40 tisíc osob
zde nacházelo zaměstnání. Moravské Brno na přelomu letopočtu překročilo
stotisícovou hranici a Praha dvousettisícovou (s dalšími početnými předměstími
dosahovala pražská aglomerace již půlmilionové hranice). Nic se však nevyrovnalo
růstu obou hlavních metropolí – Vídně a Budapešti. Počet obyvatel Budapešti
vzrostl v letech 1869–1910 z 270 tisíc na 880 tisíc a Vídně ze 431 tisíc v roce
1851 na 2,2 milionu. Vídeň v této době patřila mezi šest největších měst
světa.[pozn. 5] Celkově se početní stav obyvatelstva Rakouska-Uherska v letech
1869–1910 zvýšil z 35 812 000 na 51 390 000 v roce 1910. V letech 1870–1913
rostlo HDP ročně zhruba o 1,76 %. Tento růst byl větší než v Británii (1 %),
Francii (1,06 %), a Německu (1,51 %).

Vídeň byla jedním z nejvýznamnějších kulturních a vědeckých center své doby.
Působil zde psychiatr Sigmund Freud, hudební skladatelé Gustav Mahler nebo
Johannes Brahms a řada dalších význačných osobností kultury. Vídeň již od dob
oživení po prusko-rakouské válce přetvářeli vynikající architekti, jejichž
urbanizační činnost podpořila kulturní vzepětí města a díky tomu se stala Vídeň
přelomu století dodnes zajímavým fenoménem.

Ani Budapešť nezůstávala pozadu a v jejích nesčetných kavárnách se scházeli
k debatám o umění či politice členové místní společnosti. I zde působila řada
umělců, kteří od národního romantismu přecházeli k uměleckým formám ve stylu fin
de siècle. U příležitosti tisíciletého výročí příchodů Maďarů bylo otevřeno
metro v Budapešti (první elektrická podzemní dráha, teprve druhá trasa metra na
světě).

Přelom 19. a 20. století byl také obdobím největšího rozmachu spolkového života.
Spousty členů nabíraly spolky okrašlovací, muzejní, divadelní, tělovýchovné a
další, z nichž mnohé již roky existovaly, řada dalších byla zakládána. Lidé se
též sdružovali v četných neformálních stolních společnostech nebo různých
sportovních družstvech.

V souvislosti s Badeniho volební reformou v Předlitavsku z roku 1896, kdy se
možnost volit rozšířila na podstatnou část obyvatelstva, se zkonsolidovala česká
odnož sociální demokracie a začala získávat značný politický vliv a s ní sílily
i profesní odborové organizace. Českoslovanská sociálně demokratická strana
dělnická byla provázána s rakouskou sociální demokracií se sídlem ve Vídni. Od
roku 1893 byla českoslovanská sociální demokracie samostatnou politickou
stranou. Národní sociálně demokratické strany v Předlitavsku se sdružovaly ve
volné federaci s šesti členy, včetně německých odnoží. V Uhrách byla sociální
demokracie založena roku 1890. Ačkoliv se i v neněmeckých sociálních
demokraciích draly napovrch národnostní požadavky, přesto zůstávaly jedněmi
z mála celorakouských organizací, které nevnímaly německý živel apriori
negativně a v samotné existenci Rakousko-Uherska nenalézaly příčinu nějakého
útisku.[pozn. 6] Tím šly ale značně proti proudu myšlení podstatné části
společnosti, což mělo za následek odštěpení nacionálně radikálnější
socialistické frakce.

Od roku 1905 se zintenzivnil boj o všeobecné a rovné volební právo v
Předlitavsku, podle kterého bylo do Říšské rady nakonec poprvé voleno ve volbách
roku 1907. Předpokládané zklidnění politické situace se však nekonalo. V roce
1908 došlo k dlouho připravované a dlouho odkládané anexi Bosny a Hercegoviny,
která kromě velkého mezistátního napětí rozbouřila i vnitropolitickou scénu.
V této nové zemi se totiž nacházela pestrá směsice národností a náboženství.
Chorvati anexi přivítali, protože se bosenští Chorvati dostali do společné země,
zatímco Srbové nikoliv, jelikož samostatné Srbsko již za hranicemi monarchie
existovalo. Představitele dalších slovanských národů dráždila nerozhodnost
císařské správy, která si nevěděla rady s tím, kam Bosnu zařadit, jestli
k Předlitavsku nebo Zalitavsku. V obou částech monarchie totiž panovala obava
z růstu slovanského živlu, který by se přičleněním k jedné nebo druhé části
státu stal v této části početně dominantním. Občané Bosny a Hercegoviny
zůstávali v postavení neplnoprávných zemských příslušníků. Přes značné investice
do nové země, přes růst vzdělanosti a snahu přiblížit tento orientální svět
západním životním standardům, rostlo i zde nacionální napětí.

To nakonec rostlo i v ostatních částech monarchie. Po anexi se s myšlenkou
smysluplnosti rakousko-uherské monarchie rozloučil jeden z posledních významných
představitelů austroslavismu – Tomáš Garrigue Masaryk. Němečtí a čeští
nacionalisté se předháněli v útocích na druhou národnost. V příručce pro členy
tělovýchovného Sokola z přelomu století nalezneme doporučení, aby Sokolové úplně
odmítali jakoukoliv komunikaci v němčině, jakož i nakonec v jiných jazycích,
odmítali veškeré nečeské zboží apod. Naproti tomu němečtí nacionalisté
přednášeli v Říšské radě takřka vlastizrádné projevy, z nichž jeden dokonce
skončil provoláním „Pryč s Habsburky“, po kterém zfanatizovaní němečtí radikální
poslanci povstávali a hrdě se prohlašovali za vlastizrádce. Ve slovenské obci
Černová se při vysvěcování kostela obyvatelstvo dožadovalo, aby mši vedl místní
rodák Andrej Hlinka, který byl však v té době odsouzen za pobuřování. Došlo
k nepokojům, při kterých uherští četníci zastřelili 15 lidí a řadu dalších
zranili. Neštěstí vzbudilo pobouření v zahraničí a přispělo k dalšímu sblížení
českého a slovenského národa. Mnozí slovanští myslitelé v té době též blouznili
o spojení slovanských území s carským Ruskem (tzv. panslavismus), tedy o tom
snili především ti, kteří neměli možnost se seznámit s realitou ruského
samoděržaví. O spojení dnešního Rakouska a českých zemí s Německým císařstvím
snili zase tzv. pangermanisté, mnozí Maďaři snili o samostatných Uhrách, Poláci
o obnově svého historického státu a Rumuni a Jihoslované o připojení k již
existujícím národním státům za jižními hranicema monarchie. V předvečer 1.
světové války bylo nakonec víc elementů, které si další existenci
Rakousko-Uherska nepřály, než těch, které si přály jeho zachování, a říše se
zmítala v nekončících bezcílných bouřlivých národnostních svárech.

23. června 1914 se vydali na cestu z Chlumu u Třeboně na císařské manévry
v Bosně následník trůnu František Ferdinand d'Este a jeho manželka Žofie
Chotková. Při návštěvě hlavního města země Sarajeva dne 28. června byli oba
zabiti při atentátu, který provedla skupina srbských nacionalistů.[pozn. 7]
Atentát způsobil šok nejen v samotném Rakousko-Uhersku, ale i na celé evropské
politické scéně. Německý císař Vilém II. považoval Františka Ferdinanda za
přítele, a proto ho jeho smrt osobně zasáhla. V německé i rakousko-uherské vládě
ovšem existovalo tzv. válečné křídlo propojené s armádou, a tito lidé hledali
vhodnou záminku pro vyhlášení války. Protože existovalo důvodné podezření, že
atentátníci byli řízeni z nepřátelského Srbska, bylo proto srbské vládě 23.
července odesláno tzv. červencové ultimátum s velmi tvrdými podmínkami, z nichž
většinu se srbská vláda rozhodla splnit – kromě požadavku rakouskou policií
vyšetřovat osoby podezřelé z vraždy manželského páru následníka trůnu.
Rakousko-Uhersko považovalo ultimátum za nesplněné a 28. července vyhlásilo
Srbsku válku. Hlavním hybateli událostí byly v pozadí stojící německá vláda a
generální štáby obou zemí[zdroj?], německý císař sám nebyl přímo válečným
štváčem, byl spíš diplomatickým hazardérem. Rakousko-uherský císař František
Josef I. byl v pokročilém věku okolnostmi postaven před rozhodnutí, kdy svým
podpisem pod známý manifest Mým národům! zapříčinil, že k moci v jeho zemi se
začali tlačit důstojníci generálního štábu.

Již během červencové krize byla pozastavena činnost Říšské rady, země byla
řízena pomocí nouzových nařízení. Zrušena byla ústavní občanská práva: svoboda
slova, shromažďování, spolčování, nedotknutelnost poštovních zásilek a další,
v září pak i imunita poslanců. Částečná mobilizace byla vyhlášena již 26.
července 1914 a úplná 31. července. Se souhlasem s vyhlášením války otálel
uherský ministerský předseda István Tisza, ale nakonec souhlasil, což bylo
velkou částí uherské veřejnosti přivítáno s nadšením. S podobným nadšením bylo
přivítáno i radikálnějšími Němci. Válka se totiž zdála vhodnou příležitostí
k odvrácení pozornosti od vnitřního politického rozkladu říše[zdroj?]. Mezi
slovanským obyvatelstvem se podobné nadšení nekonalo[zdroj?], lidé zde byli
vyhlášením války šokováni[zdroj?], ale k žádným podstatným nepokojům nedocházelo
a mobilizaci se nevyhýbali. 28. července se totiž většina lidí domnívala, že
půjde o jeden z krátkých, byť krvavých válečných konfliktů, jako z 19. století.
Během měsíce se však ve válečném stavu ocitly všechny velké evropské země (kromě
Itálie). Celkem Rakousko-Uhersko mobilizovalo 36 ročníků.

První rakousko-uherská ofenzíva směřovala proti Srbsku pod vedením generála
Oskara Potiorka, který předtím selhal při zajištění bezpečnosti návštěvy
Františka Ferdinanda.[pozn. 8] Selhal i při této ofenzivě, která skončila
fiaskem. Generál byl penzionován a nahrazen jiným, který již byl úspěšnější –
Srbsko i jeho spojenec Černá Hora byly dobyty a okupovány. Významným spojencem
v regionu se roku 1915 stalo Bulharsko. Velmi krvavé boje byly vedeny na
východní frontě s Ruskem, jehož schopnost mobilizace a celková schopnost jeho
armády byly Rakousko-Uherskem i Německem podceněny. Rakousko-Uhersko stálo
neúspěšné válčení s Ruskem[zdroj?] vybití téměř poloviny předválečného
důstojnického sboru, ale také došlo k přesunu fronty hluboko na rakousko-uherské
území v Haliči a východních Uhrách. Zde se začala projevovat národnostní
roztříštěnost císařské armády, kdy noví důstojníci, rekrutovaní z branců, často
nezvládali komunikaci s mužstvem[zdroj?]. Italská fronta vznikla až v roce 1915.
Tento původní spojenec centrálních mocností od počátku války udržoval
neutralitu. Po slibu rozsáhlých územních zisků v případě vítězství Dohody, ale
v květnu 1915 vyhlásila Itálie Rakousko-Uhersku válku. Zde byla monarchie
úspěšnější a tuto v podstatě obrannou frontu hájila bez podstatného italského
průlomu a s velkou technologickou i vojenskou převahou. Přes tyto neúspěchy
v prvních letech války došlo na přelomu let 1916 a 1917 ke konsolidaci situace a
vítězství Centrálních mocností se zdálo na dohled. Společným úsilím Německa a
Rakousko-Uherska byla dlouho úspěšná ruská armáda vytlačena z Haliče a dovedena
na pokraj zhroucení, stejně jako celá země. Na italské frontě byla italská
vojska rozdrcena v bitvě u Caporetta a prakticky vyřazena z boje. Německá
západní fronta přešla k vyčerpávající opotřebovávací válce, kde se nějaký
zásadní průlom nedal čekat od žádné z bojujících stran. Roku 1916 vyhlásilo
Centrálním mocnostem válku Rumunsko, které po případném vítězství chtělo získat
uherské Sedmihradsko. Rumunsko sice nebylo zcela dobyto, ale jeho armáda byla
zahnána do obranného postavení v rumunské Moldávii.

Na frontách první světové války to tedy na brzkou porážku nevypadalo, uvnitř
země ale vše vypadalo trochu jinak. Už brzy po začátku válčení nastaly
zásobovací potíže zejmén u potravin a uhlí, které vedly k extrémnímu růstu cen,
které musely být státem regulovány. Nakonec byl v dubnu 1915 zaveden přídělový
systém. Z dobových výpovědí přesto můžeme vyčíst, že se lidem dostávalo lístků
na životní potřeby, ale samotných životních potřeb ne. Nedostávalo se ani
petroleje na svícení, kůží, textilu a kovů. Pod záminkou vědeckého zkoumání byl
roku 1916 proveden soupis kostelních zvonů, které byly napřesrok zrekvírovány a
roztaveny pro potřeby válečné výroby, to vyvolalo velké pobouření. Černý trh
s potravinami bujel a z velkých měst mířily každý den tisíce žen za nákupem
potravin na venkov, kde pak stály nekonečné fronty na brambory a zeleninu, masa
se vůbec nedostávalo. V Uhrách bylo ale potravin relativně dostatek díky větším
plochám orné půdy, jenže smluvní vztahy obou polovin říše umožňovaly uherským
úřadům autonomní hospodaření s potravinami a Uhry tak nebyly nuceny dodávat
obživu do hladovějící západní poloviny říše. I když byl jízdní řád osobní
dopravy s válkou značně zredukován, přesto stály rakousko-uherské železnice
trvale na pokraji zhroucení. Osobní vlaky měly každý den mnohahodinová zpoždění,
nebo mnohdy vůbec nepřijely a nedávno zestátněné nevýkonné hlavní magistrály
monarchie byly zacpány pomalu se šinoucími vojenskými transporty, které daleko
zaostávaly za přesně organizovanou dopravou v Německu. Rakousko-Uhersko tedy po
hospodářské stránce nebylo vůbec na dlouhou válku připraveno. Zemědělské
produkty byly přednostně dodávány na frontu, takže se jich ve vnitrozemí o to
víc nedostávalo. V roce 1918 byla hospodářská situace v zemi, na frontách i ve
vojenských útvarech natolik kritická, že docházelo k četným vzpourám, kterým byl
u nás později přisuzován nacionální charakter. Zúčastňovali se jich však vojáci
i civilisté všech národností bez rozdílu a jejich motivem byl především hlad a
odpor k nekončícímu zabíjení na bojištích.

Generální štáb i vláda proválečného ministerského předsedy Karla Stürgkha byly
ke kritické hospodářské situaci i odporu k válčení u většiny obyvatelstva hluší.
To zřejmě dohnalo německého sociálního demokrata Friedricha Adlera k atentátu na
Stürgkha 21. října 1916, po kterém byl ihned zadržen.[pozn. 9]

Přesně měsíc po Stürgkhově smrti – 21. listopadu 1916, zemřel císař František
Josef I. ve věku 86 let. Po něm na trůn usedl nový císař Karel I., který se jako
jediný člen evropských královských rodin přímo účastnil bojů na frontě. Od
začátku své vlády se snažil zlepšit situaci v zemi. Obnovil činnost Říšské rady
a další občanská práva. Jeho vláda vylepšovala též sociální zákonodárství.
Pokoušel se také od jara 1917 tajně vyjednat separátní mír mezi
Rakousko-Uherskem a Dohodou, v kterýžto jednáních dělali prostředníky bratři
Karlovy manželky Zity. Jednání se též účastnil Karlův ministr zahraničí Otakar
Černín, kterému císař plně důvěřoval. Nakonec se však ukázal jako osoba nevhodná
pro tak delikátní záležitost. Mírová jednání ztroskotala na neúměrných územních
požadavcích Itálie, za které se postavila Francie. V dubnu 1918 se Černín před
vídeňskou obecní radou vyjádřil o francouzském ministerském předsedovi
Georgesovi Clemenceauovi, že to byl on – Clemenceau, kdo mírovou nabídku
předložil a Černín, že ji sám odmítl. Clemenceau v reakci na to zveřejnil
Karlovy dopisy a vypukla tak tzv. Sixtova aféra. Černín nejprve tlačil na to,
aby císař abdikoval, nakonec však musel odejít sám. Císař Karel I. pak musel
podstoupit ponižující jednání s císařem Vilémem II., po kterém bylo jasno, že
Rakousko-Uhersko je již vojensky, politicky i hospodářsky zcela ve vleku Německa
a i vliv císaře na vnitřní politiku země se značně oslabil.

Vyzrazení tajného jednání o separátním míru nepřišlo ve vhodný okamžik.
V Německu, které centrální mocnosti ovládalo, se totiž opět obnovila víra
v konečné vítězství: generální stávka milionu dělníků z počátku roku byla
zapomenuta pod dojmem mohutného průlomu na západní frontě, na kterou byly
přesouvány jednotky uvolněné na východě po uzavření brestlitevského míru a počet
nově příchozích vojáků ze Spojených států amerických, jež vstoupily do války
v roce 1917, mohly sotva vyrovnat početní ztráty v britské, francouzské a
italské armádě.

V průběhu roku 1918 se ale ukazovalo, že pesimismus Karla I. ohledně možnosti
vítězství centrálních mocností, měl mnohem reálnější základ, než si důstojníci
generálních štábů ve svých pracovnách představovali. Obnovení činnosti Říšské
rady odhalilo hloubku politického rozkladu v zemi. Exiloví i domácí politici
menších národů otevřeně mluvili o vzniku budoucích nových nástupnických států.
Lidé, konfrontovaní s každodenní realitou všeobecného nedostatku, kdy se zvláště
ve velkých městech žilo na hranici hladomoru, se bouřili a 14. října byla
zorganizována generální stávka kvůli vyvážení potravin z Čech na frontu.
K umírání v důsledku hladu se navíc přidala španělská chřipka. 16. října
vyhlásil císař záměr federalizace Předlitavska, kterou měl v plánu již František
Ferdinand d'Este. V roce 1918 už ale takový akt téměř nikoho neuspokojil.
Uhersko vypovědělo Rakousko-uherské vyrovnání, 28. října byla v Praze vyhlášena
samostatnost poté, co byla zveřejněna odpověď rakousko-uherského ministra
zahraničí na Wilsonovy podmínky pro přijetí příměří, jež byly mylně vykládány
jako vojenská kapitulace. K novému státu se 30. října přidalo Slovensko. Zároveň
byla vyhlášena Polská republika, k demonstracím vedoucím ke vzniku republiky
docházelo i ve Vídni. Kapitulace rakousko-uherské armády byla podepsána 3.
listopadu 1918 po předchozím příměří, které italská vojska nerespektovala. 11.
listopadu 1918 císař Karel I. podepsal rezignaci na řízení státních záležitostí
a Rakousko-Uhersko tak definitivně zmizelo z mapy světa. Válka stála
Rakousko-Uhersko ve vojenských i civilních ztrátách 1,2 milionu životů. Po válce
se velká část bývalé monarchie propadla do chaosu, který poznamenával evropské
dějiny po velkou část 20. století.

V Zalitavsku zůstal zakonzervován systém konstituční monarchie jako tomu bylo
v roce 1860, kde v Uherském sněmu byla jen polovina poslanců volena ve volbách.
Voleb části poslanců se též mohla zúčastnit jen část obyvatelstva, která
vykazovala dostatečný majetek, jednalo se především o pozemkové vlastníky.
Volební právo se tak až do roku 1918 vztahovalo na přibližně šest procent
populace. V roce 1867 to bylo v mezinárodním srovnání ještě přijatelné, ale
v pozdějším období se z takového volebního práva stal anachronismus.

Uherský sněm byl dvoukomorový, přičemž horní komoru (Sněmovna magnátů) tvořili
dědiční nevolení členové a dolní pak volení poslanci. Volební systém po celou
dobu znevýhodňoval nemaďarské národy, které tvořily přes 50 % populace, protože
mezi těmito národy v počátečním období nebylo z historických důvodů tolik
dostatečně bohatých osobností. V pozdějším období docházelo v souvislosti se
všeobecným nárůstem evropských nacionalistických hnutí též k manipulování
s volebními výsledky, jakož i účelovým zákrokům proti přílivu investic, které by
vedly k růstu vlivu nemaďarských národů.

Zalitavsko se politicky členilo pouze na samotné Uhersko, pak na Království
chorvatsko-slavonské, které mělo určitou míru autonomie v rámci Uher a přístavní
město Rijeka (tehdy Fiume), se zvláštním statutem. Dále se už stát dělil na
jednotlivé župy, přičemž vesnice podléhaly župní správě a neměly tedy vlastní
samosprávu.

Autonomie Chorvatsko-Slavonska byla zajištěna po chorvatsko-uherském vyrovnání
z roku 1868, které bylo ještě roku 1873 znovu revidováno. Chorvatsko mělo svojí
vládu v čele s bánem, kterého jmenoval panovník na návrh Uherského sněmu. Vláda
měla vlastní malý rozpočet a řešila pouze autonomní záležitosti Chorvatska,
zatímco společné záležitosti řešila uherská vláda v Budapešti, u které bylo
Chorvatsko zastoupeno jedním ministrem bez portfeje. V uherském sněmu mělo pak
zastoupení 40 poslanci (z celkových 413).

Na hranicích s Osmanskou říší existovalo ještě území se zvláštním režimem, které
se nazývalo Vojenská hranice, jenž se táhlo od Jaderského moře až do
Sedmihradska, které nepodléhalo správě korunních zemí a sloužilo jako obranná
linie proti tureckému nebezpečí. Do roku 1881 bylo toto území postupně
přičleněno k sousedícím regionům a byla na něm zavedena normální župní správa.

V Předlitavsku se politika vydala cestou postupné demokratizace společnosti a
národnostního zrovnoprávnění.

Předlitavský parlament (Říšská rada) sestával ze dvou komor – Panská sněmovna a
Poslanecká sněmovna Říšské rady, přičemž členy Panské sněmovny se stali plnoletí
arcivévodové, církevní hodnostáři s knížecím titulem, dědiční členové
šlechtických rodů a císařem doživotně jmenovaní významní mužové politického,
vědeckého a společenského života. Do poslanecké komory vysílaly své zástupce
zemské sněmy jednotlivých korunních zemí. Teprve tzv. dubnová ústava roku 1873
zavedla přímou volbu poslanců Poslanecké sněmovny Říšské rady. Volební systém
byl tzv. kuriální, kdy existovaly čtyři volební kurie: velkostatkářská,
obchodních komor, měst a venkovských obcí. Počet mandátů pro každou z kurií
neodpovídal počtu voličů, přiřazených do této kurie. Volební právo získal každý,
kdo platil minimálně 10 zlatých přímých daní ročně (tzv. volební cenzus) a váha
hlasu odpovídala daňové zátěži voliče. Tento census byl postupně snižován.
Volební reforma z roku 1882 ho redukovala na 5 zlatých, následná Badeniho
volební reforma z roku 1896 pak na 4 zlaté. Badeniho volební reforma ale hlavně
přidala k dosavadním čtyřem kuriím i kurii pátou, všeobecnou, pro kterou bylo
volební právo rozšířeno na celou mužskou populaci ve věku od 24 let. Tato kurie
měla přiděleno 72 mandátů, o které byla Říšská rada rozšířena. Zákon volební
právo žen nevylučoval, ale plátci daní byli obvykle muži, proto se ženy k volbám
dostaly jen výjimečně. Pokud však žena jako dědička nebo vdova přesto k majetku
přišla, dokázala si v některých případech vymoci výjimku a volit pak
mohla.[pozn. 10] Nakonec bylo počátkem roku 1907 prosazeno všeobecné a rovné
volební právo v Předlitavsku, podle kterého se poprvé volilo ve volbách roku
1907. Všeobecné, přímé, rovné a tajné volební právo se týkalo zletilých mužů.

Tyto postupné a dalekosáhlé reformy volebního práva se netýkaly dalších volených
orgánů – zemských sněmů, okresních a obecních zastupitelstev. Volební systém pro
sněmy jednotlivých zemí byl v jednotlivých zemích různý. Volební kurie zde sice
zůstávaly, ale výše censu a počet kurií se lišily. Například pro volby na Český
zemský sněm cenzus činil 4 zlaté a kurie byly tři, kdežto Moravský zemský sněm
se po tzv. moravském vyrovnání roku 1905 rozšířil o všeobecnou kurii, v níž
mohlo volit veškeré mužské obyvatelstvo bez ohledu na výši odváděných daní, zato
tu ale byla stanovena povinnost se voleb zúčastnit. V každém sněmu bylo několik
poslanců nevolených (tzv. virilisté), kteří tam byli z titulu funkce. U obecních
a okresních zastupitelstev byl systém ještě složitější a udržel se v nezměněné
podobě až do roku 1919.

Každý z obou celků měl tedy svůj parlament (Říšská rada v Předlitavsku, Uherský
sněm v Zalitavsku). Vládu každého z celků jmenoval a odvolával císař. Ta byla
odpovědná jemu a ne parlamentům, neexistovalo tedy žádné hlasování o důvěře.
Císař měl též pravomoc vetovat jakýkoliv zákon, vynášet rozsudky, milosti a
amnestie, byl též nejvyšším velitelem rakousko-uherské armády.

Společné záležitosti soustátí projednávaly tzv. rakousko-uherské delegace,
tvořené paritně šedesáti poslanci delegovanými předlitavskou Říšskou radou a
šedesáti poslanci Uherského sněmu. Delegace se scházely jednou ročně střídavě ve
Vídni a Budapešti. Smlouvy o rakousko-uherském vyrovnání musely být každých
deset let obnovovány, přičemž se především zástupci Uherska vždy snažili tlačit
na prohloubení vlastní suverenity a snížení vlastních příspěvků do společných
nákladů obou polovin říše. Díky opatrné politice Františka Josefa I. se vždy
domohli dalších ústupků. Proti smluvním závazkům vzešlým z těchto jednání se
nemohl postavit ani sám císař. Toto politické uspořádání země bylo trnem v oku
následníka trůnu Františka Ferdinanda d'Este, který s dualismem chtěl skoncovat,
stejně tak i jeho následník, pozdější císař Karel I. Opakující se jednání
o rakousko-uherském vyrovnání vnášela další nestabilitu do již tak rozjitřené
atmosféry v zemi.

Kromě osoby císaře spojovala obě části monarchie i společná ministerstva
Rakouska-Uherska. Šlo o úřady společného ministra války, financí a zahraničí
(společný ministr zahraničních věcí byl zároveň předsedou ministerské rady pro
společné záležitosti a tudíž rakousko-uherským předsedou vlády, fakticky se ale
jeho vliv omezoval na zahraniční politiku).

Všechny ostatní rezorty existovaly samostatně v Předlitavsku a Zalitavsku. Vlády
Předlitavska měly navíc i vlastní post ministra financí (kompetence společného
ministra financí byly značně omezené) a ministra zeměbrany (zodpovídal za
předlitavské ozbrojené síly (zeměbrana), které doplňovaly společnou
rakousko-uherskou armádu). Společné úřady nesly označení c. a k. (císařský a
královský), předlitavské c. k. (císařský královský), zalitavské král. uher.
(královský uherský).

Zvláštní postavení měla Bosna a Hercegovina, která byla Rakousko-Uherskem
okupována od roku 1878. Nakonec byla roku 1908 anektována. Byla podřízena přímo
císařské správě, resp. spravovalo ji společné ministerstvo financí. Její
obyvatelé však nebyli v plně rovnoprávném postavení s ostatními obyvateli říše.

O obyvatelstvu Rakousko-Uherska máme k dispozici přesné údaje z pravidelných
sčítání lidu. Prvním bylo sčítání lidu 1869 v Rakousku-Uhersku a od sčítání lidu
1880 v Rakousku-Uhersku pak probíhalo vždy po deseti letech. Poslední údaje jsou
tedy ze sčítání lidu 1910 v Rakousku-Uhersku. Ve sčítacích formulářích byla
otázka na tzv. obcovací řeč, podle které se pak nepřímo dala určit skladba
národností. Po celé období dualismu v letech 1867–1918 můžeme sledovat trvalý
růst počtu obyvatel, který byl navíc roku 1908 umocněn anexí dvoumilionové Bosny
a Hercegoviny. Celkově se počet obyvatel podle údajů sčítání z let 1869 a 1910
zvýšil z 35,812 milionů na 51,39 milionu. 54 % obyvatel monarchie žilo v obcích
menších než 2000 obyvatel, tento podíl po celé období neustále klesal.

Z 51,39 milionů obyvatel v roce 1910 se jich nejvíce hlásilo k používání
německého a maďarského jazyka. Žádný z národů však nebyl početně zcela
dominantní, což způsobovalo napětí prakticky ve všech národnostních
společenstvích. Kvůli nepřímé metodě zjišťování národnosti, se tyto odrážejí jen
částečně v číslech, např. židé a státní úředníci různých národností se často
hlásili k používání němčiny v každodenním životě. Po sčítání lidu v roce 1910 se
v Čechách objevily případy vzájemného obviňování mezi Čechy a Němci ze
zmanipulování výsledků.

Dvouhlavý císařský orel byl symbolem celé monarchie až do roku 1915. V roce 1915
byl zaveden nový společný znak, který však vzhledem k válečným událostem nebyl
fakticky realizován a byl heraldicky a ústavně nesprávný a Josef Pekař dospěl
k závěru, že tím, že se císařský rod vzdal české koruny ve znaku, vzdal se tím
i vlády na českými zeměmi.

Na konci 19. století se ovšem ekonomické rozdíly postupně zmenšovaly, protože
růst ekonomiky ve východních oblastech byl rychlejší než v západní. Silná
zemědělská produkce a potravinářský průmysl v Uhrách hrály významnou roli jak
v samotné monarchii tak v exportu. Mezitím západní oblasti, především oblasti
okolo Prahy a Vídně, vynikly v několika výrobních odvětvích. Tato dělba práce
mezi východní a západní částí (v rámci společné monetární a ekonomické unie),
vedla na začátku 20. století k rychlému ekonomickému rozvoji v Rakousku-Uhersku.
HDP na hlavu rostlo ročně přibližně o 1,76 % v letech 1870 až 1913. Tato míra
růstu převyšovala míru růstu ostatních evropských států jako jsou Velká Británie
(1,00 %), Francie (1,06 %) a Německo (1,51 %). Přesto celková úroveň ekonomiky
stále znatelně zaostávala za ekonomikami nejvyspělejších evropských zemí,
protože systematická modernizace začala mnohem později.

Krach na vídeňské burze 9. května 1873 odstartoval do té doby největší
ekonomickou recesi světa.



https://cs.wikipedia.org/wiki/Adolf_Hitler

Adolf Hitler (20. dubna 1889 Braunau am Inn – 30. dubna 1945 Berlín) byl německý
nacistický politik rakouského původu, od roku 1933 do své smrti kancléř a
diktátor nacistického Německa. Jako takzvaný Vůdce (německy Führer) byl
odpovědný za zločiny nacistického režimu, zejména za vyvražďování Židů, Romů a
postižených. Agresivní politikou zprvu dosahoval územní zisky a ústupky jiných
států, roku 1939 však napadením Polska vyvolal druhou světovou válku, v níž
Německo nakonec utrpělo drtivou porážku.

Hitler pocházel z rodiny rakouského celního úředníka. Byl nadaný, nedokázal však
systematicky pracovat a dodržovat kázeň, a proto nedosáhl maturity. Toužil stát
se umělcem, pro nedostatek výtvarného talentu však nebyl přijat na uměleckou
školu. Po smrti rodičů se protloukal ve Vídni jako nezaměstnaný bez domova. V té
době se utvrdil ve svých nacionalistických, rasistických a antisemitských
názorech a začal se zajímat o politiku. Roku 1913 se přesunul do Mnichova a po
vypuknutí první světové války se dobrovolně přihlásil do německé armády. Byl v
bojích raněn a vyznamenán. V roce 1919 vstoupil do tehdy nepatrné nacistické
strany a brzy na sebe strhl její vedení, když dokázal svým charismatickým a
populistickým řečnictvím zmnohonásobit členstvo. Vedl nezdařený mnichovský puč
8. a 9. listopadu 1923, po němž byl sice odsouzen do vězení, kde setrval přes
rok, využil však soudní proces ke zvýšení své popularity a ve vězení napsal své
hlavní programové dílo Mein Kampf (Můj boj). Po vypuknutí velké hospodářské
krize koncem dvacátých let se v těžce postiženém Německu začalo dařit
extremistům a Hitlerova NSDAP se vypracovala na nejsilnější politickou stranu
země, navíc přitom získala i podporu části konzervativních elit a průmyslníků,
kteří se obávali rostoucího vlivu komunistů.

Roku 1933 dosáhl Hitler jmenování kancléřem, zprvu ve spojenectví s částí
konzervativců, brzy však na sebe nacisté nevybíravými metodami strhli absolutní
moc. Hitler se tvrdě vypořádal s opozicí ve vlastní straně i mimo ni, k obětem
takzvané noci dlouhých nožů z 29. na 30. června 1934 patřili i velitelé
stranické milice SA nebo předchozí kancléř Kurt von Schleicher. Německo začalo
zbrojit a Hitler metodou stupňování požadavků a hrozbou agrese dosáhl významných
ústupků ze strany západních států. Roku 1938 tak k Německé říši mohl připojit
Rakousko a na základě Mnichovské dohody část Československa. Roku 1939 obsadila
německá vojska zbytek českých zemí a po dohodě se Sovětským svazem větší část
Polska. Napadení Polska však vyvolalo globální válku, v níž bylo Německo zprvu
úspěšné. Roku 1940 německá armáda zvítězila nad Francií, následujícího roku
přepadla Sovětský svaz a postoupila hluboko do jeho území. Od roku 1943 však
začala nabývat vrchu koalice Spojenců a Hitler svými nevhodnými zásahy do velení
armády situaci ještě zhoršoval. Roku 1944 vyvázl z atentátu, který zosnovala
skupina důstojníků v čele s plukovníkem Stauffenbergem, protože chtěla předejít
drtivé porážce, k níž se pod Hitlerovým neschopným a fanatickým velením
schylovalo. Na jaře 1945 Hitler uvízl v obleženém hlavním městě a 30. dubna
spáchal ve svém bunkru sebevraždu spolu se svou družkou Evou Braunovou, kterou
si těsně předtím vzal za manželku.

Hitler měl nejspíše nevyléčitelnou parkinsonovu chorobu což je vidět na různých
video záznamech kde roztřesenou ruku schovává nebo v ní svírá nějaký předmět aby
svoji nemoc zakryl. V lékařských záznamech Adolfa Hitlera se také objevuje věta
„Hitler ztratil svou mentální flexibilitu“. To podle mnohých vědců mělo za
následek Hitlerova špatná rozhodnutí (např. trvání na dobytí Stalingradu).

Narodil se 20. dubna 1889 v městečku Braunau am Inn v Rakousku nedaleko
bavorských hranic.

Matka Adolfa Hitlera se jmenovala Klára Hitlerová, za svobodna Pölzlová. Jeho
otec Alois Hitler, vlastním jménem Schicklgruber, se narodil jako nemanželské
dítě Marie A. Schickelgruberové a Johanna G. Hiedlera. V roce 1876 si ale změnil
své příjmení na Hitler, což byla zkomolenina jména Hiedler. Pracoval jako celní
inspektor, Klára Pölzlová pracovala původně jako služka Aloisovy první ženy.

Klára byla třetí ženou Aloise Hitlera a byla jeho vzdálenou sestřenicí. Proto si
Hitlerovi rodiče museli vyžádat pro povolení k sňatku církevní dispens. Hitlerův
pradědeček z matčiny strany se jmenoval Johann von Nepomuk Hüttler.

Hitler se narodil jako čtvrté dítě ze šesti. Všichni jeho sourozenci zemřeli
ještě v dětském věku, až na nejmladší sestru Paulu (1896–1960), která Hitlera
přežila o mnoho let.

Rodina penzionovaného státního úředníka Aloise Hitlera se často stěhovala z
místa na místo, než se usadila ve vesnici Leonding nedaleko Lince. Hitler v té
době navštěvoval nejméně pět základních škol. V době, kdy navštěvoval školu v
benediktýnském klášteře v Lanbachu, zpíval ve sboru a chtěl se stát knězem.
Prospěch na základní škole měl vcelku dobrý, ale na střední škole v Linci se
značně zhoršil a nakonec střední školu nedokončil. Pouze v dějepise a výtvarné
výchově měl výborný prospěch. Veliký vliv na formování prvních Hitlerových
nacionalistických názorů měl jeho učitel dějepisu Leopold Pötsch. V té době se
upnuly ambice Adolfa Hitlera k výtvarnému umění, ale jeho despotický otec to
nechtěl připustit, protože plánoval pro syna kariéru státního úředníka.

Mladý Adolf svého otce opravdu nenáviděl. Jeho otec byl opilec a Adolfa (i jeho
matku) občas surově bil a nadával jim. Kvůli němu Hitler měl po zbytek života
odpor k alkoholu.[zdroj?] Alois Hitler však zemřel 3. ledna 1903 na srdeční
infarkt (nebo mozkovou mrtvici), a to v hospodě nad lahví alkoholu.

V roce 1906, ve svých 17 letech se vydal do Vídně, zřejmě na popud své matky,
která také do tohoto města v mládí odešla. Bydlel zde v chlapecké ubytovně a
jeho jediným přítelem zde byl jeho spolubydlící August Kubizek, student hudby
českého původu, se kterým byl Hitler v kontaktu i v pozdějších letech a kterého
označil za „jediného Čecha, který má právo být přítelem Vůdce.“ V roce 1907 se
poprvé pokusil dostat se na zdejší Akademii výtvarných umění. Byl si téměř jist,
že bude přijat, ale když mu přijímací komise oznámila, že je bez talentu, a
tudíž nepřijat, tak se nervově zhroutil. Mladému a velmi ambicióznímu uchazeči
doporučil rektor Sigmund le Allemand studium architektury, které by se Hitlerovi
také zamlouvalo, ovšem chyběla mu potřebná maturita. Občas také sníval o kariéře
hudebního skladatele, neboť byl sám velkým obdivovatelem Richarda Wagnera.

Stejný rok, 21. prosince zemřela Hitlerova matka Klára na rakovinu prsu. Hitler
byl smrtí své milované matky velmi zdrcen. Po této tragické události se nadobro
odstěhoval do Vídně. V roce 1908 se podruhé pokusil dostat se na Akademii,
tentokrát ho ale ani nepustili k přijímacím zkouškám. Hitler byl tím natolik
zklamán, že opustil i těch několik přátel, které měl, a odstěhoval se z
ubytovny. Nějaký čas bydlel v pronajatém bytě, ale příštího roku mu došly peníze
a skončil na ulici mezi bezdomovci.

Ve Vídni se živil Hitler pouze příležitostnými pracemi, například maloval
reklamní plakáty. Po ulicích prodával obkreslené kýčovité pohlednice. Bydlel v
ubytovnách pro chudé nebo spal s bezdomovci na nádražích, na lavičkách a v
průjezdech. Takto živořil skoro 5 let. Asi v tuto dobu v něm začal zrát
antisemitismus.

V roce 1913 se rozhodl opustit Vídeň, podle jeho slov zkažené město plné
marxistů a židů, a přestěhovat se do bavorského Mnichova. Do Vídně už se nechtěl
nikdy v životě vrátit. Zároveň svůj odchod argumentoval tím, že se chce vyhnout
službě v rakouské armádě a zkusit znovu se dostat na nějakou školu.

Od první chvíle byl Mnichovem nadšen. Studovat se zde ale ani nepokusil. A ani
povolávacímu rozkazu se nevyhnul, ale u komise byl shledán služby neschopným ze
zdravotních důvodů. V Mnichově se jeho chudinská anabáze opakovala, dokud v roce
1914 nevypukla první světová válka. Přestože byl v Rakousku uznán neschopným pro
službu v armádě, v Mnichově se pln „vlasteneckého“ (německého) nadšení přihlásil
jako dobrovolník do 16. pěšího záložního pluku u bavorské armády (Bayerische
Reserve-Infanterie-Regiment Nr. 16). V armádě dostal důležitý úkol, stal se z
něj polní kurýr – doručoval po zákopech rozkazy.

V prosinci téhož roku obdržel Železný kříž II. třídy a v srpnu roku 1918 Železný
kříž I. třídy, kterého si po zbytek života velice cenil, nosil ho stále u sebe a
dával ho na odiv. Velkou vojenskou kariéru ale neudělal, na konci války byl
pouhý desátník.

V roce 1916 zasáhl zákop, ve kterém se Hitler nalézal, granát a téměř všichni
muži v něm zahynuli. Hitler ale přežil se zraněním lebky. Následujícího roku byl
opět poslán na frontu. Sám popisoval období, které trávil ve válce, jako
nejkrásnější období svého života. Líbilo se mu hrdě bojovat za velký německý
národ. Podle jeho kolegů z vojny prý i odmítal dovolenou.

Na podzim roku 1918 byl odvezen po otravě plynem (v bitvě u belgického města
Ypry), po které dočasně oslepl, do lazaretu v Pomořanech, kde jej ošetřoval mj.
i psychiatr Edmund Forster. Zde se dozvěděl o revoluci, která 9. listopadu vedla
k abdikaci císaře. Po tomto zjištění se prý naprosto zhroutil. Měl pocit, že pád
Německa nelze vysvětlit obvyklými metodami. Ještě když býval ve Vídni, seznámil
se s myšlenkami německých nacionalistických extremistů, kteří se obraceli k
tradiční myšlence o vykořisťovatelích a ničitelích nordického světa – Židech. V
té chvíli si prý umínil, že se dostane do politiky a skoncuje s těmito „zrádci
národa“.

18. ledna 1919 byla zahájena Pařížská mírová konference ve Versailles. Jejím
cílem bylo podepsat mírové smlouvy, jejichž podmínky diktovaly především Velká
Británie, USA, Francie, ale i Itálie a Japonsko. Mimo jiné muselo Německo
odstoupit přibližně 13 % říšského území, omezit válečnou flotilu, omezit
ozbrojené síly na 100 000 mužů a platit velmi vysoké finanční reparace, které
činily 33 000 000 000$.

Od roku 1918 pracoval jako informátor vyšetřovací komise druhého pěšího pluku,
za svou píli byl odměněn jmenováním do tiskové a informační kanceláře
politického oddělení oblastního velitelství. V první polovině roku 1919 byl
Hitler důvěrníkem roty. Důvěrníci měli na starost spolupráci s propagandistickým
oddělením socialistické vlády, aby byl zajištěn osvětový materiál pro vojáky.
"Hitler své první politické úkoly tedy plnil ve službách revolučnímu režimu v
čele s SPD (Sociálnědemokratická strana Německa) a USPD (Nezávislá sociálně
demokratická strana Německa)." V dubnu 1919 byl Hitler zvolen do rady záložního
praporu. Celkově: "A tak Hitler nejen nijak nepřispěl k rozdrcení mnichovské
"rudé republiky", nýbrž byl dokonce voleným představitelem praporu po celou dobu
jejího trvání.". Na jednom politickém školení Hitler zasáhl do diskuze, v níž se
někdo vyslovil pozitivně o Židech. Jeho antisemitský výstup zaujal nadřízené, a
tak se stal osvětovým důstojníkem. V této funkci mohl poprvé vyzkoušet své
řečnické schopnosti. V září 1919 dostal rozkaz, aby prošetřil činnost malé
levicové[zdroj?] Německé dělnické strany (Deutsche Arbeiterpartei, DAP). V té
době neměla strana, kterou založil Anton Drexler, více než 50 členů. Hitler se
večer 12. září při proslovu jednoho řečníka, který navrhl odpojení Bavorska od
Německa, vymrštil a pronesl tak ohnivý proslov, že okamžitě zaujal všechny, a
tak mu Drexler na odchodu nabídl členství ve straně. Hitler do ní vstoupil a
rychle změnil její klubový charakter. Začal organizovat shromáždění, na nichž
vystupoval jako řečník a sám v ulicích rozdával letáky.

Na dalším shromáždění DAP 29. července 1919 Hitler vysvětlil, že řešení pro
Německo nepřijde z parlamentu, ale z revoluce. V tom, že Německo může být
obnoveno pouze radikálními změnami, ho podporovala i bavorská zemská politika.

V roce 1920 si vzal na starost stranickou propagandu a 24. února 1920 ve
Festsaalu slavného Hofbräuhausu pronesl ve svém proslovu „neměnných“ 25 bodů
programu DAP, ve kterém formuloval poprvé veřejně antisemitská opatření,
vytvoření Velkého Německa, silnou centrální vládu, odmítnutí Versailleské
smlouvy, zestátnění velkých kartelů a trest smrti pro lichváře.

V témže roce, 7. srpna, bylo na salzburském zasedání oficiálně přijato jako znak
NSDAP prastaré kultovní znamení, symbol hákového kříže.

V roce 1921 se pokusilo vedení strany Hitlera zbavit zveřejněním pamfletu, ve
kterém se mluvilo o Hitlerově touze po moci a o tom, že je Žid. Jenomže to už
byl Hitler pro stranu, která se v té době již jmenovala NSDAP, příliš cenným, a
tak tento „palácový převrat“ skončil nezdarem. Hitler požadoval vedení strany
pouze pro sebe. Strana si uvědomila, že bez Hitlera jí hrozí zánik, a tak bylo
vedení strany rozpuštěno a Hitler se stal jediným šéfem strany na základě tzv.
vůdcovského principu.

Na podzim 1923 se Hitler cítil natolik silný, že chtěl stále více podnikat
nějaké kroky k prosazení svých cílů. Velice ovlivněn Mussoliniho pochodem na Řím
se odhodlal převzít moc v Bavorsku. Došlo k tzv. „pivnímu puči“.

V roce 1923 došlo ke sporům mezi vládou v Berlíně a bavorskou vládou, která
usilovala o faktickou samostatnost s pravicovou diktaturou. Při těchto sporech
byla Berlínem NSDAP zakázána, ale Bavorsko tuto skutečnost odmítlo přijmout. V
listopadu tohoto roku se kolem Hitlera shromáždila skupina mužů, mezi nimi
Hermann Göring, Rudolf Hess, Ernst Röhm, Alfred Rosenberg a Max von
Scheubner-Richter, kteří se rozhodli provést ozbrojený puč. Hitler se pokusil
převzít moc (v noci z 8. na 9. listopadu).

Po tomto kroku byl odsouzen za velezradu k pěti letům ve vězení v Landsbergu,
již 20. prosince 1924 byl však podmínečně propuštěn. Ve vězení nadiktoval svoji
knihu Mein Kampf (Můj boj) Rudolfu Hessovi, který se dal s Hitlerem dobrovolně
zavřít. V této knize Hitler popsal své cíle, projevil se zde jeho vyhraněný
antisemitismus, rasismus a ukázal zde svoji představu o vůdčí roli nordické
rasy.

NSDAP byla v tuto dobu ve značném rozkladu, ale díky Hitlerovým řečnickým
schopnostem, silnému antisemitismu a hospodářské krizi (vzniklé roku 1929)
strana nakonec velmi posílila a stala se postupně jednou z nejsilnějších stran v
Německu. Ve volbách v roce 1930 získali nacisté okolo 17 % hlasů, což byl pro ně
zatím nejlepší volební výsledek (v předcházejících volbách se nedostali ani na
5 %).

V roce 1932 skončilo Hindenburgovo úřední období a Adolf Hitler se rozhodl
kandidovat na prezidenta.

Po neúspěšných pokusech ve vedení vlády kancléři Brüningem, von Papenem a
Schleicherem[zdroj?] se Hindenburg pod tlakem těchto okolností rozhodl jmenovat
říšským kancléřem Adolfa Hitlera. Dne 30. ledna 1933 ho říšský prezident
Hindenburg jmenoval říšským kancléřem.

Poté, co se Hitler dostal k moci, začal uskutečňovat svoji politiku a pokoušel
se zlikvidovat své odpůrce. Požár Říšského sněmu z 27. února mu poskytl
příležitost začít s útokem na komunisty.

O Hitlerově ekonomické politice se nedá vůbec hovořit, neboť on sám ekonomickým
problémům nerozuměl a ani o ně nejevil sebemenší zájem.[zdroj?]

Stát se nemůže ztotožňovat s žádnou konkrétní ekonomickou koncepcí či
ekonomickým vývojem… Stát je rasový organismus a ne hospodářská organizace…
Ještě nikdy se nestalo, aby stát byl založen mírovými ekonomickými prostředky…
(Mein Kampf)

Díky tajnému rozšiřování zbrojní výroby, budování silnic a nových továren se mu
však podařilo výrazně snížit nezaměstnanost, inflaci a zvýšit životní úroveň
průměrné německé domácnosti.[zdroj?] Stále silnější směřování německé ekonomiky
na zbrojní výrobu však nevyhnutelně vedlo k vypuknutí války. Neboť i když se
ministr hospodářství Hjalmar Schacht snažil zvyšováním emise bankovek a
vydáváním státních obligací získávat pro Hitlera více peněz, nedostatek
devizových a zlatých rezerv by musel nakonec vést ke zhroucení německé
ekonomiky.

V zahraniční politice se Hitler rozhodl vystoupit ze Společnosti národů (12.
listopadu), tento krok přinesl Hitlerově politice mnoho výhod, a jelikož na to
ostatní státy prakticky nereagovaly, byly nevýhody takřka nulové.

V roce 1934 se Hitler rozhodl zbavit těch členů SA a NSDAP, kteří stále ještě
věřili v socialistickou revoluci a svým násilím začali znervózňovat voliče i
konzervativní obchodní kruhy, které tajně podporovaly Hitlera. Zároveň byly SA
velkou překážkou na cestě sbližování Hitlera a tradičně konzervativního
Reichswehru (říšské armády). Hitler si uvědomoval, že bez podpory armády a
jejích důstojníků se mu nemůže podařit skutečně se dostat k moci. Zavraždění
mnoha politických odpůrců, konkurentů ve vlastní straně a především Röhma vešlo
do dějin jako Noc dlouhých nožů.

1. srpna 1934 se Hitlerovi podařilo prosadit spojení úřadu říšského prezidenta a
říšského kancléře, den nato zemřel prezident Hindenburg. Tímto se Hitler stal
prakticky neomezeným vládcem Německa. 17. listopadu t. r. měl Hitler projev v
Říšském sněmu, kde se odvolal na životní práva národů a přihlásil se k mírové
smlouvě. Dva měsíce po těchto volbách byly zahraniční vlády informovány o
budování německé Luftwaffe a 16. března 1935 byla znovu zavedena všeobecná
branná povinnost.

Později uzavřel spojenectví s fašistickou Itálií, která byla po napadení Habeše
izolována. Proto Hitler musel dávat pozor, aby se kvůli Itálii nedostal do
rozporů s Velkou Británií. Dne 7. března 1936 Německo vypovědělo Locarnskou
smlouvu a obsadilo demilitarizované území v Porýní.

Roku 1936 a 1937 došlo k vypracování plánů, které vedly k tomu, že 12. března
1938 si Hitler vynutil souhlas rakouského kancléře k anšlusu Rakouska a německá
vojska okupovala Rakousko.

29. září došlo k Mnichovské konferenci, na které se s Velkou Británií, Francií a
Itálií dohodl na anexi pohraničního území nezávislého Československa. (Tato
konference de facto ukázala, v jaké politické krizi se Evropa ocitla, a
nastínila skutečný zájem Adolfa Hitlera ohledně zahraniční politiky, přičemž
hlavním kritikem Mnichovské dohody byl toho času opoziční Winston Churchill.)

Roku 1938 došlo k vážné krizi ve vedení Wehrmachtu. Polní maršál von Blomberg
požádal Hitlera, aby se směl oženit se ženou z lidu. Hitler svolil a byl dokonce
za svědka. Později se ale zjistilo, že tato žena pracovala jako pornoherečka a
navíc si občas přivydělávala prostitucí. Takové manželství bylo pro ministra
války nepřípustné. Navíc byl generál von Fritsche za pomoci falešných důkazů
sehnaných gestapem, zejména výpovědi už několikrát trestaného vyděrače, křivě
obviněn z homosexuality, v té době v Německu trestné. Ačkoliv pozdější
vyšetřování neodhalilo, že by se von Fritsch dopustil činu, z něhož byl
obviňován, Hitler byl touto zradou údajně zklamán a oba muže propustil. Von
Fritsch byl propuštěn 4. února 1938 a Hitler se sám stal vrchním velitelem
ozbrojených sil. Přímo ovládal nejen politiku státu, ale i celou vojenskou
mašinérii.

Koncem března 1939 dal Hitler prostřednictvím Ribbentropa rozšířit návrh k
úpravě sporných německo-polských otázek. Záminkou pro zvyšování tlaku na Polsko
byly požadavky týkající se svobodného města Gdaňsk a požadavek na koridor s
exteritoriálními právy pro železnici a silnici spojující východní Prusko s
Německem. Hitler předpokládal, že se mu podaří zastrašováním Polska dosáhnout
dalších územních zisků bez boje. Po předcházejících zkušenostech s neschopností
Daladiera a Chamberlaina postavit se mu na odpor předpokládal kolaps Polska a
nezájem západních spojenců. Polské vedení v čele s plukovníkem Beckem ovšem bylo
neústupné, a tak Hitler poprvé použil vojenskou sílu. Pro ospravedlnění vpádu do
Polska byl v předvečer války zinscenován incident u vysílače v Gliwicích.

Dne 23. srpna podepsal se stalinským Sovětským svazem německo-sovětský pakt o
neútočení a hospodářské spolupráci z 23. srpna. Rozhodující pasáž zněla: V
případě, že jedna ze stran uzavírajících smlouvu by se měla stát předmětem
válečných jednání ze strany třetí moci, nebude druhá ze stran uzavírajících
smlouvu podporovat tuto třetí moc. Dne 28. září podepsali sovětský ministr
zahraničních věcí Vjačeslav Michajlovič Molotov a nacistický ministr
zahraničních věcí Joachim von Ribbentrop společné německo-sovětské prohlášení a
tajný dodatečný protokol, kde bylo rozdělení sfér zájmů dojednané mezi oběma
totalitními státy (zmiňování této historické skutečnosti bylo později v SSSR
trestným činem).

Dne 20. července 1944 jen těsně unikl atentátu (viz Atentát na Hitlera z 20.
července 1944). Dne 20. dubna 1945 měl 56. narozeniny a o deset dní později, 30.
dubna 1945, spáchal sebevraždu rozkousnutím ampulky kyanidu při současném
stisknutí spouště pistole (Walther PPK) ve svém bunkru v Berlíně. Těsně před
smrtí měl zakřičet: „Bez nacionálního socialismu nemůže Německo existovat!“ Jeho
novomanželka Eva Braunová spáchala sebevraždu před ním kyanidovou kapslí. Jejich
těla byla potom vynesena do jednoho z kráterů před bunkrem, polita benzínem a
spálena. Německé armádě na konci války docházelo palivo, a tak musel dát jeden z
Hitlerových generálů rozkaz k vyčerpání paliva z aut na parkovištích, aby mohla
být těla Adolfa a Evy Hitlerových spálena. V noci ze 7. na 8. května 1945 dobyly
Berlín jednotky sovětské armády a 7. května 1945 byla podepsána kapitulace
Německa, která vešla v platnost druhého dne ve 23:01.

Dlouhá léta se vedly spory, zda Hitler skutečně spáchal sebevraždu, či zda se mu
přece jen nepodařilo z obklíčeného Berlína uprchnout. Dnešní moderní poznatky
naznačují, že Hitler skutečně v Berlíně zemřel a že byly jeho ostatky částečně
spáleny. V archivech v Moskvě z nich byly zachovány pouze části lebeční kosti a
čelisti. Výzkum lebeční kosti z roku 2009 odhalil, že nepatřila Hitlerovi, ale
ženě mezi 20 a 40 lety. Zuby v čelistní kosti však odpovídaly Hitlerovým
stomatologickým záznamům.

Jeho politické názory byly ovlivněny starší německou literaturou a filozofií
(Herder, Arndt) a tzv. sociálním darwinismem, který se pokoušel o aplikaci
Darwinových poznatků o přirozeném vývoji druhů postupnou eliminací nejslabších i
na národnostní otázku. Hitler opovrhoval liberálním uspořádáním státu a
zdůrazňoval moc. Byl typický demagog a populista, který ve svých projevech
sliboval všem vrstvám společnosti cokoliv, jen aby získal jejich hlasy. Byl sice
vůdcem nacionálně-socialistické strany, ale k socialismu, jak je tradičně chápán
a jak ho vymezili radikální myslitelé 19. století, se nikdy nehlásil.

„Kdokoliv, kdo je připraven učinit z národní otázky otázku svou vlastní do té
míry, že nezná žádný vyšší ideál než blaho svého národa; kdokoliv, kdo porozuměl
naší skvělé národní hymně „Deutschland über Alles“ v tom smyslu, že nic na světě
nezastíní v jeho očích Německo, jeho lid a zemi – ten je socialistou.“ (Hitlerův
projev z 28. 7. 1922)

Röhmovy snahy o socialistickou revoluci rázně ukončil masakrem ve vedení NSDAP a
SA za Noci dlouhých nožů v roce 1934. Jednou z prvních věcí, kterou nacisté
udělali, když se dostali k moci, bylo zrušení odborů. Zároveň po léta přijímal
velikou finanční podporu velkoprůmyslníků, bankéřů a junkerů a sliboval ochranu
jejich majetku.

V jeho myšlení převládají dva zásadní prvky, silný antisemitismus a
nacionalismus. Primitivní antisemitismus mu pomáhal vytvářet obraz veřejného
nepřítele a vyvrcholil holokaustem, tj. vyhlazením mj. 6 milionů evropských
Židů, zatímco extatický nacionalismus přitahoval pravicově smýšlející část
německé společnosti odchované „pruským myšlením“ a vyvrcholil druhou světovou
válkou.

Hitler považoval Židy a slovanské národy za podlidi a nacistický plán genocidy
Generalplan Ost, který se souhlasem Hitlera vypracoval říšský vedoucí SS
Heinrich Himmler, počítal po vítězné válce proti SSSR s vystěhováním na východ
za Ural nebo s fyzickou likvidací 80–85 % Poláků, 50–60 % Rusů z evropské části
Sovětského svazu, 50 % Čechů, 65 % Ukrajinců a 75 % Bělorusů, aby se tak
zajistil životní prostor pro Němce.

Dle Jiřího Hájka Hitler: „… sociální složku svého učení (vytvoření zdravých
sociálních poměrů) převzal tak, jak stojí a leží od zakladatele
křesťansko-sociálního hnutí dr. Karla Luegera, přičemž však Luegera 'zdokonalil'
tím, že z jeho koncepce sociální otázky důsledně vymýtil všechny křesťanské
motivace. Ty nahradil nacionalisticko-antisemitským programem další jím uznávané
autority, George von Schönerera, zakladatele 'Všeněmeckého hnutí' a hnutí 'Pryč
od Říma'.“

Program národních socialistů z roku 1920 byl i hodně socialistický a obsahoval
zrušení bezpracných příjmů, konfiskaci válečných zisků, znárodnění monopolů,
rozdělení zisků z monopolů, rozsáhlou podporu ve stáří, znárodnění obchodních
domů, konfiskaci půdy pro veřejné účely bez náhrady, zrušení úroků za pozemkové
půjčky, podporu nadaných dětí chudých rodičů, povinné cvičení a sport apod. Od
tradičních forem socialismu odlišoval národní socialismus vypjatý nacionalismus,
i když ne nenávist k některým národům, kterou projevoval třeba i Karl Marx. Dle
Hitlerova Mein Kampfu: „V rudé vidíme socialismus našeho hnutí, v bílé myšlenku
nacionalismu a ve svastice poslání boje za vítězství árijského člověka.“

Hitler chtěl však zničit marxismus a tvrdil, že mezi marxismem a socialismem
existují rozdíly. Roku 1923 prohlásil Hitler v interview s Georgem Sylvesterem
Viereckem, že: „Komunismus není socialismus. Marxismus není socialismus. …
Socialismus je antický Aryan, germánská instituce. Naši germánští předci drželi
jistou půdu dohromady. Oni kultivovali ideu veřejného blaha. … Socialismus na
rozdíl od marxismu nezavrhuje soukromé vlastnictví. Na rozdíl od marxismu
nezahrnuje popření osobnosti a na rozdíl od marxismu je patriotický.“ Marxismus
však nepožaduje zrušení soukromého vlastnictví spotřebních statků, ale zrušení
soukromého vlastnictví výrobních statků. Roku 1934 Hitler připustil, že:
„Národní socialismus převzal od každého z obou táborů samotnou myšlenku, která
ho charakterizuje – národní odhodlání z buržoazní tradice a vitální, tvůrčí
socialismus z marxistického učení.“

Po uchopení moci zůstala část hospodářství v soukromých rukou, ale pod státní
kontrolou v podobě čtyřletých plánů. Byla zavedena sociální opatření a
podporován socialistický a rovnostářský národní étos s výjimkou těch, kteří byli
neárijské krve. Samotný Hitler razil heslo: Rovnost všech rasových Němců.
Legální rozdíl mezi dělníkem a úředním stavem byl zrušen a docházelo ke
glorifikaci dělníka. V Německu došlo k „… politice plné zaměstnanosti od roku
1933 a k hospodářské politice centrálního řízení hospodářského procesu po roce
1936“. Přičemž rozdíl například oproti Sovětskému svazu byl: „Centrálně
administrativní řízení hospodářského procesu může sice být spojeno s kolektivním
vlastnictvím, jak je tomu v Rusku od roku 1928, toto spojení však není nutné. V
Německu … převládalo dále soukromé vlastnictví výrobních prostředků, zemědělské
a průmyslové podniky nadále patřily převážně soukromým osobám a společnostem.
Soukromí vlastníci ale mohli s výrobními prostředky nakládat jen v omezeném
rozsahu.“ V Německu „se hospodářské mocenské organizace, soukromé i
veřejnoprávní, navzájem prolnuly. … Německý a ruský hospodářský řád z roku 1942
by potom byl řádem, v němž dominovaly monopoly ve všech výrobních odvětvích.“



https://cs.wikipedia.org/wiki/Jupiter_(planeta)

Jupiter je největší planeta sluneční soustavy, v pořadí pátá od Slunce. Sluneční
soustava je někdy popisována jako dvojsystém skládající se ze Slunce a Jupiteru
jako hlavních dvou členů a dalších menších těles. Jupiter, Saturn, Uran a Neptun
jsou označovány jako plynní obři či planety jupiterského typu. Jupiter má
hmotnost přibližně jedné tisíciny Slunce, což je přibližně dva a půl krát více
než všechny ostatní planety sluneční soustavy dohromady. Planeta je pojmenována
po římském bohu Jovovi (v 1. pádě Jupiter). Symbolem planety je stylizované
znázornění božského blesku (v Unicode: ♃). Jupiter byl pozorován již od
pradávna, při pohledu ze Země má Jupiter magnitudu -2,8, což z něj činí třetí
nejjasnější objekt na noční obloze po Měsíci a Venuši (v některých případech se
před Jupiter v jasnosti dostane Mars, když je v ideální pozici během svého oběhu
vůči Zemi).

Okolo planety se nacházejí slabé prstence, které jsou ze Země špatně viditelné.
Současně ji obklopuje silné radiační pole. Při pohledu z okolního vesmíru jsou
viditelné horní vrstvy atmosféry rozčleněny v závislosti na planetární šířce do
různě barevných pruhů a skvrn, které jsou atmosférickými bouřemi. Nejznámější
takovouto bouří je Velká rudá skvrna, která je známá minimálně od 17. století.
Dosud není přesně známo, jaké vrstvy planetu tvoří, jelikož současné technické
prostředky neumožňují její průzkum do větší hloubky. Předpokládá se, že Jupiter
je složen převážně z vodíku, hélia a organických sloučenin. Je možné, že planeta
má tvrdé kamenné jádro tvořené těžšími prvky.

Jupiter byl prozkoumán několika automatickými sondami, nejčastěji na začátku
programu Pioneer a programu Voyager, kdy všechny tyto sondy kolem planety
proletěly. Později přímo k Jupiteru zamířila sonda Galileo, která kolem planety
po necelých osm let obíhala. Nejnovější data pocházejí ze sondy New Horizons,
která v únoru 2007 použila planetu pro zvýšení rychlosti na své cestě k Plutu.
V současnosti se plánují další mise do soustavy Jupiteru, které by měly za cíl
prozkoumat převážně hypotetické oceány pod ledovou kůrou jeho měsíce Europy.
Jupiter má nejméně 67 měsíců (údaj k roku 2014). První čtyři z nich objevil
v roce 1610 Galileo Galilei a nezávisle na něm pravděpodobně i Simon Marius. Jde
o čtyři velké měsíce Io, Europu, Ganymed a Callisto (nyní známé jako Galileovy
měsíce), u jejichž nebeského pohybu bylo zřetelné, že jeho centrem není Země.
Tato skutečnost byla hlavním bodem obhajoby Koperníkovy heliocentrické teorie
o pohybu planet; Galileiho vyhlášení podpory Koperníkově teorii jej dostalo do
problémů s inkvizicí.

Jupiter vznikl z protoplanetárního disku před 4,6 až 4,7 miliardami let.
Existují dvě hlavní teorie, jak mohly velké plynné planety vzniknout a zformovat
se do současné podoby. Jedná se o teorii akrece a teorii gravitačního kolapsu.
Teorie akrece předpokládá, že se v protoplanetárním disku postupně slepovaly
drobné prachové částice, čímž začaly vznikat větší částice až posléze balvany.
Neustálé srážky těles vedly k jejich narůstání, až vznikla tělesa o velikosti
několik tisíc kilometrů. Tato velká železokamenitá tělesa se stala zárodky
terestrických planet. Předpokládá se, že podobná tělesa mohla vzniknout i ve
vzdálenějších oblastech sluneční soustavy, kde vlivem velké gravitace začala
strhávat do svého okolí plyn a prach, který se postupně začal nabalovat na pevné
jádro, až planeta dorostla do dnešní velikosti. Protože úniková rychlost na
"povrchu" Jupiteru je 59,54 km/s, což daleko převyšuje tepelnou rychlost
molekul, zůstalo na něm nejspíše původní složení atmosféry, kterou nabalil už
během vzniku z protoplanetárního disku.

Teorie gravitačního kolapsu na druhou stranu předpokládá, že velké planety
nevznikaly postupným slepováním drobných částic, ale poměrně rychlým smrštěním
z nahuštěného shluku v zárodečném disku podobným způsobem, který je znám při
vzniku hvězd. Podle teorie několika gravitačních kolapsů, jejímž autorem je Alan
Boss z Carnegie Institution of Washington, byl vznik plynných obrů krátký a
v případě Jupiteru trval jen několik století.

Vznik velkých Jupiterových měsíců proběhl pravděpodobně stejným způsobem, jako
vznikaly kamenné planety. Jelikož je Jupiter poměrně blízko od Slunce,
vystoupila teplota na povrchu měsíců na vysoké hodnoty, čímž došlo k úniku lehce
tavitelných látek z původního disku okolo vznikající planety.

Svrchní atmosféra Jupiteru je tvořena z 88 až 92 % vodíkem a zbylých 8 až 12 %
připadá na helium vzhledem k poměru plynných molekul těchto plynů. Jelikož je
ale molekula hélia přibližně dvakrát hmotnější než molekula vodíku,[pozn. 1]
složení se změní, pokud se vyjádří v hmotnostních procentech na poměr 75 %
připadajících na vodík a 24 % na hélium s tím, že zbývající procento připadne na
ostatní prvky obsažené v atmosféře planety. Vnitřní složení planety je odlišné,
jelikož zde dochází k nárůstu obsahu ostatních prvků vůči zastoupení vodíku a
hélia. Složení v nižších vrstvách je pak 71 hmotnostních % vodíku, 24
hmotnostních % hélia a 5 hmotnostních % ostatních prvků. Atmosféra obsahuje
stopová množství methanu, vodní páry, čpavku a křemičitanů. Vyjma těchto
hojnějších sloučenin obsahuje atmosféra taktéž malé množství uhlíku, ethanu,
sulfanu, neonu, kyslíku, fosforu a síry. Nejvzdálenější vrstva atmosféry
obsahuje ledové krystalky zmrzlého čpavku. Podle měření provedených
v infračerveném a ultrafialovém světle se v atmosféře nachází i malé množství
benzenu a byly objeveny i další uhlovodíky.

Atmosférický poměr mezi vodíkem a héliem je velice blízko teoretickému složení
původní mlhoviny, ze které se zformovala celá sluneční soustava. Nicméně neon
obsažený ve svrchní atmosféře je zastoupen pouze poměrem 20 částic na milión,
což je okolo desetiny průměrné hodnoty u Slunce. Zastoupení hélia je nízké,
dosahuje pouze 80 % zastoupení oproti Slunci. Nízký podíl hélia může být
výsledkem srážkové činnosti hélia, které se takto dostává do vnitřních oblastí
planety. Průměrné zastoupení těžších plynů v atmosféře Jupiteru je přibližně
dvakrát až třikrát hojnější než u Slunce.

Jak ukazují spektroskopická měření, Saturn je složením nejspíše podobný
Jupiteru, naproti tomu další plynní obři jako Uran a Neptun mají relativně
mnohem méně vodíku a hélia. Nicméně detailnější data o složení atmosféry a
zastoupení těžších prvků u plynných obrů vyjma Jupiteru chybí, jelikož jejich
atmosféry zatím nebyly prozkoumány žádnými atmosférickými sondami.

Jupiter je téměř 2,5× hmotnější než všechny ostatní planety sluneční soustavy
dohromady. Jeho hmotnost ovlivňuje výrazně těžiště (barycentrum) sluneční
soustavy. Odchylka způsobená Jupiterem je 742 792 km, čímž by se toto těžiště
nacházelo mimo těleso Slunce. Vzhledem k působení ostatních těles sluneční
soustavy (především ostatních plynných obrů) je ale těžiště sluneční soustavy
36% času uvnitř Slunce a střední vzdálenost Slunce od tohoto těžiště je
0,00228 AU. Je 317,81× hmotnější než Země, rovníkový poloměr má 11,21× větší a
objem 1321× větší než Země. Často je označován za „nepovedenou hvězdu“, i když
toto srovnání je značně nepřesné. To, že nalezené extrasolární planety jsou
mnohem hmotnější než Jupiter, je způsobeno výběrovým efektem, protože hmotnější
průvodci jiných hvězd se současnými prostředky snáze detekují. Naproti tomu
velikost poloměru podobné planety už prakticky nezávisí na její hmotnosti,
protože větší hmotnost způsobuje pouze další smršťování (dokud nedojde
k nastartování termonukleárních reakcí). I přes to, že Jupiter emituje více
záření, než dostává, nepatří mezi hnědé trpaslíky, jadernou syntézu sice
provázejí specifické spektrální čáry, nicméně v každém případě by potřeboval být
alespoň 75× hmotnější, aby se mohl stát hnědým trpaslíkem.

Jupiter má ve srovnání se Zemí menší hustotu. I přes to, že Jupiterův objem je
1321× větší než objem Země, je pouze 318× hmotnější než Země. „Hmotnost
Jupiteru“ (MJ or MJup) je často používána jako základní jednotka pro popisování
hmotnosti jiných těles, a to hlavně extrasolárních planet a hnědých trpaslíků.
Například extrasolární planeta HD 209458 b má hmotnost 0,69 MJ, naproti tomu
COROT-7b má hmotnost pouze 0,015 MJ.

Teoretické modely naznačují, že Jupiter měl dříve mnohem větší hmotnost, než má
dnes, a že se planeta zmenšuje. Pro malé změny hmotnosti by se průměr planety
měnil jen nepatrně. Pokud by hmotnost přesáhla hmotnost čtyř Jupiterů, vnitřní
oblasti planety by byly natolik stlačené vlivem působící gravitace, že by
planeta byla ve výsledku menší, než je dnes. Tato skutečnost vedla některé
astronomy k tomu, aby o Jupiteru začali referovat jako o nepovedené hvězdě,
i když není známo, jestli procesy vedoucí ke vzniku planet jako Jupiter jsou
stejné jako procesy formující vícehvězdné systémy.

Aby Jupiter zažehl termonukleární reakci vedoucí ke spalování vodíku a k proměně
na hvězdu, musel by být přibližně 75× hmotnější. Nejmenší známí červení
trpaslíci jsou pouze o 30 % větší než Jupiter. I vzhledem k této
skutečnosti[zdroj?] Jupiter vyzařuje více tepla, než dostává od Slunce. Množství
tepla vznikajícího uvnitř planety je téměř rovné množství slunečního záření,
které od Slunce obdrží. Další vyzařované teplo vzniká Kelvin-Helmholtzovým
mechanismem vlivem adiabatické kontrakce. Tento proces vede k planetárnímu
smršťování rychlostí přibližně 3 cm za rok. V době vzniku byl Jupiter mnohem
teplejší a jeho poloměr byl přibližně dvakrát větší, než je tomu dnes.

Jupiter tvoří husté planetární jádro složené z různých prvků, obklopené vrstvou
tekutého kovového vodíku s obsahem hélia a atmosférou molekulárního vodíku. Za
tímto zjednodušením se ale stále skrývá řada tajemství a nejasností. Jádro se
často popisuje jako kamenné, ale jeho skutečné detailnější složení je neznámé
stejně jako vlastnosti materiálů, které by ho měly tvořit za tlaků a teplot, jež
v jádře této obří planety musí panovat. V roce 1997 byla gravitačním měřením
naznačena existence jádra, a jeho hmotnost mezi 12 až 45 hmotnostmi Země, což
odpovídá přibližně 3 až 15 % celkové hmotnosti Jupiteru.

Přítomnost jádra byla ale předpokládána i před tímto měřením aspoň po určitý čas
historie planety, jelikož modely naznačovaly, že pro vznik planety musela na
počátku vzniknout kamenoledová protoplaneta, která by byla schopna svojí
hmotností přitáhnout vodík a helium z protosluneční mlhoviny. Za předpokladu, že
tedy jádro na začátku historie planety existovalo, dá se spekulovat, že bylo
obklopeno teplým kovovým vodíkem smíchaným s nataveným či tavícím se jádrem,
čímž by se dostaly jeho stavební prvky do vyšších vrstev planety. Mohlo by se
tak i stát, že jádro u dnešního Jupiteru neexistuje a že gravitační měření jsou
chybná vlivem nekvalitních měření současnou technikou.

Nepřesnost modelů je spojena s chybou rozpětí u dosud měřených parametrů:
jednoho z rotačních koeficientů (J6), použitého k popisu gravitačního momentu
planety, Jupiterova rovníkového poloměru a jeho teploty při tlaku 1 baru. Sonda
Juno, která odstartovala v roce 2011, by měla přinést zpřesnění těchto údajů, a
tak učinit pokrok v pochopení problematiky Jupiterova jádra.

Oblast hypotetického jádra je pravděpodobně obklopena hustým kovovým vodíkem,
který by se měl rozkládat až do vzdálenosti 78 % poloměru planety. Procesem
podobným dešti by hélium a neon měly prostupovat touto vrstvou sníženého
zastoupení těchto prvků ve svrchní atmosféře.

Nad vrstvou kovového vodíku se nachází vrstva tekutého vodíku a dále pak vrstva
plynného vodíku, která se rozšiřuje směrem dolů z vrstvy mračen do hloubky asi
1000 km. Namísto ostrého přechodu mezi těmito vrstvami vodíku bude nejspíše
přechod pozvolný, kdy jedno skupenství vodíku bude volně přecházet do druhého
bez jasně definované hranice. Tento hladký přechod se odehrává pokaždé, když je
teplota nad kritickou teplotou, která je pro vodík pouhých 33 K. Teplota a tlak
uvnitř Jupiteru postupně narůstají směrem k hypotetickému jádru. V oblasti
fázového přechodu mezi tekutým a kovovým vodíkem dosahuje teplota nejspíše kolem
10 000 K a tlak dosahuje přibližně 200 GPa. Teplota na hranici jádra je
odhadována na 36 000 K a tlak mezi 3000 až 4500 GPa.

Atmosféra Jupiteru se skládá z přibližně 89,8 hmotnostních % vodíku a 10,2 %
hélia. Atmosféra obsahuje stopové množství methanu, vodních par, amoniaku
a „kamení“. Nalézají se zde také nepatrná množství uhlíku, ethanu, sulfanu,
neonu, kyslíku, fosfanu a síry. Složení atmosféry se velmi podobá složení
sluneční mlhoviny. Saturn má podobné složení, ale Uran a Neptun mají mnohem méně
vodíku a hélia.

Jednotlivé pásy Jupiterovy atmosféry rotují různou rychlostí; tento efekt byl
poprvé pozorován Cassinim (1690). Rotace Jupiterovy polární atmosféry je o 5
minut delší než rotace jeho rovníkové atmosféry. Navíc se pásy mraků různé šíře
pohybují proti sobě ve směru stálých větrů. Na hranicích těchto konfliktních
proudů vznikají bouře a turbulence. Rychlost větru dosahuje 600 km/h v
nejhlubších místech měření za podmínek 20 atm přibližně 150 km pod vrcholkem
oblaků.

Jupiter je permanentně zakryt mračny tvořenými krystalky čpavku a pravděpodobně
i hydrosulfidem amonným ((NH4)SH). Mračna se nacházejí v tropopauze, kde jsou
roztroušena v různých výškách známých jako tropické oblasti. Ty se rozdělují
mezi světlejší barevné zóny a tmavší pásy. Vzájemná interakce mezi těmito
cirkulujícími skupinami se projevuje bouřemi a turbulencemi. Rychlost větru
dosahuje až 100 m/s v oblasti barevných zón, které mohou být každým rokem
rozdílné, co se šířky, barvy a intenzity týče, ale na druhou stranu jsou
dostatečně stabilní, aby je mohli astronomové pozorovat po delší dobu a
identifikovat je.

Vrstva mraků je mocná pouze 50 km a je tvořená dvěma vrstvami mračen: tenčí
nižší vrstvou a silnější čiřejší vrstvou. Je možné, že se pod vrstvou čpavkových
mračen nachází vrstva, kde jsou přítomné mraky tvořené vodním ledem, jak
naznačují odrazy blesků zaznamenaných v atmosféře Jupiteru. (Voda je polární
molekula, která může nést elektrický náboj, takže je schopná separovat kladné a
záporné náboje, a tak vytvořit blesk.) Takto vzniklé elektrické napětí může být
tisíckrát silnější než u blesků na Zemi. Bouře ve vodní vrstvě mračen by mohly
vznikat vlivem tepla uvolňovaného ve spodních vrstvách planety.

Typické oranžové a hnědé zbarvení mračen Jupiteru je způsobeno barevnými
sloučeninami, známými jako chromofory. Vystupují z oblastí teplejších spodních
mračen a jsou následně vystaveny ultrafialovému záření ze Slunce. Složení těchto
sloučenin je v současnosti stále neznámé, ale předpokládá se, že budou obsahovat
fosfor, síru a pravděpodobně i uhlovodíky. Zóny jsou tvořeny tehdy, když
konvekční buňky tvořené krystalky amoniaku zakryjí nižší mračna.

Sklon rotační osy Jupiteru má za následek, že oblasti pólů dostávají méně
sluneční energie než oblasti v okolí rovníku. Proudění tepla probíhající uvnitř
planety transportuje více energie do oblasti pólů, nicméně vyrovnává teploty ve
vrstvách mračen.

Nejznámější útvar v atmosféře Jupiteru je Velká rudá skvrna, což je dlouhodobě
stabilní anticyklonální bouře, větší než Země, v oblasti 22° jižní šířky.
Existují důkazy, že skvrna byla jistě pozorována minimálně od roku 1831, a
pravděpodobně dokonce již od roku 1665. Matematické modely naznačují, že skvrna
je stálá a mohlo by jít o dlouhodobě stabilní až permanentní útvar v atmosféře
planety. Je dokonce tak velká, že je možné jí pozorovat pozemskými teleskopy,
které mají clonu větší než 5 cm.

Skvrna obíhá v protisměru hodinových ručiček s rotační periodou okolo šesti dní.
Velká rudá skvrna má rozměry v rozmezí 24–40 000 km × 12–14 000 km; vešly by se
do ní dvě až tři Země v průměru. Skvrna vystupuje maximálně okolo 8 km nad
okolní vrcholky mračen.

Bouře jako tato jsou typickým projevem v atmosférách plynných obrů. V atmosféře
Jupiteru se současně vyskytují i bílé a hnědé skvrny, které jsou většinou
bezejmenné. Bílé skvrny jsou pravděpodobně tvořeny relativně studenými mračny
uvnitř svrchní atmosféry. Hnědé skvrny jsou naproti tomu nejspíše teplejší a
nacházejí se v oblasti, kde se zdržují mračna. Tyto bouře mohou trvat od
několika hodin až po stovky let.

Již před přílety sond Voyager (prolétly v roce 1979) bylo patrné, že tyto skvrny
nejsou spojeny s žádnými procesy vycházejícími z nitra planety, jelikož se
skvrny chovají samostatně bez očividného vztahu k okolní atmosféře. Někdy se
pohybují rychleji než okolní vrstvy, jindy pomaleji a mohou současně rotovat
i na obě strany vůči okolí. V průběhu existujících záznamů je doloženo, že
některé skvrny oběhly planetu několikrát bez žádného náznaku spojení
s atmosférou či se spodními oblastmi.

V roce 2000 vznikla v oblasti jižní polokoule bouře v atmosféře, která je velice
podobná Velké rudé skvrně, ale která je menší. Vznikla jako výsledek sloučení
několika menších bouří v jednu. Tři menší bílé bouře pozorované již od roku 1938
se spojily v listopadu 2005 a vytvořily tuto novou bouři, která byla pojmenována
Ovál BA a dostala přezdívku Velká rudá skvrna junior. Od doby vzniku narostla
její intenzita a došlo ke změně její barvy z bílé na červenou během prosince
2005.

Jupiter má velmi rozsáhlou a silnou magnetosféru. Projevy jeho magnetického pole
lze vidět i ze Země, mohou se jevit až 5krát větší než Měsíc v úplňku, přestože
Jupiter je mnohem vzdálenější. Pole je přibližně 14krát silnější než zemské,
jeho intenzita se pohybuje v rozsahu 4,2 gausse (odpovídá 0,42 mT) v oblasti
rovníku a 10 až 14 gaussů (1 až 1,4 mT) v oblastech pólů. Toto magnetické pole
vytváří mohutné výrony urychlených částic v Jupiterových radiačních pásech,
interaguje s měsícem Io a vytváří vodivou trubici a plazmový prstenec okolo něj.
Jupiterova magnetosféra je největší strukturou sluneční soustavy (je větší než
magnetosféra Slunce). Věří se, že pole vzniká vířivými proudy uvnitř jádra
tvořeného kovovým vodíkem. Pole zachytává ionizované částice ze slunečního
větru, čímž dochází ke vzniku vysokoenergetického pole mimo planetu, v tzv.
magnetosféře.

Elektrony z tohoto plazmatického povlaku ionizují mračna oxidu siřičitého ve
tvaru torusu vzniklá vulkanickou aktivitou na měsíci Io. Vodíkové částice,
uniklé z Jupiterovy atmosféry, jsou taktéž zachyceny v magnetosféře planety.
Elektrony v magnetosféře generují silné rádiové signály v rozmezí 0,6–30 MHz.

Sonda Pioneer 10 v roce 1973 potvrdila existenci Jupiterova mohutného
magnetického pole. Citlivé přístroje na palubě odhalily, že Jupiterův „severní“
magnetický pól je na jižním geografickém pólu planety s odchylkou 11 stupňů od
jupiterské osy rotace a se středem pole posunutým mimo střed Jupitera, podobně
jako je tomu u magnetického pole Země. Pioneer zaznamenal rázovou vlnu
jupiterské magnetosféry ještě ve vzdálenosti 26 miliónů kilometrů a magnetický
ohon dosahující až za Saturnovu oběžnou dráhu. Údaje ukazují, že velikost tohoto
magnetické pole na straně obrácené ke Slunci rychle kolísá v důsledku změn tlaku
slunečního větru (tento jev byl blíže zkoumán při dvou misích Voyager). Šoková
vlna se nachází přibližně 75 poloměrů od Jupiteru. Bylo objeveno, že proudy
vysokoenergetických částic jsou vyvrhovány až k oběžné dráze Země.
V jupiterovských radiačních pásech byly nalezeny a naměřeny vysokoenergetické
protony, ukázalo se, že mezi Jupiterem a některými jeho měsíci (zvláště Io)
protékají elektrické proudy. Všechny čtyři velké měsíce ale leží uvnitř tohoto
pole, takže jsou chráněny před slunečním větrem. Magnetosféru obklopuje
magnetopauza, která se nachází na vnitřním okraji přechodové vrstvy
magnetosféry, kde se magnetické pole planety stává slabým a neuspořádaným.

Magnetosféra Jupiteru způsobuje intenzivní krátké rádiové záblesky z polárních
oblastí. Vulkanická aktivita měsíce Io dodává do magnetosféry Jupiteru plyny,
které vytvářejí torus částic kolem planety. Jak se Io pohybuje skrze tento
torus, dochází vzájemnou interakcí ke vzniku Alfvénových vln, které přenášejí
ionizované částice do polárních oblastí, což umožňuje vznik radiových vln vlivem
mechanismu cyklotronového astrofyzikálního maseru. Energie je šířena do okolí
podél povrchu kuželu. Když Země prochází tímto kuželem, můžou radiové signály
přehlušit šum způsobovaný Sluncem. Rádiové vlny Jupitera se šíří vesmírem na
frekvencích od 15 do 38 MHz. Pod touto mezí jsou vlny odráženy ionosférou Země a
nad mezí je intenzita vln příliš malá. Rádiové vlny se dělí na 7 kanálů, tzv.
módů, což jsou frekvenční kanály pro vysílání Jupitera a měsíce Io z různých
míst a na různých frekvencích. V tabulce jsou tyto módy uvedeny:

Jupiter má nezřetelný systém planetárních prstenců skládajících se ze tří částí:
vnitřního torusu, relativně jasného hlavního prstence a vnějšího slabšího
prstence. Oproti prstencům Saturnu nejsou tvořeny ledem, ale spíše prachem.
Vnější prstenec je složený z částic podobných kouři, jež byly po dopadech
meteoritů vymrštěny z jeho měsíců. Hlavní prstenec je tvořen prachem ze satelitů
Adrastea a Metis, který, místo aby spadl zpět na měsíce, je gravitačním
působením Jupiteru zachycen a přitahován směrem k planetě. Další impakty pak
doplňují nový materiál. Dva široké jemné prstence, které obklopují hlavní,
pocházejí z měsíců Thebe a Amalthea. Existuje také velmi řídký a vzdálený vnější
prstenec, který krouží kolem Jupiteru opačným směrem. Jeho původ je nejistý,
snad je tvořen zachyceným meziplanetárním prachem.[zdroj?]

Jupiter je jediná planeta, jejíž těžiště se Sluncem leží mimo objem Slunce,
i když jen o 7 % jeho poloměru. Průměrná vzdálenost mezi Jupiterem a Sluncem je
778 miliónů km (přibližně 5,2 AU) a kolem Slunce oběhne jednou za 11,86 let, což
odpovídá 2/5 oběžné doby Saturnu, se kterým má dráhovou rezonanci v poměru 5:2.
Sklon dráhy Jupiteru je 1,31° vzhledem k ekliptice. Jelikož Jupiter má oběžnou
excentricitu rovnou 0,048, jeho vzdálenost od Slunce mezi perihéliem a aféliem
se mění zhruba o 75 miliónů km.

Sklon rotační osy Jupiteru dosahuje pouze 3,13°. V důsledku tak malého sklonu
osy se na Jupiteru neprojevují sezónní variace počasí jako v případě Země či
Marsu.

Jupiter má nejrychlejší rotaci ze všech planet v celé sluneční soustavě, jednu
otočku kolem své rotační osy uskuteční za méně než 10 hodin, což vytváří
vyklenutí v oblasti rovníku, která je snadno viditelná ze Země i amatérskými
dalekohledy. Takové rotaci odpovídá zdánlivá odstředivá síla a odstředivé
zrychlení na rovníku okolo 1,67 m/s², které snižuje čistou povrchovou gravitaci
na rovníku 24,79 m/s². Výsledné gravitační zrychlení v oblasti rovníku je tak
pouze 23,12 m/s². Planeta má tvar rotačního sferoidu, rovníkový průměr je
o 9275 km delší než polární.

Jupiter není těleso s pevným povrchem, různé části jeho svrchní atmosféry mají
rozdílnou rotaci. Rotační doba polárních oblastí je přibližně o 5 minut delší,
než je rotační doba atmosféry v oblasti rovníku. Pro popis těchto vrstev se
používají tři referenční oblasti, když se chce popsat pohyb částic jednotlivými
oblastmi. Systém I se používá pro oblasti mezi 10° severní až 10° jižní šířky,
jedná se o oblast s nejkratší dobou rotace, která odpovídá 9 hod 50 min a 30 s.
Systém II se využívá ve všech dalších oblastech na sever a na jih od 10°, jeho
oběžná doba je 9 hod 55 min a 40,6 s. Systém III byl navržen kvůli
radioastronomii a odpovídá rotaci planetární magnetosféry, která se uvádí jako
oficiální doba rotace Jupiteru.

Jupiter je obvykle čtvrtým nejjasnějším objektem na obloze po Slunci, Měsíci a
Venuši, nicméně někdy se jasnějším než on stane planeta Mars, když se přiblíží
více k Zemi. V závislosti na pozici vzhledem k Zemi se mění Jupiterova magnituda
od –2,9 v době opozice až na –1,6 v době konjunkce. Lze ho pozorovat triedrem i
na denní obloze. Úhlová velikost Jupiteru se mění mezi 50,1 a 29,8 úhlové
vteřiny.

Příznivé opozice nastávají, když Jupiter prochází perihéliem – tato událost
nastává jednou během oběhu. Jupiter byl v perihéliu v březnu roku 2011 a
příznivá opozice nastala v srpnu roku 2010.

Každých 398,9 dnů obíhání kolem Slunce Země předstihne Jupiter (doba nazývaná
synodická perioda). Při tom Jupiter projde retrográdní dráhu s ohledem na hvězdy
v pozadí. Díky tomu to vypadá, že se Jupiter po nějakou dobu pohybuje po noční
obloze zpět a utváří tak smyčku.

Doba oběhu Jupiteru je 12 let, což je stejně jako počet znamení zvěrokruhu a
může to být historický původ těchto znamení. (Vždy, když Jupiter dosáhne
opozice, je posunutý na východ o zhruba 30°, což je šířka znamení zvěrokruhu.)

Protože oběžná dráha Jupiteru je vně oběžné dráhy Země, fázový úhel Jupiteru
sledovaného ze Země nikdy nepřekročí 11,5° a většinou je blízko nule. Proto je
planeta při pozorování skrze zemské dalekohledy vždy téměř celá osvětlená.
Fotografie zčásti zatemněného Jupiteru byly pořízeny pouze při vesmírných misích
na tuto planetu.

V roce 1610 Galileo Galilei za pomoci malého dalekohledu objevil čtyři největší
měsíce Jupiteru – Io, Europu, Ganymed a Callisto (pro které se později vžil
název Galileovy měsíce). Toto pozorování bylo pravděpodobně první pozorování
měsíce jiné planety než Země. (Nutno ale poznamenat, že čínský historik
astronomie Xi Zezong zaznamenal, že čínský astronom Gan De objevil jeden
z měsíců Jupiteru již v roce 362 př. n. l. pouhým okem. Kdyby bylo toto
pozorování doložitelné a přesné, předběhlo by Galilea o téměř dvě tisíciletí.)
Galileo současně tímto jako první objevil nebeská tělesa obíhající kolem jiného
objektu než Země, což podpořilo heliocentrický model Mikuláše Koperníka.
Galileova podpora nového pojetí chápání vesmíru zapříčinila, že se ocitl ve
sporu s inkvizicí.

V průběhu 60. let 17. století Giovanni Domenico Cassini použil nový dalekohled,
kterým objevil skvrny a barevné pásy v atmosféře a zploštění planety na pólech.
Také určil dobu otáčení planety. V roce 1690 si Cassini všiml, že atmosféra
rotuje různými rychlostmi.

Velká rudá skvrna je prominentní oválný útvar na jižní polokouli planety, který
byl pravděpodobně pozorována již v roce 1664 Robertem Hookem a v roce 1665
Giovannim Cassinim, ale pozorování nejsou zcela průkazná. Nejstarší známý nákres
skvrny pochází z roku 1831 od Heinricha Schwabeho.

Velká rudá skvrna se několikrát mezi lety 1665 až 1708 ztratila z pozorování,
než se stala opět jasně viditelnou v roce 1878. K poklesu její viditelnosti
došlo taktéž v roce 1883 a na začátku 20. století.

Giovanni Alfonso Borelli i Cassini pečlivě zaznamenávali pohyby měsíců do
tabulek, což umožnilo předpovídat přesné časy, kdy měsíce přejdou před Jupiterem
a jestli přejdou před planetou či za planetou vzhledem k pozorovateli. V 70.
letech 17. století ale bylo pozorováno, že když je Jupiter na druhé straně od
Slunce než je Země, předpokládané časy pozorování se zpožďovaly o 17 minut. Ole
Rømer odvodil, že pozorování tak není okamžité, čehož bylo později využito pro
určení rychlosti světla.

V roce 1892 pozoroval Edward Emerson Barnard pátý měsíc Jupiteru za pomoci
dalekohledu se zrcadlem 910 mm na Lickově observatoři v Kalifornii. Objev tohoto
relativně malého objektu, svědčící o jeho bystrém zraku, ho rychle proslavil.
Měsíc byl později pojmenován Amalthea. Objevení tohoto měsíce se stalo současně
i posledním objevem měsíce za pomoci přímého pozorování. Dalších osm měsíců
objevila až sonda Voyager 1 během průletu v roce 1979.

V roce 1932 Rupert Wildt identifikoval ve spektrálních čarách Jupiteru čpavek a
methan.

Tři dlouhotrvající anticyklóny vyskytující se poblíž sebe v podobě bílých oválů
byly pozorovány v roce 1938, ale i po několika desetiletích pozorování se stále
nacházely individuálně v atmosféře Jupiteru a to i přes to, že se občas k sobě
přibližovaly. Nespojily se až do roku 1998, kdy se spojily první dvě, a třetí
pohltily v roce 2000, čímž vznikla struktura zvaná Oval BA.

V roce 1955 Bernard Burke a Keneth Franklin objevili záblesky radiového signálu
přicházejícího z Jupiteru na frekvenci 22,2 MHz. Tyto záblesky se shodují
s dobou rotace planety, čehož taktéž vědci využili pro zpřesnění doby rotace
planety. Signály z Jupiteru přicházejí na Zemi ve dvou formách: dlouhé záblesky
(L-záblesky) trvající několik sekund a krátké záblesky (či S-záblesky), které
trvají jen setiny vteřiny.

Od roku 1973 proletělo kolem Jupiteru několik automatických sond. Lety k jiným
planetám vyžadují velké množství energie pro dosažení potřebné rychlosti, která
umožní uniknout tělesu z gravitačního vlivu Země a dosažení cílové planety. Pro
dosažení Jupiteru musí tělesa ze Země dosáhnout rychlosti delta-v 9,2 km/s,
která je srovnatelná s rychlostí 9,7 km/s potřebnou pro dosažení pozemské nízké
oběžné dráhy. Naštěstí je pro dosažení Jupiteru možné použít gravitačního praku
jiných planet, což výrazně snižuje energetické nároky na sondy, které k Jupiteru
směřují. Metoda gravitačního praku tak přispívá ke značnému snížení nákladů sond
na cestu, ale na druhou stranu prodlužuje násobně dobu jejich letu a dosažení
cílové planety.

Na začátku roku 1973 provedlo několik sond gravitační manévr v okolí Jupiteru,
což přineslo množství příležitostí ke studiu této planety. Sonda Pioneer 10 byla
první pozemskou sondou u Jupiteru. Mise Pioneer 10 a 11 pořídily první barevné
snímky Jupiterovy atmosféry a několika jeho měsíců zblízka. Objevily, že se
kolem planety nacházejí značně silnější radiační pásy, než se očekávalo, ale
i přes to obě sondy přežily průlet radiační oblastí. Pro zlepšení odhadu
hmotnosti Joviánského systému byly následně využity změny trajektorie jejich
letu. Průlet také pomohl zpřesnit velikost planety a velikost polárního
zploštění.

O šest let později k dalšímu porozumění Jupiteru a Galileovým měsícům přispěly
sondy Voyager, které objevily i prstence Jupiteru. Současně potvrdily, že Velká
rudá skvrna je anticyklóna. Porovnání snímků ukázalo, že se barva skvrny od doby
průletu sond Pioneer změnila z oranžové barvy na tmavě hnědou. Okolo oběžné
dráhy měsíce Io byl objeven ionizovaný ohon a došlo k pozorování i sopek na
povrchu tohoto měsíce, některé zrovna během erupcí. Když sondy přeletěly planetu
a ocitly se za ní, pozorovaly blesky na noční straně planety v její atmosféře.

Další misí v oblasti Jupiteru byla sluneční sonda Ulysses, která provedla průlet
kolem Jupiteru, aby se dostala na polární orbitu kolem Slunce. Během průletu
sonda zkoumala magnetosféru planety, jelikož ale sonda nebyla vybavena žádnými
kamerami, z mise nejsou dostupné snímky. Druhý průlet kolem Jupiteru proběhl
o šest let později ve značně větší vzdálenosti.

V roce 2000 sonda Cassini na své cestě k Saturnu prolétla kolem Jupiteru, během
čehož pořídila několik snímků ve vysokém rozlišení. 19. prosince 2000 pořídila
sonda snímek měsíce Himalia, ale rozlišení snímku bylo příliš nízké, než aby
bylo možné vidět nějaké detaily povrchu.

Sonda New Horizons na své cestě k Plutu proletěla okolo Jupiteru, když využila
jeho gravitaci pro získání rychlosti. Nejblíže se přiblížila k planetě 28. února
2007. Kamera na palubě sondy se zaměřila na pozorování a měření výtrysků
plazmatu ze sopek na Io a současně studovala i další velké Galileovy měsíce a
vnější měsíce Himalia a Elara. Snímkování Jupiterova systému začalo 4. září
2006.

Zatím jediná sonda, která obíhala kolem Jupiteru, je sonda Galileo, která tak
činila od 7. prosince 1995, kdy byla navedena na oběžnou dráhu kolem planety.
Kolem planety následně obíhala po dobu delší než 7 let, během kterých
uskutečnila mnoho průletů kolem Galileových měsíců a měsíce Amalthea. Sonda byla
současně svědkem dopadu komety Shoemaker-Levy 9 do atmosféry Jupiteru v roce
1994, i když tehdy ještě nebyla navedena na oběžnou dráhu planety. I když
získané množství dat bylo obrovské, misi poznamenala špatně rozvinutá
parabolická anténa pro přenos dat, což zmenšilo množství přenesených informací
převážně v podobě obrázků.

V červenci 1995 byla ze sondy uvolněna atmosférická sonda, která vstoupila do
atmosféry planety 7. prosince. Sonda následně na padáku padala 150 km po dobu
57,6 minuty, během kterých získávala data. Po této době byla sonda rozdrcena
tlakem, který v atmosféře panuje. Nefunkční sonda se následně, jak padala níže,
nejspíše celá roztavila a pak se vypařila. Podobný osud postihl i sondu Galileo
na konci jejího funkčního období, když byla 21. září 2003 uměle navedena do
atmosféry rychlostí 50 km/s. Takto řízené zničení sondy mělo zabránit
potenciální kontaminaci Europy pozemským životem, který mohl přežít sterilizaci
sondy.

V roce 2011 byla k Jupiteru vypuštěna sonda Juno, která byla po svém příletu k
planetě v roce 2016 navedena na polární oběžnou dráhu. Odtud studuje gravitační
a magnetické pole planety a složení její atmosféry. Měření budou probíhat po
dobu jednoho roku, během kterého sonda vykoná 33 oběhů. Mise bude ukončena v
roce 2017 řízeným zánikem sondy v atmosféře obří planety.

ESA společně s NASA plánuje misi Europa Jupiter System Mission (EJSM) pro
průzkum Jupiteru a jeho měsíců, v únoru 2009 došlo k dohodě mezi agenturami, že
tato mise dostane přednost před misí Titan Saturn System Mission. Příspěvek ESA
bude i tak nadále čelit konkurenci ze strany ostatních financovaných projektů
ESA. Předpokládá se, že by případný start měl proběhnout okolo roku 2020. Sonda
by se měla skládat z části pod patronací NASA zvané Jupiter Europa Orbiter a
částí pod správou ESA v podobě modulu Jupiter Ganymede Orbiter. Americká i
evropská sonda budou zcela oddělené, samostatně odstartují do vesmíru a
samostatně k Jupiteru doletí. Každá ze sond JEO a JGO bude primárně zaměřena na
jeden měsíc a sekundárně na další, každá tedy bude zkoumat dva ze čtyř velkých
měsíců největší planety.

Jelikož existuje možnost, že se pod povrchem Jupiterových měsíců Europy,
Ganymedu a Callista nacházejí oceány tvořené kapalinou, jsou tyto ledové měsíce
předmětem zájmu vědců. Problémy s rozpočtem způsobily zpoždění sond, které měly
některý z těchto světů prozkoumat. V roce 2005 došlo ke zrušení mise Jupiter Icy
Moons Orbiter v rámci programu NASA. Obdobně ESA zvažovala misi Jovian Europa
Orbiter, ale byla později nahrazena misí Europa Jupiter System Mission (EJSM).

Jupiter má 63 pojmenovaných měsíců. Z toho 47 jich je menších než 10 kilometrů
v průměru a všechny tyto měsíce byly objeveny až po roce 1975. Čtyři největší
měsíce, známé jako „galileovské měsíce“, jsou Io, Europa, Ganymed a Callisto.

Oběžné dráhy Io, Europy a Ganymeda vykazují dráhovou rezonanci (tzv. Laplaceova
rezonance); na každé čtyři oběhy Io kolem Jupiteru uskuteční Europa přesně dva
oběhy a Ganymed přesně jeden. Tato rezonance způsobuje gravitační efekt
deformující dráhy těchto tří měsíců do eliptických křivek, poněvadž každý
z těchto měsíců obdrží vždy na stejném místě oběžné dráhy od svých sousedů tah
navíc.

Na druhou stranu slapové síly Jupiteru mají tendenci držet měsíce v kruhových
drahách. Tato přetahovaná způsobuje pravidelné změny tvarů těchto tří měsíců,
Jupiterova gravitace napíná měsíce mnohem silněji v jemu bližší části oběžné
dráhy a dovoluje opětovné smrštění do kulovitějšího tvaru ve vzdálenější části
dráhy. Tyto změny tvaru způsobují slapové ohřívání jader měsíců. Nejdramatičtěji
se to projevuje neobyčejnou vulkanickou aktivitou Io a o něco méně dramaticky
geologicky mladým povrchem Europy značícím nedávné zalití povrchu tekutou hmotou
z nitra. Odhaduje se, že věk povrchu Europy je pouze 20 až 180 miliónů let.

Základní rozdělení je na nepravidelné a pravidelné měsíce. Pravidelné měsíce
jsou skupina osmi vnitřních měsíců, které mají téměř kruhovou dráhu poblíž
roviny Jupiterova rovníku a u nichž se věří, že vznikly společně s Jupiterem.
Zbývající nepravidelné měsíce neznámého počtu o různých drahách jsou
pravděpodobně tělesa, která byla později zachycena a která vznikla v jiných
částech soustavy. Skupiny měsíců, které mají podobné parametry oběžné dráhy,
mohou být fragmenty většího měsíce, který byl silou Jupiteru rozdrcen na menší
části.

Společně se Sluncem přispěl Jupiter gravitačním působením k zformování sluneční
soustavy. Oběžné dráhy většiny planet leží blíže k oběžné rovině Jupiteru než
rovníkové rovině Slunce (vyjma Merkuru, který je jedinou planetou s oběžnou
drahou ležící blíže k rovině slunečního rovníku). Kirkwoodova mezera v pásu
asteroidů je pravděpodobně zapříčiněna Jupiterem, který mohl způsobit i období
pozdního velkého bombardování vnitřních planet sluneční soustavy.

Gravitační pole ovládá kromě Jupiterových měsíců i množství asteroidů, které se
nacházejí v Lagrangeovo bodě před i za Jupiterem a které společně s ním obíhají
kolem Slunce. Tyto asteroidy jsou známé jako Trojáni. První asteroid 588
Achilles byl objeven v roce 1906 Maxem Wolfem a od té doby jich bylo objeveno
více jak dva tisíce. Největší z nich je 624 Hektor.

Jupiter se pro jeho obrovské gravitační působení, které vytváří kolem planety
značnou gravitační studni, někdy označuje jako vysavač vakua ve sluneční
soustavě. Z toho důvodu je nejčastějším cílem dopadů komet ve sluneční soustavě.
Dříve se předpokládalo, že planeta funguje pro vnitřní planety jako štít před
dopady komet, ale pozdější počítačové modelace naznačují, že pouhá přítomnost
Jupiteru nezmenšuje významně množství komet, které do vnitřní části soustavy
procházejí, jelikož jeho gravitační působení některé komety přitáhne a stejný
počet jen odkloní a opět odhodí do okolního prostoru. Obecně ale nepanuje mezi
astronomy shoda, jestli Jupiter chrání Zemi před kometami či ne. Uvažují, že
sice může zachycovat nebezpečné komety ze vzdáleného Oortova mračna, ale na
druhou stranu může způsobovat změny drah komet v bližším Kuiperově pásu tak, že
mohou být nebezpečné pro Zemi.

V roce 1997 průzkum historických kreseb naznačil, že astronom Cassini
pravděpodobně pozoroval v roce 1690 jizvu způsobenou dopadem neznámého tělesa na
Jupiter. U dalších 8 podobných případů studie tuto možnost vyloučila nebo
naznačila jen malou pravděpodobnost, že se jednalo o impakt. V období
16. – 22. července 1994 dopadlo na jižní polokouli Jupiteru více než 20 částí
rozpadlého jádra komety Shoemaker-Levy 9, což dalo příležitost k prvnímu přímému
pozorování srážky dvou těles ve sluneční soustavě. Kolize komety přinesla
důležité poznatky o složení atmosféry Jupiteru.

19. července 2009 bylo v atmosféře Jupiteru objeveno místo dopadu dalšího
tělesa, které se nacházelo přibližně na 216° zeměpisné délky. Impakt za sebou
zanechal velkou černou skvrnu, která velikostí odpovídala Oválu BA (útvaru
v Jupiterově atmosféře, podobnému Velké rudé skvrně). Pozorování v infračerveném
spektru ukázalo jasnější oblast poblíž jižního pólu planety, vyznačující místo
vstupu do atmosféry, zahřáté třením tělesa při jeho sestupu.

Jupiter jako největší planeta sluneční soustavy nezpůsobuje pouze pády těles do
své atmosféry, ale mění také dráhy komet a planetek, které proletí v jeho
relativně těsné blízkosti. Např. v roce 1935 způsobil změnu dráhy komety
Honda-Mrkos-Pajdušáková. Kometa kolem něj prolétla ve vzdálenosti 0,08 AU (asi
12 miliónu km), což změnilo její oběžnou dobu z 5,53 na 5,27 roku. Zároveň se
změnily elementy její dráhy tak, že se nyní přibližuje ke Slunci na 0,58 AU
(dříve to bylo 0,64 AU).

Jupiter tímto způsobem mění dráhy velkého množství komet a planetek, někdy
mnohem výrazněji.

V roce 1953 Millerův-Ureyův experiment ukázal, že kombinací blesků a chemických
sloučenin existujících v atmosféře primitivní Země je možné vytvořit
z organických sloučenin obsahujících aminokyseliny složitější organické
sloučeniny, které mohou sloužit jako základní stavební kameny života. Simulovaná
atmosféra obsahovala vodu, methan, čpavek a molekulární vodík, všechny
sloučeniny, které je možné pozorovat v atmosféře Jupiteru. Nicméně atmosféra
Jupiteru má silnou vertikální cirkulaci, která by mohla tyto komponenty zanášet
do spodních vrstev atmosféry, kde by vysoká teplota způsobila jejich rozpad a
tak i bránila vzniku podobného života, jaký existuje na Zemi.

Je vysoce nepravděpodobné, že by se na Jupiteru nacházel život podobný tomu
pozemskému, jelikož se zde vyskytuje jen malé množství vody v atmosféře a
případný pevný povrch planety by byl vystaven extrémnímu tlaku. Nicméně před
průlety sond Voyager v roce 1976 se objevily hypotetické spekulace naznačující
možnost existence života založeného na vodě či čpavku, který by se vyvíjel ve
svrchních vrstvách atmosféry. Tato hypotéza je založena na životě v pozemských
mořích, kde se jednoduché organismy v podobě planktonu vyskytují ve svrchních
vrstvách a pod nimi se pak nacházejí ryby konzumující právě plankton a predátoři
lovící ryby.

Jupiter je znám již od dávných dob, jelikož je viditelný pouhým okem na noční
obloze a příležitostně se dá pozorovat i přes den, když je Slunce nízko nad
obzorem. Pro Babyloňany představoval Jupiter boha Marduka, jeho 12letá oběžná
doba okolo ekliptiky byla využívána pro určení babylonského zvěrokruhu. Číňané,
Korejci, Japonci a Vietnamci hovoří o planetě jako o „dřevěné hvězdě, zápis
pomocí čínských znaků 木星, spojené s pěti elementy dle čínské filosofie. Řekové
Jupiter nazývali Φαέθων, Faethón, „planoucí“. Ve védské astrologii pojmenovali
hinduističtí astrologové planetu po bohovi Brhaspati, učiteli všech ostatních
bohů, který je často nazýván „Guru“. V angličtině je den čtvrtek (ang. Thursday)
spojen s bohem Thórem (Thor's day), který je taktéž spojován s Jupiterem
v severské mytologii.

Římané pojmenovali planetu po bohu Jupiteru (také zvaný Jova), který byl hlavním
bohem římské mytologie. Jeho jméno pochází z protoindoevropského vokativu *dyeu
ph2ter, znamenající „Bůh Otec“. Astronomický symbol pro planetu, , je
stylistické znázornění božského blesku. Původní řecký bůh, Zeus, přijatý Římany,
poskytuje kořen „zeno-“, používaný k vytváření slov spojených s Jupiterem,
například zenografický (změřený vzhledem k povrchu Jupiteru).

V angličtině se jako přídavné jméno od Jupiteru dnes používá slovo jovian. Dříve
– převážně astrology ve středověku – používaná forma jovial (česky žoviální)
dnes znamená veselý či šťastný, což odráží astrologickou charakteristiku
planety.



https://cs.wikipedia.org/wiki/Francie

Francie (francouzsky La France, výslovnost /fʀɑ̃s/), oficiální název Francouzská
republika (francouzsky République française, výslovnost /ʀepyblik fʀɑ̃sɛz/) je
demokratický stát, jehož většina území (někdy označovaná jako Metropolitní
Francie) se nachází v západní Evropě. Francouzskou republiku tvoří i tzv.
Zámořská Francie, která zahrnuje území v Karibiku, Severní a Jižní Americe, v
Indickém oceánu a Oceánii. Francouzi metropolitní Francii kvůli jejímu
geografickému tvaru často přezdívají L'Hexagone (šestiúhelník). K Francii patří
také malý ostrov Korsika.

Je členskou zemí Severoatlantické aliance a je jedním ze zakládajících členů
Evropské unie a Organizace spojených národů. Je jedním z pěti stálých členů Rady
bezpečnosti OSN s právem veta, jednou z osmi uznaných jaderných mocností a
členem sdružení osmi nejvyspělejších států světa G8. Spolu se Spojeným
královstvím je Francie jedinou doposud existující koloniální velmocí.

Hranice současné Francie zhruba souhlasí s těmi z dob starověké Galie obývané
keltským kmenem Galů. Galie byla podrobena v 1. století př. n. l. Římany a
Galové částečně převzali latinský jazyk i kulturu. S romanizací území souvisí i
časné šíření křesťanství od 2. a 3. století. Galské východní hranice byly ve 4.
století obsazeny germánskými kmeny, převážně Franky, kteří později dali zemi
její dnešní jméno. Existence Francie jako samostatného státu se tradičně datuje
od rozděleni Francké říše roku 843 na (Francia orientalis) na východě, Francia
occidentalis na západě a Lotharingii ve středu. Z Východní Francké Říše se stala
Svatá říše římská, západní část dala vzniknout dnešní Francii.

Potomci Karla Velikého vládli Francii až do roku 987, kdy byl korunován králem
Hugo Kapet. Jeho potomci, Kapetovci a jejich vedlejší větve z Valois a Bourboni
postupně pomocí série válek a dědictví sjednotili území pod centrální
panovnickou moc. Od 12. století angličtí králové z rodu Plantagenetů ovládali
rozsáhlá území západní Francie a k vyhnání Angličanů z Francie došlo teprve na
konci stoleté války mezi Anglií a Francií v 15. století. Ve druhé polovině 16.
století Francii zasáhly náboženské války mezi hugenoty a katolíky. Monarchie
dosáhla své největší moci za vlády Ludvíka XIV, který vládl v 2. polovině 17. a
začátkem 18. století. V té době měla Francie velký vliv na evropskou politiku,
ekonomii a kulturu. Byla nejlidnatějším státem v Evropě a třetím na světě po
Číně a Indii. Ve válce o španělské dědictví Francie dosáhla dosazení Bourbonů na
španělský trůn, zároveň se však postupně propadala do rekordní zadluženosti a
ekonomického úpadku a v sedmileté válce v důsledku porážky od Velké Británie
přišla o svou koloniální říši v Indii a Kanadě.

Úpadek říše se za následníků Ludvíka XIV. stále prohluboval a byl jednou z
příčin Francouzské revoluce, která propukla v roce 1789 a vedla 3. září 1791 k
nahrazení absolutistické monarchie konstituční, 22. září 1792 byla následně
nastolena První republika. Vláda však ve skutečnosti zůstala v rukou revolučního
kabinetu. 22. srpna 1795 byla vyhlášena ústava roku III, vlády se chopilo
direktorium. Následně v roce 1799 ovládl republiku Napoleon Bonaparte, stal se
prvním konzulem a 18. května 1804 státním převratem založil první francouzské
císařství, jehož se stal prvním panovníkem. Napoleon na krátkou dobu ovládl
většinu Evropy, bojoval se Spojeným Královstvím, Pruskem, Rakouskem a Ruskem,
založil nová království, do jejichž čela dosadil členy své rodiny. Po neúspěšné
invazi do Ruska a porážce v bitvě u Lipska už nebyl schopen čelit aliančním
armádám a v dubnu 1814 abdikoval. Poté došlo k restauraci bourbonského
království. Během Vídeňského kongresu uprchl z vyhnanství na ostrově Elba a
nakrátko obnovil císařství. Definitivně poražen byl v bitvě u Waterloo.

V roce 1830 dala Červencová revoluce vzniknout konstituční monarchii v čele s
vedlejší větví Bourbonů, nahrazené roku 1848 Druhou republikou. Její existence
byla zanedlouho ukončena zvolením dosavadního prezidenta a císařova synovce
Ludvíka Napoleona císařem (jako Napoleona III.), který byl zajat po prohrané
prusko-francouzské válce roku 1870, kdy vznikla Třetí republika.

Ačkoliv vyšla Francie vítězně z první i druhé světové války, ztrácela během 20.
století postupně bývalé velmocenské postavení. Po II. světové válce vznikla
Čtvrtá republika. V roce 1958 byla nastolena současná Pátá republika v čele s
generálem Charlesem de Gaullem. V důsledku válek v Indočíně a Alžírsku a vlně
dekolonizace po roce 1960 přišla Francie o většinu svých kolonií v Asii a
Africe.

V posledních desetiletích se Francie smířila s Německem a ve spojení s ním
usiluje o politickou a ekonomickou integraci Evropy. Francie byla v čele států
podporujících urychlení rozšíření měnové unie, kterou chtěla dosáhnout vytvoření
více sjednocené a schopné Evropské politiky, obrany a bezpečnostního aparátu. V
referendu o přijetí Smlouvy o Evropské ústavě však 55 % francouzských občanů
hlasovalo proti.

Ačkoliv Francii obvykle vnímáme jako jednolitý národní stát, při pohledu na rané
dějiny Francie je patrné, že - slovy André Mauroise - „jakási francouzská rasa
nikdy neexistovala“. Francouzi se vyznačují značně různorodým národnostním
původem, který je stejně jako jejich dějiny výsledkem mnoha vlivů. V průběhu
svých dějin zažila Francie množství přistěhovaleckých vln (což je příznačné i
pro současnou Francii). Tato skutečnost je zřejmější při uvědomění si
geografické polohy Francie na západním okraji evropského kontinentu. Jejím
vlivem byla Francie místem, kde se zastavovaly invaze a usazovali se vetřelci.
Navíc přestože dnešní Francie má přirozené hranice, z historického hlediska
nebyla nijak uzavřeným celkem. Na jejím území se tak od počátku dějin setkáváme
s nejrozličnějšími národy — Kelty, Řeky, Římany, Germány, Franky, Normany, Židy,
Španěly, Portugalci, Italy, Alžířany a mnoha dalšími.

Nejvýznamnější stopy v dějinách Francie zanechaly vlivy Galů (což byla ta část
Keltů, která se usadila ve Francii), Římanů a Franků, přičemž první dva na
přelomu tisíciletí splynuly dohromady a třetí dal Francii jméno. Přístup k
imigrantům byl na území Francie téměř výhradně asimilační, což znamená, že
kultura, jazyk a genetické dispozice nově příchozích se rozpouštěly mezi zde již
dříve usazeným obyvatelstvem, přičemž je samozřejmě do jisté míry i obohacovaly.
Z hlediska civilizačního byl nejzásadnější vliv galorománské kultury, což se
odráží i na dnešní podobě francouzštiny, kterou řadíme mezi románské jazyky.
Výskyt mnoha oblastních jazyků, které většinou nemají s latinským původem příliš
společného (bretonština, baskičtina, korsičtina, vlámština nebo alsaské nářečí
němčiny), však velmi názorně dokládá, že utváření francouzského národa bylo
mnohem složitější a nejednoznačnější. Ještě v první polovině 20. století byla
každodenním jazykem většiny venkovského obyvatelstva v jižní třetině Francie
románská okcitánština, která má blízko ke katalánštině. „Ačkoliv staletí
trvající centralizační tlaky stmelily Francouze do jediného národa se silným
citem pro národní identitu“, byl tento národ utvářen množstvím rozdílných etnik.
A právě z této historické rozmanitosti pochází kulturní a jazykové bohatství
dnešní Francie.

Největší část území Francie (metropolitní Francie) se nachází v západní Evropě,
kde hraniční na severovýchodě s Belgií (délka hranic 620 km) a Lucemburskem
(73 km), na východě s Německem (450 km) a Švýcarskem (572 km), na jihovýchodě s
Itálií (515 km) a na jihu se Španělskem (649 km), Andorrou (56,6 km) a Monakem
(4,5 km). Francouzská republika je tvořena i tzv. zámořskou Francií, která
sestává z území v Severní a Jižní Americe (kde má Francouzská Guyana 673 km
dlouhou hranici s Brazílií a 520 km se Surinamem), v Indickém a Tichém oceánu,
Karibiku (ostrov Svatý Martin je rozdělen na francouzskou a nizozemskou část
hranicí o délce 10,2 km) a Antarktidě. (suverenita deklarovaná v Antarktidě
nebyla uznána většinou jiných zemí — viz Antarktický smluvní systém).

Evropská část Francie zaujímá plochu 543 965 km². Na severu a západě je krajina
rovinatá s mírným vlněním, na zbytku území převážně pahorkatá a hornatá. Ve
francouzských Alpách se nachází nejvyšší bod západní Evropy Mont Blanc (4 810
m). Další hornaté kraje země zahrnují Pyreneje, Centrální masív, Jura, Vogézy,
Armorský masív a Ardeny. Největšími francouzskými řekami jsou Loira, Rhône
(pramenící ve Švýcarsku), Garonna (ve Španělsku), Seina a část toku Rýnu. Loira
je zároveň také nejdelší francouzskou řekou.

Kromě hlavního města Paříže, v jejíž aglomeraci žije přes 12 milionů lidí, jsou
největšími městy Marseille, Lyon, Toulouse, Nice, Nantes, Štrasburk,
Montpellier, Bordeaux, Lille, Rennes.

Ústava Páté republiky byla schválena 28. srpna 1958. Výrazně posílila autoritu
výkonného výboru ve vztahu k parlamentu.

Francie je zastupitelská demokracie a poloprezidentská republika. Podle ústavy
je francouzský prezident volen přímo na období pěti let (původně sedm let).
Prezidentská rada zabezpečuje regulérní fungování moci lidu a kontinuitu státu.
Prezident jmenuje předsedu vlády, předsedá kabinetu, velí ozbrojeným silám a
uzavírá mezinárodní smlouvy.

Národní shromáždění (Assemblée Nationale) je dolní komorou parlamentu. Jeho
členové jsou voleni přímo na pětileté období a všechna křesla jsou volena v
jediných volbách. Národní shromáždění má právo rozpustit vládu a tím tedy
většinová volba Shromáždění určuje rozhodování vlády. Senátoři jsou vybíráni
volební akademií na dobu devíti let a jedna třetina Senátu se mění každé tři
roky (počínaje rokem 2007). Legislativa Senátu je omezená; pokud se tyto dvě
komory neshodují v nějakém bodě (s výjimkou ústavních práv), Národní shromáždění
má poslední slovo. Vláda má silný vliv na utváření programu Parlamentu.

Francie je zakládajícím členem Evropské unie a to velikou měrou definuje
francouzskou zahraniční politiku. 29. května 2005 Francie odmítla v referendu
ratifikování Evropské ústavy, když přibližně 55 % obyvatel vyslovilo své „ne“.
Francie je členem SPC (Sekretariát Pacifické komunity, Secretariat of the
Pacific Community) a COI (Komise Indického oceánu, Indian Ocean Commission).
Francie je vedoucím členem Mezinárodní organizace frankofonie (La Francophonie,
International Organisation of Francophonie), která sdružuje 51 francouzsky
mluvících států.

Ve Francii sídlí Organizace pro hospodářskou spolupráci a rozvoj, UNESCO,
Mezinárodní úřad pro míry a váhy a Interpol.

Francie se skládá z 18 regionů. Ty jsou dále děleny do 101 departementů, které
jsou očíslovány (podle pořadí v abecedě), což má následně význam např. pro
směrovací čísla nebo poznávací značky aut. 13 regionů leží v evropské části
Francie (France métropolitaine), z nichž jeden tvoří Korsika se zvláštním
statutem (collectivité territoriale), a zbylých pět je tvořeno vždy jen jedním
departmentem a bývají tak označovány jako zámořské departementy a zámořské
regiony (Départements et régions d'outre-mer, zkratka DOM-ROM, jmenovitě se
jedná o Réunion, Mayotte, Francouzskou Guyanu, Martinik a Guadeloupe).

Departmenty se dále rozdělují na 342 arrondisementů, do kterých se nevolí žádné
zastupitelstvo a které mají smysl pouze pro zařazení a administraci.
Arrondisementy se člení na 2054 kantonů, ale ty opět slouží jen k administraci a
rozdělení voličů. Poslední článek tvoří obce, kterých je ve Francii 36 700. Obce
jsou samosprávné s voleným zastupitelstvem (obecní rada).

Původně měly arrondisementy i kantony určité pravomoci a vlastní zastupitelstva,
v případě městských obvodů tento stav skončil rokem 1940 díky vládě ve Vichy a
definitivně odstraněn založením Čtvrté republiky v roce 1946. V případě kantonů
tomu tak bylo mnohem dříve.

Kromě 18 regionů a 101 departmentů pod francouzskou suverenitu spadají Nová
Kaledonie, Wallis a Futuna, Francouzská Polynésie, Clippertonův ostrov,
Saint-Pierre a Miquelon, Svatý Bartoloměj, Svatý Martin a Francouzská jižní a
antarktická území. Teritoria v Pacifiku nadále používají frank jako svou měnu, i
když byla v Evropě nahrazena eurem. Polynéský frank má však kurs vázán na euro.

Do armády se může vstoupit v 17 letech. Od Alžírské války o nezávislost byla
branná povinnost omezena a úplně zrušena byla roku 1996 Jacquesem Chiracem

Francii se v oblasti armádních výdajů vyrovná jen Německo a Spojené království.
Francie ročně utratí na armádu bezmála 50 mld dolarů, což je 2,6 % HDP (podle
statistik NATO z roku 2003) a v absolutních číslech třetí místo na světě za USA
a Čínou. Spolu se Spojeným královstvím platí 40 % z celkových výdajů na obranu
celé EU. Francie je jedním z pěti států světa, které vlastní jak jaderné a
termojaderné zbraně.

Ekonomika Francie kombinuje rozsáhlé soukromé společnosti (přibližně 2,5 milionu
registrovaných) se společnostmi se značnou měrou intervence vlády. Vláda si
ponechala velký vliv na klíčové segmenty sektorů infrastruktury, což znamená, že
rozhoduje v otázkách železnice, energetiky, letectví a telekomunikace. Tento
stav byl výhodný asi do 90. let, v posledních letech vláda pomalu odprodává své
podíly ve společnostech France Télécom, Air France, stejně tak jako pojišťovny,
banky a zbrojní průmysl.

Francie je členem skupiny G8. Francouzská ekonomika je 5. největší ekonomikou na
světě. V roce 2002 úplně přestala používat svou historickou měnu francouzský
frank a v rámci Evropské měnové unie užívá společnou měnu euro.

Podle údajů OECD za rok 2007 je Francie 5. největší exportér výrobků na světě po
Německu, Číně, USA a Japonsku. Je šestý největší dovozce výrobků za USA,
Německem, Čínou, Spojeným královstvím a Japonskem.

Dále podle statistiky OECD byla v roce 2007 Francie na třetím místě v získávání
přímých zahraničních investic. S téměř 158 miliardami USD zahraničních investic
se Francie zařadila za USA (237,5 mld. USD investic) a Spojené království (185,9
mld. USD). Na druhou stranu francouzské společnosti investovaly ve stejném
období 224,6 miliard USD v zahraničí, což zařazuje Francii na třetí místo
žebříčku největších zahraničních investorů po USA (333,2 mld. USD) a Spojeném
království (229,8 mld. USD).

Francie je také druhou nejvíce produktivní zemí v OECD (nepočítaje Norsko, kde
jsou hodnoty zvýšeny uměle tržbami z ropy, a Lucembursko, kde s velkými
offshorovými investicemi bank). V roce 2003 byl průměrný hrubý domácí produkt na
jednu hodinu práce 47,2 USD.

Mezi příklady technologické vyspělosti francouzského průmyslu patří mj.
vysokorychlostní vlaky TGV a letadla Airbus.

Železniční síť Francie, která k roku 2008 spojuje 29 473 km, je nejdražší
železniční sítí v západní Evropě a spravuje ji společnost RFF. Po Německu jde o
druhou nejrozsáhlejší železniční síť v západní Evropě. Vlaky osobní dopravy
provozuje společnost SNCF. Mezi vysokorychlostní vlakové spojení ve Francii
patří Thalys, Eurostar a TGV, které za komerčního využití na vysokorychlostních
tratích dosahují rychlosti 270 - 320 km / h. Eurostar, společně s Eurotunnel
Shuttle, spojuje Francii se Spojeným královstvím přes Eurotunel. Francie má
železniční spojení do všech sousedních států, kromě Andorry. Vnitrostátní
spojení je také velmi dobře rozvinuté a nachází se zde také několik podzemních
železnic a tramvají, které doplňují autobusovou dopravu.

Ve Francii se nachází přibližně 893 300 kilometrů funkčních vozovek. Dálniční
síť měří přibližně 12 000 kilometrů. Nejsou zde pravidelné registrační poplatky,
či daně, ale za použití dálnic se vybírá mýtné, kromě blízkosti velkých obcí. Na
novém trhu s automobily převládají národní značky, jakými jsou Renault (27% ze
všech aut prodaných v roce 2003), Peugeot (20,1%) a Citroën (13,5% ). Přes 70%
nových prodaných aut v roce 2004 bylo na naftový pohon, což je znatelně více než
těch benzínových a LPG. Ve Francii se také nachází nejvyšší most na světě -
viadukt Millau a několik důležitých mostů, například Pont de Normandie.

V Francii se nachází přibližně 477 letišť a přistávacích ploch. Největším a
nejdůležitějším letištěm je letiště Charlese de Gaulla poblíž Paříže, které je
také centrem francouzských národních aerolinek - Air France.

Už od pravěku byla Francie křižovatkou obchodu, migrace obyvatelstva a invazí.
Ve starověku území Francie obývali Keltové (Galie a Bretaň) a Aquitánci
(Baskicko), později se zde usazovali Římané a Germáni (Frankové, Vizigótové,
Burgunďané a Vikingové). Tyto kmeny a národy se mezi sebou po staletí mísily a
výsledkem je dnešní populace. Kromě dávných dob zde byla ještě vlna migrace v
19. století a to hlavně lidí těchto národností : Belgičané, Italové, Španělé,
Portugalci, Poláci, Arméni, a Židé z Východní Evropy a Maghrebu. Od 60. let 20.
století se do Francie stěhují Arabové, Berbeři, černoši z Afriky a Karibiku,
Číňané a Vietnamci. Do Francie se vracejí také francouzští kolonisté z Alžírska
a dalších bývalých kolonií tzv. Černé nohy.

Zjišťovat rasu, etnickou příslušnost a náboženství při sčítání lidu je zákonem
zakázáno. Je ale odhadováno, že 40 % francouzské populace má předka, který
pochází z nějaké migrační vlny, což dělá z Francie etnicky nejrůznorodější zemi
v Evropě (úroveň je srovnatelná např. s USA či Kanadou). Dále jsou známa data z
testování novorozenců na srpkovitou anémii, které se provádí pouze u osob s
původem v rizikových oblastech mimo Evropu. Podle těchto údajů bylo v roce 2012
34,44% novorozenců nebílých, což představovalo zvýšení z 27% v roce 2006.

Od 19. století byl historický vývoj populace Francie velmi atypický oproti
zbytku Západního Světa. Na rozdíl od zbylé Evropy nemá Francie zkušenosti se
silným populačním růstem v 19. století a na počátku 20. století. Na druhou
stranu v druhé polovině 20. století zažila mnohem větší populační explozi než
kterýkoliv jiný evropský stát.

Na přelomu čtyřicátých a padesátých let 20. století přicházely do Francie
především italské pracovní síly. Do konce roku 1962 se jejich počet zvýšil na
630 000. V roce 1945 byl založen Státní migrační úřad, jehož činnost spočívala v
náboru a zprostředkování zahraničních pracovních sil. V šedesátých letech 20.
století se prostřednictvím dvoustranných smluv se Španělskem, Portugalskem,
Jugoslávií a zeměmi bývalých kolonií, tj. Marokem a Tuniskem, silněji rozvinula
snaha o najímání pracovní síly z jižní a jihovýchodní Evropy a také ze severní
Afriky. V polovině padesátých a šedesátých let 20. století dosáhl počet úředně
hlášených cizinců (bez Alžířanů) čísla 2,3 milionu. V letech prudkého rozvoje se
imigrace vymkla kontrole. Migranti přicházeli stále častěji spontánně nebo na
osobní výzvy. Ztráta kontroly nad imigrací na přelomu šedesátých a sedmdesátých
let 20. století a zvýšený nárůst nelegálních pracovních poměrů vedly k tomu, že
došlo k omezování možností jak přiblížit způsoby zprostředkování práce a
pracovní či bytové možnosti minimálním sociálním požadavkům.

Nelegální práce a vysoká nezaměstnanost vedly ke stupňování napětí mezi domácími
obyvateli a imigranty, především severoafrickými, ale také mezi jednotlivými
etnicko-kulturními skupinami přistěhovalců. Počátkem osmdesátých let 20. století
začalo docházet k otevřeným vzpourám a pouličním bitkám s policií. Ukončení
náboru pracovních sil změnilo charakter imigrace, který se projevil zvýšeným
příchodem dalších rodinných příslušníků především z mimoevropských oblastí (ze
severní Afriky a Turecka). V polovině devadesátých let 20. století odvozovalo
svůj původ z celkového počtu 55 milionů Francouzů asi 18 milionů alespoň
částečně od rodičů nebo prarodičů pocházejících ze zahraničí.

Podle článku 2 ústavy je úředním jazykem Francie francouzština, románský jazyk
odvozený z latiny. Dále je používána němčina a arabština.

Tradičně dominantní římskokatolická země se znatelným protiklerikálním vlivem.
Svoboda náboženství je dána ústavou; inspirace pochází ze Všeobecné deklarace
lidských práv. Dominantní koncept vztahu mezi veřejnou sférou a věřícími
zabezpečuje, že vláda a vládní instituce (jako například školy) by neměly
zasahovat do věcí víry a stejně tak církev by se neměla žádným způsobem
angažovat v politické činnosti.

Vláda samotná neudržuje statistiky o víře svých občanů. Statistiky The World
Factbook ukazují následující čísla: Římskokatolické křesťanství 83–88 %, islám
5–10 %, protestantismus 2 %, židovské náboženství 1 %. Avšak podle průzkumu z
roku 2003 považuje 41 % lidí existenci boha za vyloučenou, 33 % se považuje
spíše za ateisty a 51 % lidí o sobě řeklo, že jsou křesťané.

Mnoho mladých muslimů ve Francii čelí diskriminaci[zdroj?] a vysoké
nezaměstnanosti, která na předměstích Paříže dosahuje přes 50%, a na jejich
komunitu mají stále větší vliv radikální islamističtí salafisté. Podle analýzy z
roku 2016 zavedení islámského práva šaría podporuje 72% francouzských muslimů a
35% muslimů ve Francii považuje za ospravedlnitelné použití násilí na ochranu
víry.

K vědeckým osobnostem 16.-17. století patřili François Viète, Abraham de Moivre,
Pierre Gassendi či Marin Mersenne.

Avšak zvláště v 18. a 19. století Francouzi v oblasti exaktních věd dominovali,
nejvíce vynikli Louis Pasteur, Marie Curie, Blaise Pascal, Auguste a Louis
Lumièrové, Évariste Galois, Jean le Rond d'Alembert, Antoine Lavoisier, Henri
Poincaré, André-Marie Ampère, Gaspard-Gustave de Coriolis, Léon Foucault, Louis
Daguerre, Charles-Augustin de Coulomb, Denis Papin, Joseph Fourier, Pierre-Simon
Laplace, Nicolas Appert, Pierre de Fermat, Jean-Baptiste Lamarck, Louis Braille,
Georges Cuvier, Augustin Louis Cauchy, Jean-François Champollion, Charles
Messier, Joseph Louis Gay-Lussac, Urbain Le Verrier, Nicolas Léonard Sadi
Carnot, Georges Louis Leclerc de Buffon, Augustin-Jean Fresnel, François Arago,
Nicéphore Niépce, Nicolas-Louis de Lacaille, Pierre Beaumarchais, Adrien-Marie
Legendre, Jean-Baptiste Biot, Jean-Martin Charcot, Siméon Denis Poisson nebo
Marquis de Condorcet.

Ve 20. století získali Francouzi také řadu vědeckých Nobelových cen, za fyziku
Serge Haroche, Albert Fert, Claude Cohen-Tannoudji, Georges Charpak,
Pierre-Gilles de Gennes, Louis Néel, Alfred Kastler, Louis de Broglie, Jean
Baptiste Perrin, Antoine Henri Becquerel a Pierre Curie, za chemii Yves Chauvin,
Jean-Marie Lehn, Luis Federico Leloir, Frédéric Joliot, Irène Joliot-Curie, Paul
Sabatier, Victor Grignard a Henri Moissan, za fyziologii Jules A. Hoffmann, Luc
Montagnier, Françoise Barré-Sinoussi, Jean Dausset, Roger Guillemin, François
Jacob, Jacques Monod, André Lwoff, André Frédéric Cournand, Charles Nicolle,
Charles Richet, Alexis Carrel, Alphonse Laveran. Ústřední postavou matematiky
20. století byl Henri Lebesgue.

V oblasti humanitních a sociálních věd si Francouzi dlouhodobě udržují ještě
mnohem větší vliv. Již scholastičtí filozofové Jean Buridan a Mikuláš Oresme
byli velmi uznávaní. Michel de Montaigne založil žánr eseje. Francouzi stáli u
samého zrodu moderní filozofie - za její zakladatele bývají někdy považováni
Jean-Jacques Rousseau a René Descartes. K tzv. osvícencům patřili Voltaire,
Denis Diderot či Charles Louis Montesquieu. Na přelomu 19. a 20. století
zpochybnil dědictví osvícenců Henri Bergson. K významným představitelům
fenomenologie patří Emmanuel Lévinas, Paul Ricoeur a Maurice Merleau-Ponty. V
Nietzscheho stopách ve Francii šel Georges Bataille. Od marxismu k islamismu se
dostal Roger Garaudy. Na Freuda zcela originálně navázal Jacques Lacan.
Jungovské inspirace měl Gaston Bachelard. Z křesťanských pozic se s moderní
vědou originálně vyrovnával Pierre Teilhard de Chardin. Oba klíčoví myslitelé
existencialismu, Jean-Paul Sartre a Albert Camus, byli Francouzi. Podobné je to
u postmodernismu, kde jsou otci Jean Baudrillard a Jean-François Lyotard. Za
nejvýznamnější feministickou filozofku bývá považována Simone de Beauvoirová.
Nejcitovanějšími filozofy konce 20. století byli představitelé tzv.
poststrukturalismu a dekonstruktivismu: Michel Foucault, Jacques Derrida a
Gilles Deleuze. Marxistické ingredience k jejich dílu přidávali Louis Althusser
a Alain Badiou. Feministické Julia Kristeva. Ideologem extravagantního
situacionismu byl Guy Debord. Významným politickým filozofem byl Jean Bodin,
autor teorie suverenity.

I francouzská sociologická škola je silná, Francouzi byli ostatně už dva ze
zakladatelů sociologie: Auguste Comte a Émile Durkheim. Důraz na data do
sociologie vnesl Pierre Guillaume Frédéric le Play. Mezi jejich nástupci vynikl
Pierre Bourdieu. Claude Lévi-Strauss je zřejmě nejslavnějším kulturním
antropologem všech dob. Ferdinand de Saussure je zakladatelem sémiotiky. Roland
Barthes jejím významným představitelem. Dějiny politologie se sotva obejdou bez
Alexise de Tocqueville, Gustava le Bona či Raymonda Arona. K nejvlivnějším
historikům, zejména svou interpretací Francouzské revoluce, patří Adolphe
Thiers. Zakladatelem proslulé školy Annales byl Fernand Braudel. K prvním
literárním teoretikům patřil Nicolas Boileau-Despréaux. Nobelovu cenu za
ekonomii získali Jean Tirole, Maurice Allais a Gérard Debreu. V posledních
letech se velmi rychle stal jedním z nejcitovanějších ekonomů Thomas Piketty.

Francouzská kultura je ovlivněna rozdílností a posledními vlnami imigrace.
Francie hrála po celá staletí velmi důležitou roli jako kulturní centrum celé
Evropy v čele s Paříží. Mnoho architektonických stylů západní civilizace vzniklo
ve Francii; většina výtvarných stylů novověku se zrodila v pařížské umělecké
komunitě.

Francouzské umění existovalo společně s německým, až do rozdělení Franské říše,
pod názvem „karolinské umění“. Vlastní vývoj zaznamenalo v 11. století s šířením
románského slohu. Přibližně od roku 1100 se datuje rozkvět architektury a
sochařství spojeného převážně s regionem Provence, kde bylo stavitelství silně
ovlivněno římskou kulturou. O padesát let později se střediskem umění stává
sever země, tedy oblast Normandie, převážně Burgundsko. Zde se objevují počátky
gotiky. První ryze gotickou stavbou je Bazilika Saint-Denis u Paříže. Od 13.
století je již umělecká tvorba spojena s Paříží a oblastí Île-de-France, odkud
se gotika rozšířila do celé Evropy. Nejvýznamnějšími francouzskými památkami
tohoto slohu jsou katedrály (hlavně v městech Paříž, Remeš, Chartres, Amiens
aj.), vitráže a sochařská díla.

S nástupem renesance ztrácí Francie výsadní postavení nejen v oblasti umění.
Typické je přejímání vzorů z Itálie. Gotika se dále drží pouze v Burgundsku jako
pozdní gotika. Nejvýznamnějším uměleckým skvostem této doby je zřejmě zámek ve
Fontainebleau, kde se projevil vliv pozdní renesance a manýrismu. Inspiraci
malbami, sochami a dekoracemi lze spatřit v Antverpách, Bruselu i v Praze. V
oblasti architektury jsou dále známé zámky na řece Loiře (Blois, Chambord),
zámek Fountain u Paříže a Lucemburský palác v Paříži). Během rozvoje baroka v
17. století se díky podpoře francouzských králů dostává do Francie řada umělců,
kteří tvoří opět model umění pro celou Evropu. Tento standard si Francie udržela
až do pozdního 18. století, kdy vládlo rokoko. Centrálními osobnostmi malířského
rokoka ve Francii byli Antoine Watteau, François Boucher a Jean-Honoré
Fragonard. Počátkem 18. století vzniká klasicismus, který v podstatě vychází z
francouzské kultury. Typickým zástupcem je malíř François Gérard. Klasicistními
portréty, mj. známým Napoleonovým, proslul Jean Auguste Dominique Ingres.
Neoklasicismus zosobnili Jacques-Louis David a také Camille Corot. V éře
romantismu se prosadil Eugène Delacroix a Théodore Géricault, klíčovými realisty
byli Gustave Courbet, William-Adolphe Bouguereau, Jean-François Millet,
barbizonská škola. Později i Honoré Daumier, jehož dílo rovněž dalo impulz ke
vzniku moderního umění.

V moderním umění je velmi důležitá francouzská secese (Art nouveau) a to hlavně
v architektuře (vchody metra v Paříži, Hector Guimard). Vzniká mnoho malířských
směrů v čele s impresionismem (Édouard Manet, Auguste Renoir, Claude Monet,
Camille Pissarro, Alfred Sisley, Edgar Degas, Henri de Toulouse-Lautrec, Berthe
Morisotová), proti kterému se v roce 1880 postavil Paul Cézanne se svým osobitým
stylem. Tzv. neoimpresionismus představují Georges Seurat a Paul Signac. Malíř
Paul Gauguin dále rozvíjel malbu s důrazem na plošnost a jasné ohraničení
jednotlivých barevných polí. Tento styl byl dále rozvíjen skupinou Nabis a
fauvisty (Henri Matisse, André Derain, Maurice de Vlaminck). V sochařství vyniká
Auguste Rodin (hra světla) a Aristide Maillol (ženský akt). Rok 1907 se nese v
duchu založení kubismu Pablo Picassem, Georges Braquem a Fernand Légerem
(kubismus převádí předměty na geometrické prvky). Dalšími směry této doby jsou
dadaismus a surrealismus (inspirace psychoanalýzou Sigmunda Freuda, hlavní
otázky nevědomí) v čele s Maxem Ernstem a Salvadorem Dalím. Konceptualismus
reprezentuje zejména Marcel Duchamp. Jakýmsi protipólem avantgardních
experimentátorů je klasik naivního malířství Henri Rousseau. Ke konci druhé
světové války se do popředí dostává abstraktní umění díky Pařížské škole (École
de Paris) a akčnímu umění (action painting). Jean Dubuffet zavedl do malby
používání netradičních materiálů jako sádra, dehet nebo štěrk. Vzniká op-art s
hlavními představiteli Victorem Vasarelym a F. Morelletem. K novějším směrům
patřil nouveau réalisme (nový realismus) a pop art (Arman, César, Spoerri,
Tinguely). V 80. a 90. letech se Francie ztotožňuje s charakterem soudobého
umění např. proudy jako land art, body art, minimalismus a konceptualismus
(Christian Boltanski), arte povera, nouveau réalisme (Erik Dietman),
neoexpresionismus ad.

Především jako ilustrátor získal uznání Gustave Doré. Králem karikatury 19.
století byl Honoré Daumier. Henri Cartier-Bresson patří ke klasikům
žurnalistické fotografie.

Proslulými architekty byli Gustave Eiffel, Eugène Viollet-le-Duc či Jean Nouvel.

Francouzská literatura vznikla jako pokračování latinsky psané literatury.
Nejstarší písemnou památkou jsou tzv. Štrasburské přísahy z roku 842. V průběhu
dějin zaznamenala francouzská literatura bouřlivý rozvoj a určovala po mnoho
století světový trend. Mnoho literárních směrů 20. století má svůj původ ve
Francii (např. dadaismus, kubismus, surrealismus). Díky uvolněnějšímu prostředí
zde mohlo vzniknout spousta děl, která byla jinde zavrhována (např. v USA díla
Henryho Millera). Svůj vliv nezapře ani v dnešní době.

Molière je klasikem světového dramatu, v poezii hraje stejnou roli François
Villon, v dětské literatuře Antoine de Saint-Exupéry, ve sci-fi Jules Verne, v
erotické literatuře Markýz de Sade či Octave Mirbeau, nejslavnějším bajkařem je
Jean de la Fontaine, François Rabelais byl zakladatelem žánru románu, Michel de
Montaigne žánru eseje.

Krom Molièra patří do učebnic světového dramatu i Jean Racine, Pierre Corneille,
Edmond Rostand, z moderních dramatiků zejména Jean Anouilh či Jean Genet. Alfred
Jarry představil svébytnou podobu dramatu absurdního.

I v próze se celosvětově proslavila hned celá série jmen: Guy de Maupassant,
Alexandre Dumas, Victor Hugo, Honoré de Balzac, Stendhal, Gustav Flaubert, Émile
Zola, Anatole France. Charles Perrault ovlivnil celoevropskou kulturu sesbíráním
nejslavnějších lidových pohádek. Francouzi milují díla Marcela Pagnola. Ke
klasikům bývají řazeni též François-René de Chateaubriand, George Sandová,
Alfred de Musset, Théophile Gautier, Alphonse Daudet, Prosper Mérimée či
kontroverzní Louis-Ferdinand Céline. Za základní stavební kámen světové moderní
prózy je považováno dílo Marcela Prousta. Alain Robbe-Grillet, Michel Butor,
Marguerite Durasová či Claude Simon založili tzv. nový román. Romain Rolland,
André Malraux, Françoise Saganová či Robert Merle vsadili naopak na klasické
vyprávění. Henri Barbusse proslul především demaskováním hrůz první světové
války. K nejuznávanějším současným romanopiscům patří Michel Houellebecq.

Prototypem básníka byl dlouho Pierre de Ronsard. Ikonickými postavami poezie se
stali také tzv. Prokletí básníci: Charles Baudelaire, Paul Verlaine a Arthur
Rimbaud. Francouzská poezie však neztratila sílu ani ve 20. století – většina se
vydala cestou avantgardních experimentů, někteří u nich zůstali jako André
Breton či Guillaume Apollinaire, někteří se vrátili ke klasické skladbě jako
Paul Eluard či Louis Aragon, jiní byli klasickému verši věrni vždy jako Jacques
Prévert. Zcela zvláštní, „hermetickou“ či „neoklasicistní“ linii reprezentují
Stéphane Mallarmé a Paul Valéry. Všestrannými talenty, kteří krom literatury
zasáhli i do mnoha jiných oborů, byli Jean Cocteau a Boris Vian.

Krom některých uvedených získali Nobelovu cenu za literaturu též Patrick
Modiano, Jean-Marie Gustave Le Clézio, Saint-John Perse, François Mauriac, André
Gide, Roger Martin du Gard, Frédéric Mistral, Jean-Paul Sartre, Albert Camus a
Sully Prudhomme.

Francie byla dlouhou dobu považována za centrum evropského umění a hudby. Země
se chlubí širokým spektrem tradiční lidové hudby, ale i hudbou přinesenou
imigranty z Afriky, Latinské Ameriky a[Asie. Co se týče klasické hudby, pochází
z Francie několik legendárních skladatelů, stejně tak jako v dnešní době řada
umělců hrajících rock, hip hop, techno, funk a pop. Francie se také považuje za
zemi klarinetu.

Nejslavnějšími francouzskými skladateli vážné hudby jsou Claude Debussy, Georges
Bizet, Jacques Offenbach, Hector Berlioz a Maurice Ravel. Důležitými jmény jsou
též Camille Saint-Saëns, Jean-Philippe Rameau, Erik Satie, Charles Gounod, Jules
Massenet, Francis Poulenc, Olivier Messiaen a Adolphe Adam. V oblasti filmové
hudby patří k nejoceňovanějším autorům Maurice Jarre. V moderní populární hudbě
se Francouzi dlouho snažili konkurovat svým osobitým žánrem – šansonem. Uznání
světa v něm získali zejména Edith Piaf, Charles Aznavour, Gilbert Bécaud, Yves
Montand, Mireille Mathieu, Dalida či Juliette Gréco. Do historie rokenrolu se
zapsal Johnny Hallyday. Serge Gainsbourg se stal symbolem eroticky nabitého
popu. V klasickém globálním popu se Francouzi prosazují méně, v posledních
letech se to podařilo Vanesse Paradis či Alizée. Zdaleka nejvíce se to však
podařilo klávesistovi a skladateli Jean-Michel Jarrovi. V oblasti elektronické
hudby se prosadil též DJ David Guetta.

Velkou tradici má francouzské filmové umění, Georges Méliès stál u jeho samého
zrodu. Režiséři 60. let Jean-Luc Godard a François Truffaut patří ke klasikům
světového filmu. K tzv. Nové vlně krom nich patřili též Claude Chabrol a Alain
Resnais. Navazovali přitom na originální tvůrce předchozích dekád, jakými byli
Jean Renoir či Jacques Tati. Oscara má třeba Michel Hazanavicius. Luc Besson
dnes točí hollywoodské podívané. Těm však dokázali Francouzi, jako jedni z mála
na světě, v 60.-80. letech 20. století konkurovat, zejména v žánru komedie.
Francouzský populární film té doby dokázal vyrobit herecké hvězdy světového
formátu: Louis de Funès, Jean Gabin, Jean-Paul Belmondo, Alain Delon, Brigitte
Bardotová, Gérard Philipe, Lino Ventura, Catherine Deneuvová, Jean-Louis
Trintignant, Jean Rochefort, Gérard Depardieu, Pierre Richard, Jean Marais,
Philippe Noiret či Jeanne Moreauová. Již v 50. letech se dokázali prosadit
Simone Signoretová či Fernandel, ještě mnohem dříve Sarah Bernhardtová vytvořila
prototyp filmové herecké hvězdy. V posledních letech už se světový věhlas
francouzským hercům získává hůře a především už to nejde bez Hollywoodu –
důkazem jsou biografie herců jako Sophie Marceauová, Juliette Binocheová, Audrey
Tatouová, Marion Cotillardová, Jean Dujardin či Jean Reno.

Francouzská kuchyně je charakteristická svou velikou rozmanitostí. Je označována
jako jeden z nejvíce kultivovaných a elegantních stylů vaření na světě. Mnoho
nejlepších světových šéfkuchařů jako Taillevent, La Varenne, Carême, Escoffier
nebo Bocuse byli mistry této kuchyně. Navíc, francouzské způsoby vaření
ovlivnily bezmála celou Západní Evropu a mnoho kulinářských škol užívá
francouzskou kuchyni jako základ všech ostatních forem evropského vaření.

Nejpopulárnějším sportem ve Francii je fotbal. Dalšími populárními sporty ve
Francii jsou cyklistika (ve Francii se každoročně pořádá světoznámá Tour de
France), ragby, lehká atletika, automobilový sport (Grand Prix Francie v
Magny-Cours, 24 hodin Le Mans) a tenis (French Open v Paříži).

Nejhranějším sportem ve Francii je Pétanque. Různé formy Pétanque jsou hrány ve
Francii přibližně 17 miliony lidí. Federation Française de Pétanque et Jeu
Provençal (ffpjp), která dohlíží na Pétanque, eviduje 480 000 licencovaných
hráčů.

Další známou hrou, která pochází z Francie je stolní fotbal. Mezi Francouzi je
velmi populární, což dokazují četnými vítězstvími na světových šampionátech.

Francouzi několikrát pořádali olympijské hry: letní v letech 1900 a 1924 v
Paříži a zimní v roce 1924 v Chamonix, 1968 v Grenoble a 1992 v Albertville.

Francouzi měli několik silných fotbalových generací. Té z 50. let dominovali
Raymond Kopa a Just Fontaine. Té z 80. let zejména Michel Platini. Největší
hvězdou slavného mužstva mistrů světa z roku 1998 byl Zinedine Zidane.
Výjimečným střelcem začátku 90. let byl též Jean-Pierre Papin. Světovou
tenisovou jedničkou i vítězkou Wimbledonu byla Amélie Mauresmová.



https://cs.wikipedia.org/wiki/Martina_Navr%C3%A1tilov%C3%A1

Martina Navrátilová (* 18. října 1956 Praha) je bývalá československá a později
americká tenistka, mezi lety 1978–1987 světová tenisová jednička po dobu 332
týdnů, což je druhé nejdelší období na 1. místě žebříčku WTA (po Steffi
Grafové). Je považována za jednu z nejlepších tenistek všech dob. Celkem vyhrála
59 grandslamových turnajů, 18 dvouher, 31 ženských a 10 smíšených čtyřher, což
ji v rámci otevřené éry řadí na 1. místo. Mezi všemi tenisty drží absolutní
rekord v počtu vyhraných turnajů, a to 167 ve dvouhře a 177 ve čtyřhře. Je
jednou ze tří tenistek historie, které mají kompletní sadu grandslamových titulů
ze všech soutěží všech čtyř Grand Slamů. Zbývajícími hráčkami jsou Margaret
Courtová a Doris Hartová. V otevřené éře je však jedinou, která toho kdy
dosáhla.

Billie Jean Kingová o ní v roce 2006 prohlásila: „Je nejlepší tenistkou dvouhry,
čtyřhry i smíšené čtyřhry, která kdy žila.“ Tenisový novinář Steve Flink ji ve
své knize The Greatest Tennis Matches of the Twentieth Century (Největší
tenisové zápasy 20. století) označil za druhou nejlepší hráčku 20. století za
Němkou Steffi Grafovou. Tennis Magazine ji vybral za nejlepší tenistku, která
hrála v období 1965 až 2005. Historik tenisu a novinář Bud Collins ji nazval
„pravděpodobně největší hráčkou nebo hráčem tenisu všech dob.“

Pochází z Československa z Řevnic u Prahy, kde hrála od dětství za místní
tenisový oddíl LTC Řevnice (za tento klub hrála už i její babička Anežka
Semanská - Boučková a ona sama je jeho čestnou členkou), později pak jezdila
trénovat do blízké Prahy, kde se mohl lépe rozvinout její talent a um.
Nedokončila studia na pražském Gymnáziu Na Zatlance a v roce 1975 emigrovala do
USA a v roce 1981 se stala americkou občankou, české státní občanství obdržela v
lednu 2008. V ženské dvouhře získala ve Wimbledonu rekordních 9 titulů. Je známa
otevřeným přiznáním své lesbické orientace, což učinila v době, kdy něco
takového nebylo zdaleka běžné.

Navrátilová hrála i soutěže družstev, celkem čtyřikrát vyhrála Fed Cup, z toho
jednou za Československo a třikrát za USA.

Narodila se jako Martina Šubertová v roce 1956. Její rodiče se rozvedli, když
byly Martině tři roky. Matka Jana si v roce 1962 vzala Miroslava Navrátila,
který se stal jejím prvním tenisovým trenérem. Po svém nevlastním otci dostala
příjmení Navrátilová.

V roce 1972, když jí bylo 15 let, vyhrála Mistrovství Československa v tenise a
o rok později ve věku šestnácti let, se stala profesionálkou. Svůj první
profesionální titul ve dvouhře získala v roce 1974 na turnaji v Orlandu.

V roce 1975 hrála dvě grandslamová finále, ale podlehla jak na Australian Open
Evonne Goolagongové, tak na French Open Chris Evertové. Na US Open poté prohrála
s Chris Evertovou v semifinále a v New Yorku požádala o americké občanství.
Zelenou kartu získala za jeden měsíc.

První grandslamový turnaj ve dvouhře žen vyhrála v roce 1978, když ve třísetové
bitvě porazila ve Wimbledonu Chris Evertovou a dostala se současně na první
místo tenisového žebříčku. Wimbledonský titul získala i o rok později.

V roce 1981 získala třetí grandslamový titul, když na Australian Open porazila
ve finále Evertovou. V témže roce se dostala i do finále US Open, ale ve
třísetové finálovém zápase podlehla až v tiebreaku Tracy Austinové. V roce 1982
triumfovala jak French Open, tak i Wimbledonu.

Na okruhu začala používat celografitovou tenisovou raketu Yonex a stala se
dominantní postavou ženského tenisu. Prohrála sice již ve čtvrtém kole na French
Open, prvního grandslamového turnaje roku 1983 (Australian Open se konalo až v
prosinci), ale zbylé turnaje vyhrála. Během sezóny prohrála jen zápas na French
Open a s 86 vítězstvími a jedinou prohrou drží rekord v procentuální úspěšnosti
profesionálního tenisty během jediné sezóny. V průběhu tří sezón 1982, 1983 a
1984 prohrála pouze 6 zápasů ve dvouhře.

Do sezóny 1984 vstoupila opět úspěšně, zvítězila ve French Open, Wimbledon
vyhrála dokonce pošesté v řadě a po vítězství na US Open jí zbývalo zvítězit na
Australian Open, aby vyhrála všechny grandslamové turnaje sezóny. Avšak v
semifinále turnaje podlehla Heleně Sukové 1–6, 6–3, 7–5. Přesto je 74 zápasů bez
porážky v řadě profesionálním rekordem.

Ve čtyřhře získala čistý grandslam za roky 1984 a 1986 (v roce 1986 se sice
nehrálo Australian Open (kvůli změně termínu), avšak ve čtyřhře vyhrála ročníky
1985 a 1987). V období let 1983-1985 vyhrála 8 deblových grandslamových turnajů
v řadě, což je doposud nepřekonaný rekord, o který se dělí se svou deblovou
spoluhráčkou Pam Shriverovou.

S Pam Shriverovou vytvořila nejlepší ženskou deblovou dvojici historie moderního
tenisu. Společně vyhrály 20 deblových grandslamových turnajů (7x Australian
Open, 4x French Open, 5x Wimbledon a 4x US Open), 10 x Turnaj mistryň a celkem
79 deblových turnajů WTA.

Působila také ve funkci předsedkyně Ženské tenisové asociace WTA. V lednu roku
2008 obdržela státní občanství České republiky.

Dne 24. února 2010 jí byla diagnostikována neinvazivní forma karcinomu prsu a
15. března téhož roku absolvovala lumpektomický zákrok.

S českou tenistkou a wimbledonskou vítězkou Janou Novotnou nastupovala do
čtyřher na veteránských turnajích žen. Věnuje se také spisovatelské činnosti,
pravidelně působí i jako sportovní komentátorka tenisových soutěží pro americkou
televizní stanici CNN.

V únoru 2012 natáčela pro CNN v londýnském Wimbledonu televizní pořad společně
Petrou Kvitovou, která ji považuje za svůj velký dětský vzor (poznámka: obě dvě
hrají tenis levou rukou a svůj poslední wimbledonský titul ve dvouhře získala
jen několik měsíců po narození Petry Kvitové).

Od roku 2006 je ve vztahu s partnerkou Julií Lemigovovou, o 15 let mladší
poslední Miss Sovětského svazu z roku 1991. Společně vychovávají dvě dcery
pocházející z dřívějšího manželství Lemigovové. Počátkem září 2014 v přestávce
po prvním semifinálovém zápase mužské dvouhry US Open na newyorském kurtu
Arthura Ashe ji Navrátilová veřejně požádala o ruku a Lemigovová žádost přijala.
Předtím byla Navrátilová v osmiletém vztahu s Toni Laytonovou, s níž uzavřela
pouze neoficiální sňatek v New Hampshire. Jinou partnerkou tenistky byla v
minulosti bývalá královna krásy Judy Nelsonová. Ohlášený sňatek s Julií
Lemigovovou uzavřela 15. prosince 2014.

Od sezóny 2015 se stala součástí trenérského týmu polské hráčky Agnieszky
Radwańské, a to na částečný úvazek s cílem pomoci tenistce elitní světové
desítky k zisku grandslamu.



https://cs.wikipedia.org/wiki/Wikimedia_Commons

Wikimedia Commons (zkráceně jen Commons) je projekt Nadace Wikimedia, který
slouží jako organizované centrální úložiště licenčně volných fotografií, videa,
ilustrací, zvuků a dalšího multimediálního obsahu. Tyto soubory jsou zároveň
přístupné ze všech projektů Wikimedia Foundation ze všech jazykových verzí.
Projekt byl navržen Erikem Möllerem v březnu 2004 a spuštěn 7. září 2004.
Editační a uživatelské prostředí Commons je téměř shodné jako editační prostředí
Wikipedie, rovněž se používá stejný princip a podobný systém kategorizace obsahu
a podobný způsob samosprávného rozhodování. Projekt Commons nemá více jazykových
verzí, základním jazykem projektu Commons je angličtina, která je preferována
zejména pro pojmenovávání kategorií, názvy obrázků a projektové diskuse však
mohou být ve kterémkoliv jazyce podle potřeby. S tematickými kategoriemi a
články jazykových verzí projektu Wikipedie jsou tematické kategorie projektu
Commons částečně propojeny lokálními mezijazykovými odkazy nebo prostřednictvím
tematických položek projektu Wikidata,

Původně měl každý z projektů Wikimedia Foundation oddělené úložiště souborů a
nebylo možné například v české Wikipedii přímo použít obrázek z anglické.
Obrázek musel být z anglické Wikipedie nejdříve zkopírován na českou. Projekt
Wikimedia Commons byl spuštěn až tři roky po Wikipedii.

Některé z projektů Nadace Wikimedia (například nizozemská, švédská, dánská, obě
norské, španělská, baskická, polská, česká a slovenská Wikipedie) přemístily
prakticky veškerý multimediální obsah na projekt Commons a lokální ukládání
obrázků atd. už neumožňují, jiné projekty (například anglická verze Wikipedie)
buď dosud proces přesunu nestačily dokončit nebo i záměrně ponechávají některé
soubory uložené lokálně, například z důvodu, že na daném projektu zvolili
mírnější licenční politiku, například připouštějí i soubory pod fair use, které
v projektu Commons tolerovány nejsou.

Obrázky a další soubory jsou, podobně jako články v projektech Wikipedia,
prostřednictvím své popisné stránky organizovány v multi-hierarchickém
kategorizačním systému (se strukturou orientovaného grafu, ideálně acyklického),
vycházejícího z principů modularity (soubor či kategorie je řazena pouze do
nejspecifičtější kategorie nebo kategorií, nikoliv zároveň do jejich
nadkategorií, přičemž složené kategorie, například „Kostely v Rusku“, kombinují
souběh dvou čí více kritérií), jednoduchosti, selektivity (názvy kategorií jsou
jednoznačné a nehomonymní) a univerzality (jedno téma má totožný název pro
všechny země i úrovně kategorizace a kategorizační systém je maximálně jednotný
a systematický, tedy potlačuje lokální rozdíly nářečí a terminologie, a
paralelní větve kategorizace mají navzájem analogickou strukturu). Kromě toho
lze, stejně jako v dalších wiki projektech, používat fulltextové hledání v
názvech a popisech souborů a kategorií.

Na rozdíl od projektů Wikipedie neobsahuje Commons přímo články o jednotlivých
tématech, ale funkčně jsou článkům obdobné stránky s galeriemi obrázků, na nichž
– na rozdíl od stránek kategorií s automaticky zobrazeným obsahem – lze obrázky
či jiné soubory různými způsoby vybírat, uspořádávat, seskupovat a popisovat či
komentovat. Základní informace o tématu nebo objektu lze uvést též na stránce
kategorie, avšak primárním způsobem popisu témat kategorie je propojení
meziprojektovými odkazy na články Wikipedie o příslušném tématu, případně
položku Wikidat.

V lednu 2017 obsahovalo úložiště přes 35,8 milionů souborů. V projektu se
registrovalo přes 6 156 000 uživatelů, z nichž bylo okolo 30 200 aktivních (tj.
editujících v posledních 30 dnech), 237 uživatelů aktuálně mělo oprávnění
správce.

Úložiště je považováno za největší sbírku volně použitelných obrázků na
internetu.

V rámci projektu Commons souběžně existuje několik systémů oceňování či výběru
nejlepších či kvalitních fotografií či souborů. Některé fungují na principu
recenzování fotografií komunitou uživatelů, jiné na principu hlasovací ankety.
Přispívání do projektu je také motivováno řadou tematických projektů v rámci
národních poboček nadace Wikimedia či národních komunit wikipedistů, někdy i s
grantovými příspěvky. Mezi nejvýznamnější motivační akce patří mezinárodní
fotografická soutěž Wiki miluje památky.



https://cs.wikipedia.org/wiki/Chorvatsko

Chorvatsko (starší název Charvátsko, chorvatsky Hrvatska, Chorvatská republika -
Republika Hrvatska) je evropský stát, který se geograficky nachází na pomezí
střední a jižní Evropy; jde o jeden z nástupnických států bývalé Jugoslávie.
Jeho sousedy jsou Slovinsko, Maďarsko, Srbsko, Bosna a Hercegovina a Černá Hora.
Chorvatsko je členem OBSE (od 24. 3. 1992), OSN (od 22. 5. 1992), Rady Evropy
(od 6. 11. 1996), WTO (od 30. 11. 2000), NATO (od 1. 4. 2009) a Evropské unie
(od 1. 7. 2013). Hlavním městem je Záhřeb, který je i jedním z 21 tamních krajů
(žup, chorvatsky: županije).

Rozloha Chorvatska je 56 594 km², převážná část z tohoto území leží v
kontinentálním podnebí, zbytek pak v podnebí středozemním. Do rozlohy je
započten i povrch více než 1 000 chorvatských ostrovů různých velikostí od
největších s rozlohou s minimální velikostí 1 km², přes menší až po velmi malé
útesy. V Chorvatsku žije 4,29 milionů obyvatel, většina z nich se hlásí k
chorvatské národnosti.

První Slované na území dnešního Chorvatska dorazili na začátku 7. století, na
začátku 9. století vytvořili státní útvar se dvěma vévodstvími. Prvním
chorvatským králem byl Tomislav roku 925 (od roku 910 do roku 925 vévoda). Jako
samostatné království Chorvatsko vystupovalo do roku 1102, kdy vstoupilo do
personální unie s Uhrami, tedy s dnešním Maďarskem. Roku 1527 byl kvůli
probíhající stoleté válce (1493-1593) s Turky (Osmanskou říší) do čela
Chorvatska zvolen Ferdinand I. Habsburský, a země se tak stává až do roku 1918
součástí Habsburské monarchie.

Po skončení 1. světové války Chorvaté se Slovinci a Srby vytvořili mezinárodně
neuznaný stát - Stát Slovinců, Chorvatů a Srbů, který však existoval jen pouhý
necelý měsíc. Poté se Chorvatsko stává součástí Království Srbů, Chorvatů a
Slovinců, které existovalo až do konce 2. světové války. Po ní Chorvatsko
společně s dalšími zeměmi zakládá Jugoslávii, ve které Chorvatsko setrvalo do
roku 1991, kdy vyhlásilo nezávislost, která byla mezinárodně uznaná v roce 1992.
Vyhlášení nezávislosti však vyústilo v Chorvatskou válku za nezávislost, která
trvala až do roku 1995, a kterou vyhrálo Chorvatsko.

Moderní Chorvatsko je parlamentní republikou. Jedná se o 18. nejpopulárnější
turistickou destinací na světě. Turismus je i jedním z nejdůležitějších zdrojů
příjmu státu, podílí se 20 % na HDP. Nejdůležitějším obchodním partnerem
Chorvatska je Evropská unie. Vzdělání pro své občany poskytuje zdarma včetně
státních vysokých škol.

Moderní Chorvatsko se skládá ze Středního Chorvatska s Chorvatským Přímořím
(Záhřeb a okolí až k řece Ilově na východě, Karlovacká oblast, Rijeka a okolí,
oblast Liky až k řece Zrmanji) (přirozeným centrem je Záhřeb a na Chorvatském
Přímoří pak Rijeka), Dalmácie bez Kotoru, ale s územím bývalé republiky
Dubrovník), Slavonie na východě země (od řeky Ilovy na východ, ke Slavonii však
historicky náleží také Sremský okruh v dnešní Srbské autonomní oblasti
Vojvodině), přirozeným centrem je Osijek, z většiny bývalého markrabství Istrie,
tj. Istrijského poloostrova na západě Chorvatska, centrem je město Pula. Dále
pak k Chorvatsku patří ještě původně uherské oblasti Mezimuří a jižní části
Baranje.

Znaky hlavních zemí jsou vyobrazeny i ve složeném znaku dnešního Chorvatska,
který obsahuje kromě červenostříbrného šachovnicového štítu vlastního Chorvatska
též znaky Slavonie (černá kuna mezi dvěma řekami), Dalmácie (tři zlaté
korunované lví hlavy na modrém poli), Istrie (zlatá koza na modrém poli),
Dubrovníku (stříbrné vodorovné pruhy na červeném poli) a Středního Chorvatska
(půlměsíc s hvězdou).

V dobách před naším letopočtem žily v dnešním Chorvatsku ilyrské kmeny, které se
později stáhly na území dnešní Albánie. Během 2. – 1. století př. n. l.
vytvořili Římané na Balkáně rozsáhlou provincii nazývanou Illyricum, která
zahrnula také toto území. Od 7. století se zde začali usazovat Slované, kteří
později vytvořili jednotný chorvatský stát. Prvním chorvatským králem byl
Tomislav I. z dynastie Trpimírovců. Roku 1102 bylo chorvatské království spojeno
personální unií s uherským státem. někteří historici se však domnívají, že šlo
spíše o anexi.

Za dob Rakouska-Uherska byla země pod uherskou nadvládou, a byla jediným
přístupem Uherska k moři. V té době ale také čelila výbojům z Osmanské říše.

1. prosince 1918 vzniklo Království Srbů, Chorvatů a Slovinců (Království SHS),
a to spojením Státu Slovinců, Chorvatů a Srbů, který se na podzim 1918 utvořil z
jihoslovanských území Rakousko-Uherska (Centrální Chorvatsko, Slavonie,
Dalmácie, Bosna a Hercegovina, Kraňsko a Dolní Štýrsko), se Srbským královstvím,
které se z v letech 1913–1918 rozšířilo o Vardarskou Makedonii, Kosovo,
Vojvodinu a Černou Horu. Roku 1929 se Království SHS přejmenovalo na Království
Jugoslávie. V rámci královské Jugoslávie získalo roku 1939 Chorvatsko jistou
autonomii vytvořením Chorvatské bánoviny. Po faktické likvidaci Jugoslávie
nacistickým Německem 1941 vyhlásili chorvatští ustašovci Nezávislý stát
Chorvatsko, obsahující větší část chorvatských zemí a rovněž Bosnu a
Hercegovinu. Ustašovský režim povraždil až 500 000 příslušníků srbské menšiny,
mnohé z nich v táboře Jasenovac.

V poválečném období bylo Chorvatsko Lidovou (1945–1963), resp. Socialistickou
(1963–1990) republikou v rámci Federativní lidové, resp. Socialistické
federativní republiky Jugoslávie. V období 1945–1990 bylo Chorvatsko po
Slovinsku druhou nejrozvinutější jugoslávskou republikou.

V roce 1990 byl oficiální název změněn na Republiku Chorvatsko. 25. června 1991
vyhlásilo Chorvatsko spolu se Slovinskem nezávislost (ta byla uznána 15. ledna
1992 Evropským společenstvím). Jugoslávská federace však samostatnost neuznala a
to rozpoutalo válečný konflikt, který se s přestávkami vlekl až do roku 1995. Po
roce 2000 začalo Chorvatsko směřovat do NATO a EU. V roce 2004 se stalo
kandidátskou zemí EU, která s ním zahájila přístupová jednání 3. října 2005 (v
týž den jako s Tureckem). Do poslední chvíle nebylo jisté, zda přístupová
jednání vůbec začnou, a to kvůli dřívější neochotě Chorvatska spolupracovat s
Mezinárodním trestním tribunálem pro bývalou Jugoslávii; krátce předtím však
Chorvatsko udělalo pokrok při hledání generála Ante Gotoviny, obviněného z
válečných zločinů během Operace Bouře v roce 1995, a tím splnilo zbývající
podmínku pro zahájení přístupových jednání. 1. dubna 2009 vstoupilo Chorvatsko
do NATO. 1. července 2013 se Chorvatsko stalo 28. členem EU.

Chorvatsko leží v jihovýchodní Evropě na Balkánském poloostrově na břehu
Jaderského moře a na mnoha ostrovech v Jaderském moři. Patří mu dvě třetiny
kamenitého pobřeží Jaderského moře (poloostrov Istrie a Dalmácie).

Chorvatsko je republikou v čele s prezidentem. Výkonnou moc zastávají prezident
(volen na 5 let), předseda vlády, Rada ministrů (vláda); zákonodárnou moc:
jednokomorový parlament (Sabor – 100-160 poslanců, 4leté volební období).
Současným předsedou vlády je Tihomir Orešković, předseda sociálně-demokratické
strany v Chorvatsku a vůdce koalice čtyř středo-levých stran zvané Kykyryky
(chorvatsky Kukuriku), která ve volbách v prosinci 2011 porazila 8 let vládnoucí
pravicovou HDZ (Chorvatské demokratické společenství) v čele s premiérkou
Jadrankou Kosorovou.

Chorvatsko se od roku 1992 dělí na 21 žup, ty se dále dělí na opčiny (v průměru
kolem 10-20) které mají podobné postavení, jako české obce.

Chorvatská ekonomika by se dala charakterizovat jako středně rozvinutá v rámci
Evropy. HDP na obyvatele je zde přibližně o 7 000 USD nižší než v Česku. V
dobách Jugoslávie patřilo Chorvatsko k nejrozvinutějším zemím tohoto soustátí.
Bylo zde povoleno soukromé podnikání, dobře rozvinutý turistický průmysl a bylo
zde koncentrováno i několik větších zahraničních investic.

Ekonomika země velice silně utrpěla v letech 1991–95, během vleklého válečného
konfliktu se Srby a Bosňany. Nejenže tato válka zemi finančně vyčerpala, ale
navíc se jí vyhnula velká vlna zahraničních investic, které přitáhly zejména
země střední Evropy. Po skončení války se Chorvatsko začalo silně zaměřovat na
rozvoj turistiky, čímž došlo k oživení ekonomiky díky přílivu zahraničních měn.

Od roku 2000 se ekonomická situace znatelně lepší a roční růst HDP se pohybuje v
rozmezí 4–6 %. Velkou měrou se na ekonomickém růstu podílí spotřeba domácností a
snadná dostupnost úvěrů. Inflace je pod kontrolou a chorvatská měna stabilní.
Přesto se Chorvatsko i nadále potýká s mnoha ekonomickými problémy. Je zde velká
nezaměstnanost, až 20 % ekonomicky aktivního obyvatelstva. Dalším problémem je
silně záporná bilance zahraničního obchodu a velká státní účast v hospodářství,
díky neochotě vlád dát zelenou privatizacím větších podniků, což je i způsobeno
odporem veřejnosti. V neposlední řadě se Chorvatsko potýká s velkými rozdíly
mezi regiony, a to díky nerovnoměrné politice regionálního rozvoje. Zatímco se
vlády soustředí na dynamický rozvoj pobřežních oblastí, vnitrozemí zůstává
stranou, bez větších šancí na získání státních prostředků, které nutně potřebují
k rozvoji.

Chorvatské ekonomice dominuje turistický ruch, který vytváří až 20 % celkového
HDP země. V roce 2011 byl roční příjem z turistiky odhadován na 6,61 miliardy
EUR. V roce 2015 do země přijelo přes 13 milionů zahraničních turistů, nejvíce
Němců, Slovinců a Rakušanů. Na čtvrtém místě jsou Češi, kterých přijelo přes
739 000. Po Slovensku je tak Chorvatsko nejnavštěvovanější evropskou zemí
českými turisty. V letním období proto česká média poskytují informační servis o
cestách do Chorvatska, v samotném Chorvatsku je možné poslouchat stanici Českého
rozhlasu Radiožurnál a chorvatské policii přijíždí pomáhat i čeští policisté.

Mezi první hojně navštěvovaná turistická místa patří od poloviny 19. století
Opatija, která byla v roce 1890 jedním z nejvýznamnějších evropských lázeňských
středisek. Další střediska postupně vyrostla po celé délce pobřeží. V současné
době turisté navštěvují především členité pobřeží Jaderského moře s mnoha
ostrovy a historickými městy, jako Dubrovník, Split, Zadar,, Šibenik nebo
Rijeka.

Zajímavé je například město Pula nacházející se v jižním cípu poloostrova
Istrie. Nachází se zde totiž jeden z nejznámějších a nejvyhlášenějších
amfiteátrů po římském Koloseu. Další navštěvované turistické město je Trogir,
malebné městečko nedaleko Splitu je zařazené mezi mezinárodní kulturní dědictví
UNESCO. K vidění jsou zde zbytky z dob antiky, na jejichž pozůstatcích vyrostly
středověké budovy. Je zde pevnost s obranou věží ze 14. století, katedrála
svatého Vavřince z 13. Století, knížecí palác nebo renezanční radnice.  

Z vnitrozemí je nejnavštěvovanější národní park Plitvická jezera, zapsaný mezi
památky světového dědictví UNESCO a hlavní město Záhřeb. V zemi je 8 národních
parků a 7 památek světového dědictví.

Jadranské moře nabízí spoustu možností pro potápěče. V Chorvatsku se aktuálně
nachází 278 potápěčských lokalit a více než 140 potápěčských center. Potápění v
Chorvatsku je regulováno Chorvatskou asociací pro potápění.

V roce 2006 mělo Chorvatsko 28 344 km silnic, z toho 23 979 km zpevněných a
4 365 km nezpevněných. V posledních letech probíhala v zemi rozsáhlá výstavba
dálniční sítě. V roce 2011 zde bylo celkem 1 100 km dálnic. V roce 2013 se
objevily úvahy o propojení pevniny s některými ostrovy pomocí tunelů.

V zemi je vybudováno celkem 2 722 km železnic, z toho 985 km je elektrifikováno
a 254 km je dvoukolejných. Mezinárodní letiště jsou v Záhřebu, Zadaru, Splitu,
Dubrovníku, Rijece, Osijeku a Pule. Největší nákladní přístav je Rijeka, pro
osobní dopravu jsou pak především přístavy ve Splitu a Zadaru. Existuje ovšem
spousta malých přístavů na celém pobřeží, zajišťující trajektovou přepravu na
ostrovy a do některých italských měst přes Jaderské moře. Největším
vnitrozemským říčním přístavem je Vukovar na Dunaji.

Podle sčítání lidu z roku 2001 v Chorvatsku žije 4 437 460 obyvatel, z nichž je
2 301 560 žen a 2 135 900 mužů.

Průměrný věk je 39,3 (muži 37,5, ženy 41,0). Průměrná délka života je 75 let,
gramotných je 98,5 % obyvatel. Průměrný roční přírůstek obyvatelstva: 0,40 % v
roce 1992 (z 0,82 % v r. 1948)

Procentuální zastoupení v podstatě kopíruje etnické složení: katolíci jsou
Chorvati, s pravoslavím se ztotožňují Srbové, s islámem Bosňáci.

Za Chorvata může být považován i nositel Nobelovy ceny za literaturu Ivo Andrić,
ovšem narodil se v Bosně. V barokní éře se proslavil dubrovnický básník Ivan
Gundulić. Symboly renesančního humanismu jsou Marko Marulić a Janus Pannonius.
Klasikem realistické prózy 19. století byl August Šenoa. V meziválečné éře
proslul básník Tin Ujević či Vladimir Nazor. Významným autorem po druhé světové
válce byl Miroslav Krleža. V Nizozemsku se prosadila Dubravka Ugrešićová.
Nejvýznamnější autorkou literatury pro děti je Ivana Brlićová-Mažuranićová.

Nejvýznamnějším hudebním skladatelem je Ivan Zajc, sochařem Ivan Meštrović,
malířem pak Giulio Clovio, autor miniatur a iluminátor středověkých rukopisů.
Maksim Mrvica se proslavil jako klavírista kombinující pop a klasiku.

Goran Višnjić a Mira Furlanová se prosadili jako televizní a filmoví herci v
Británii a USA.

Nobelovu cenu za chemii získali Vladimir Prelog a Leopold Ružička. Významným
meteorologem a seizmologem byl Andrija Mohorovičić. Všestranným badatelem byl
jezuita Ruđer Bošković, který v oblasti astronomie mj. našel způsob výpočtu
oběžných drah planet a objevil neexistenci atmosféry na Měsíci. Průkopníkem
padákového létání byl Faust Vrančić.

Na Cresu se narodil benátský filozof Franciscus Patricius. V Donji Kraljevci
zakladatel antroposofie Rudolf Steiner. Chorvatský původ měl i filozof Ivan
Illich.

Čtyři zlaté olympijské medaile má sjezdařka Janica Kostelićová. Hlavní hvězdou
házenkářského týmu, který na olympijských hrách v Athénách roku 2004 vybojoval
zlato a rok předtím titul mistrů světa, byl Ivano Balić. Vítězem Wimbledonu se
stal tenista Goran Ivanišević.



https://cs.wikipedia.org/wiki/Wiki

Wiki je označení webů (nebo obecněji hypertextových dokumentů), které umožňují
uživatelům přidávat obsah podobně jako v internetových diskusích, ale navíc jim
také umožňují měnit stávající obsah; v přeneseném smyslu se jako wiki označuje
software, který takovéto weby vytváří.

V užším smyslu jsou někdy Wiki (s velkým „W“) a WikiWikiWeb používány jako odkaz
na Portland Pattern Repository, první wiki. Zastánci užívání tohoto významu
doporučují pro rozlišení zde diskutovaného všeobecného významu používat malé
'w'.

Název wiki wiki pochází z havajštiny, ve které je to výraz pro „rychlý“, resp.
„velmi rychlý“.

Wiki umožňuje vytvářet dokumenty kolektivně pomocí jednoduchého značkovacího
jazyka za použití webového prohlížeče. Jedna strana ve wiki je označována jako
„wiki stránka“, zatímco celá skupina stránek, které bývají obvykle značně
propojeny, je nazývána „wiki“.

V tradičních wiki systémech je každá stránka reprezentována třemi způsoby: HTML
kód, stránka jako výsledek zobrazení tohoto kódu prohlížečem a uživatelsky
editovatelný zdrojový kód, ze kterého serverem vytváří HTML kód. Posledně
jmenovaný formát, známý jako wikitext, je psán ve zjednodušeném značkovacím
jazyku, jehož styl a syntaxe může být v jednotlivých implementacích odlišná.

Důvodem k tomuto návrhu je, že HTML se svou velkou zásobou vnořených tagů je
velmi komplikovaný pro rychlou editaci a odvádí pozornost od obsahu stránky. To,
že uživatelé nemohou využít veškerou funkcionalitu, kterou HTML poskytuje, jako
je JavaScript a CSS, se jeví spíše jako výhoda, protože je tím zajištěna
konzistence vzhledu.

(Výňatek z knihy Nadace Isaaca Asimova, překlad Viktor Janiš – použit se
svolením)

Některé moderní wiki systémy používají odlišnou metodu: poskytují WYSIWYG
editaci, obvykle prostřednictvím ovládacích prvků ActiveX nebo pluginů, které
překládají graficky vytvářené formátovací instrukce jako je „tučně“ a „kurzívou“
do odpovídajících HTML tagů. V těchto implementacích uložení změn znamená
odeslání nové HTML verze stránky na server, i když uživatel je odstíněn od
těchto technických detailů, protože značkování se generuje transparentně.
Uživatelé, kteří nemají potřebný plugin, většinou mohou stránku stále editovat,
obvykle přímou editací řádkového HTML kódu.

Formátovací instrukce, které wiki dovolují, se značně různí v závislosti na
použitém wiki engine. Jednoduché wiki systémy umožňují pouze základní
formátování textu, zatímco ty složitější mají podporu pro tabulky, obrázky,
vzorce, nebo i interaktivní elementy jako ankety a hry. Z těchto důvodů je v
současnosti vyvíjena snaha definovat Wiki Markup Standard.

Wiki je skutečné hypertextové medium s nelineárními navigačními strukturami.
Každá stránka obvykle obsahuje mnoho odkazů na jiné stránky. Ve větších wiki
často existují hierarchické navigační stránky, ale nemusejí se používat. Odkazy
jsou vytvářeny užitím specifické syntaxe, takzvaných link pattern (formát
odkazu).

Původně používala většina wiki systémů jako link pattern metodu CamelCase, která
vytváří odkazy tak, že výraz se napíše s velkými počátečními písmeny
jednotlivých slov a vynechají se mezery mezi nimi. Slovo CamelCase je samo o
sobě příkladem CamelCase. I když CamelCase vytváří odkazy velmi snadno, vede
také k vytváření odkazů ve tvaru odlišném od standardního pravopisu. Wiki
založené na CamelCase jsou rychle rozeznatelné podle velkého množství odkazů se
jmény jako TableOfContents (TabulkaObsahu) a BeginnerQuestions
(OtázkyZačátečníků).

CamelCase má mnoho kritiků a návrháři wiki hledali jiné řešení. První, kdo
zavedl tzv. free links (volné odkazy) ve formátu _(volný odkaz), byl systém
Cliki. Různé wiki systémy používají jako link pattern hranaté závorky, složené
závorky, podtržítka, lomítka nebo jiné znaky. Odkazy mezi odlišnými wiki
komunitami jsou možné použitím speciálních link pattern zvaných InterWiki.

Wiki systémy jsou obecně založeny na principu, že je lepší usnadňovat opravy
chyb než bránit jejich vzniku. Proto wiki, i když jsou hodně otevřené, zároveň
poskytují různé prostředky pro kontrolu platnosti posledních změn obsahu.
Nejvýraznější v téměř každém wiki systému je tzv. stránka posledních změn
(recent changes page), která zobrazuje seznam určitého počtu posledních změn,
nebo všechny změny za určité časové období. Některé wiki umožňují seznam
filtrovat tak, aby malé změny nebo změny prováděné skripty (boty) byly
vynechány.

Z tohoto záznamu změn jsou ve většině wiki dostupné další dvě funkce: historie
oprav, která ukazuje předchozí verze stránky, a vlastnost „rozdíly“ (diff¨),
která zvýrazňuje změny mezi dvěma verzemi. Historie změn umožňuje otevřít v
editoru předchozí verzi, uložit ji a tím obnovit původní obsah. Funkce diff
(rozdíl) může být použita při rozhodování, zda je změna nezbytná. Pravidelný
uživatel wiki si může prohlédnout rozdíly editace uvedené na stránce posledních
změn a pokud změny nejsou přijatelné, obnovit předchozí verzi z historie. Tento
proces je více nebo méně jednoduchý v závislosti na použitém wiki software.

Pro případ, že by nepřijatelné změny na stránce posledních změn ušly pozornosti,
poskytují některé wiki systémy další prostředky kontroly obsahu. Tavi Scotta
Moonena zavedl sledované změny, formu interních záložek (bookmarků), která
generuje seznam posledních změn pouze v určité skupině stránek. Odkazy na
stránky, které mají velikost pod požadovanou hodnotou, mohou být ve wiki
zvýrazněny. Tím jsou malé stránky (tzv. pahýly, stubs) rozeznatelné na
stránkách, které na ně odkazují.

Většina veřejných wiki se vyhýbá povinným registračním procedurám. Přesto mnoho
velkých wiki systémů (včetně MediaWiki, MoinMoin, UseModWiki a TWikiLeaks)
poskytují způsob omezení přístupu pro zápis. Některé wiki umožňují zakázat
editaci jednotlivým uživatelům blokováním jejich IP adresy nebo uživatelského
jména. Protože internetoví poskytovatelé používají dynamicky přidělované adresy,
může být blokování IP adresy snadno obcházeno. Proto je někdy používáno dočasné
blokování celého intervalu IP adres, aby byla jistota, že vandal nemůže po
nějaký čas editovat stránky. Předpokládá se, že ho to dostatečně odradí. Ale
může to také omezit jiného neproblémového uživatele, připojeného přes stejného
poskytovatele.

Jako bezpečnostní opatření mají některé wiki možnost přepnout databázi do
read-only módu, zatímco jiné nasazují politiku, při které mohou pouze zavedení
uživatelé až do určené doby pokračovat v editaci. Ale obecně řečeno, jakékoli
škody uložené vandaly mohou být snadno a rychle napraveny. Problematičtější jsou
malé chyby vložené do stránek, které projdou nezachycené, například změna data
vydání alba a diskografie ve Wikipedii.

Většina wiki poskytuje alespoň hledání v titulech, pokud ne plnotextové
vyhledávání. Rozsah vyhledávání je závislý na tom, zda wiki používá databázi,
pro rychlé hledání v rozsáhlé wiki je nezbytný přístup do indexované databáze.

Vzhledem k relativní jednoduchosti konceptu wiki existuje mnoho implementací, od
velmi jednoduchých po vysoce propracované systémy pro správu obsahu. Většina
wiki systémů jsou open source; velké projekty jako jsou TWiki a engine Wikipedie
MediaWiki, jsou vyvíjeny ve spolupráci mnoha programátorů. Mnoho wiki systémů je
vysoce modulárních a poskytují API, které dovolují programátorům vyvíjet nové
vlastnosti bez požadavků na znalost kódu celé aplikace.

Je těžké určit, které wiki systémy jsou nejoblíbenější, ale seznam vedoucích
kandidátů by měl obsahovat UseModWiki, TWiki, MoinMoin, MediaWiki a PmWiki.

Wiki software vznikl v komunitě návrhových vzorů jako způsob psaní a diskuse o
pattern language. První systém wiki byl Portland Pattern Repository zavedený
Wardem Cunninghamem v roce 1995 [1]. Cunningham vymyslel název i koncepci wiki a
vytvořil i první implementaci wiki systému. Někteří trvají na tom, že pouze
originální wiki by se měl nazývat Wiki s velkým W nebo WikiWikiWeb. Wardův Wiki
systém zůstává jedním z nejpopulárnějších.

Cunningham pojmenoval wiki podle autobusové kyvadlové dopravy na letišti
Honolulu. Wiki wiki byl první havajský výraz, který se naučil při své první
návštěvě ostrovů.

Ke konci 20. století byly wiki systémy stále častěji uznávány jako slibná cesta
pro návrh soukromých i veřejných znalostních bází a byl to tento potenciál,
který inspiroval zakladatele projektu encyklopedie Nupedia použít wiki
technologii jako základ pro elektronickou encyklopedii: Wikipedie byla spuštěna
v lednu 2001. Byla původně založena na systému UseMod, ale později přešla na
vlastní open source kód, který byl později adoptován mnoha dalšími wiki.

Mezi wikiprojekty v češtině patří mezi nejvýznamnější česká verze Wikipedie. Z
komunitně vytvářených encyklopedií stojí za zmínku ještě česká verze krajně
pravicové a nacionalistické Metapedie, jejíž základní verze je švédská. Komerční
zaměření má projekt Praha Info.

Parodií na Wikipedii je recesistický projekt Necyklopedie, který je
mnohojazyčný, včetně češtiny.

Kromě samotných wiki projektů, které jsou volně editovatelné, existují ještě
deriváty wikiprojektů, t. j. encyklopedie, které přejímají materiál z
wikiprojektů, ale přímo editovatelné již nejsou. Některé jsou pouhými kopiemi
článků z wikiprojektů, popřípadě k témuž tématu kombinují články z různých
encyklopedických a slovníkových projektů. Zvláštní postavení zaujímají
automatizované překlady wiki projektů. Takto vytvořené překlady jsou zatím velmi
nepřesné a nedokonalé. Firma Microtron, s. r. o., tvůrce překládacího programu
Eurotran, provozovala internetovou encyklopedii Navajo. Ta obsahovala strojové
překlady vybraných článků (v červenci 2006 asi 90 000) z anglické verze
Wikipedie. Zároveň umožňovala uživatelům vkládat návrhy na překlad dosud
nepřeložených nebo chybně přeložených slov a frází.



https://cs.wikipedia.org/wiki/Dagest%C3%A1n

Republika Dagestán neboli Dagestánská republika (rusky: Республика Дагестан) je
nejjižnější autonomní republika Ruské federace ležící na západním pobřeží
Kaspického moře. Na jihu hraničí s Ázerbájdžánem a na jihozápadě s Gruzií;
v rámci Ruské federace pak s Kalmyckou republikou, Čečenskem a Stavropolským
krajem. Její rozloha je 50 300 km², počet obyvatel je 2 miliony. Dagestán leží
v asijské části Ruska (řeka Kuma tvoří jeho severní hranici), podle některých
názorů na vedení evropské hranice by však patřil ještě do Evropy. Patří mezi
tzv. kavkazské republiky. Hlavním městem je Machačkala.

Území dnešního Dagestánu je obydlené již od dob paleolitu. Ve 4. století př. n.
l. bylo součástí tzv. Kavkazské Albánie. V 3. a 4. století mu vládli Sásánovci,
v 7. století je vystřídal chazarský chán; po pádu chazarské říše (969) se tu
postupně rozšířil islám. V 10. a 11. století země prosperovala, později ji ale
ovládali Seldžučtí Turci. Koncem 12. století vznikl avarský chanát. Po vpádu
Mongolů byl začleněn do Zlaté hordy. S úpadkem mongolské moci se později oblast
Dagestánu se stala podobně jako sousední Ázerbájdžán předmětem soupeření mezi
Persií a Osmanskou říší (z turečtiny, resp. perštiny pochází i současný název
území: doslova „Země hor“). Od konce 18. století pronikalo na území Dagestánu i
Rusko, které jej roku 1813 i formálně připojilo. Během 19. století tu proběhla
řada protifeudálních povstání. Ovládnutí horské oblasti se však Rusku podařilo
až po potlačení Šamilova povstání v 60.letech. V prosinci roku 1917 se tu k moci
dostali bolševici, a byla ustavena sovětská vláda. Po říjnové revoluci vznikala
v letech 1918-1920 na území Dagestánu řada státních útvarů, jejichž existence
byla vesměs krátkodobá. Většinu území kontrolovala německá, turecká, resp.
„bílá“ vojska. Po vítězství bolševické moci zde byla 20. ledna 1921 vytvořena
Dagestánská ASSR v rámci Ruska, která se po rozpadu SSSR přejmenovala na
Dagestánskou republiku. V současné době v zemi roste vlastenecké povědomí a
snaha o odtržení od Ruska.

Od starověku představuje obyvatelstvo Dagestánu pestrou směsici. Žije zde na 30
místních etnik, z nichž početně vynikají Avarové (29 %), Dargové (16 %),
Kumykové (14 %), Lezgové (13 %), Lakové (5 %), Azerové (4 %), Tabasaránci (5 %)
a mnohá další, které doplnili později v rámci svých přesunů (resp. koloniální
politiky) Rusové (4 %), resp. Ázerbájdžánci, Nogajci, Kalmyci, Čečenci, atd.
Většina obyvatel se hlásí k sunnitskému islámu, rozšířily se sem i některé prvky
súfismu. V poslední době se sem navíc šíří wahhábismus a militantní islám.
Etnickou situaci ještě zkomplikoval konflikt v sousedním Čečensku, který přinesl
jen v roce 1995 na 100 000 uprchlíků z této oblasti. Pokus islámských
fundamentalistů ze sousedního Čečenska o ovládnutí části Dagestánu a vyhlášení
islámského státu vyvolal v létě 1999 krvavý střet s ruskou federální armádou a
tzv. druhou čečenskou válku.

Jižní část Dagestánu je hornatá a tvoří součást Kavkazu, zatímco severní část je
rovinatá step, kde se celkem dobře daří zemědělství (pěstování vína, ovoce,
pěstování obilovin a slunečnice).

Hlavním nerostným bohatstvím země je ropa a zemní plyn, nacházející se jak pod
samotným Dagestánem, tak pod Kaspickým mořem. Její zpracování je pro
dagestánskou ekonomiku klíčové. Z hlavního města Machačkala se vyváží do celého
Ruska, hlavně po moři.



https://cs.wikipedia.org/wiki/Tatra_T3

Tatra T3 (původně psáno TIII) je typ československé tramvaje, vyráběný od
začátku 60. let do druhé poloviny 90. let 20. století podnikem ČKD Praha v
závodě Tatra Smíchov. S přibližně 14 000 kusy se jedná o nejpočetněji vyráběný
tramvajový vůz na světě.

T3 byla vyvinuta především kvůli velké hmotnosti svého předchůdce – typu Tatra
T2 – který nebyl pro menší provozovatele s nekvalitním kolejovým svrškem
ideální. Díky nadčasovému designu a kvalitní konstrukci se tento nový vůz stal
synonymem slova tramvaj. T3 je totiž rekordman v počtu vyrobených kusů jednoho
modelu tramvaje (přes 14 000 vyrobených vozů). I v současnosti je (zřejmě)
nejrozšířenějším vozem na světě. Na svoji dobu patřila k nejmodernějším
vozidlům, byly použity nové materiály (např. plasty a sklolaminát).

T3 je jednosměrný čtyřnápravový motorový tramvajový vůz odvozený z americké
koncepce PCC. Oproti T2 prodělala změny stavba skříně (laminátová čela, šířky
dveří), interiér (byly použity koženkové sedačky – laminátové se začaly používat
až později) i elektrická výzbroj (nová odporová typu TR37). Podvozky zůstaly
beze změny. Od 90. let můžeme vysledovat různé úspěšné i neúspěšné pokusy o
modernizaci či rekonstrukci těchto tramvají (viz seznam Rekonstrukce a
modernizace).

Po pokusech pražského a brněnského dopravního podniku modernizovat vozy T3 na
typ Tatra T3R, se výrobce (ČKD Praha) v polovině 90. let rozhodl opětovně
zařadit model T3 do výroby (poslední tramvaje T3 opustily brány továrny v roce
1989), tentokrát však právě v tomto zmodernizované provedení T3R (o něco později
také typ Tatra T3RF).

Do tohoto typu tramvaje je možno montovat podvozky jak pro normální rozchod
kolejí 1435 mm, tak i pro rozchody 1524 mm a 1000 mm. Taktéž je možný provoz i
na jiných, nestandardních rozchodech podle požadavků dopravních podniků.

První prototyp (evidenční číslo 6101) byl vyroben v roce 1960. Na podzim téhož
roku byly v Praze zahájeny zkušební jízdy. V běžném provozu jezdil vůz od 21.
června 1961. Na jaře 1962 byl po vážné dopravní nehodě odstaven, oprava byla
provedena až po zahájení sériové výroby tramvají T3 na podzim 1963. Poté byl
znovu zařazen do provozu. Z osobní dopravy byl vyřazen v roce 1984, dalších sedm
měsíců byl veden jako služební s ev.č. 5513 (pouze administrativní přečíslování,
fyzicky nebylo nikdy provedeno). V květnu 1985 byl vůz zlikvidován. Prototyp se
od sériového provedení odlišoval především provedením dveří, které se podobalo
vozům T2, tj. přední a zadní dveře měly šířku 1300 mm, střední byly užší
(1050 mm). U sériových vozů se přešlo k jednotným rozměrům dveří, průchozí šířce
cca 1300 mm.

Tzv. předsunutý vůz (někdy označován jako druhý prototyp) s evidenčním číslem
6102 byl vyroben v roce 1962, téhož roku byl v Praze zařazen do provozu. Vyřazen
byl v roce 1996, přičemž byl určen pro likvidaci. Díky několika nadšencům byla
tramvaj zachráněna a na přelomu 20. a 21. století byla zrenovována do původního
stavu. V současnosti je využívána pro komerční a objednané jízdy.

V 90. letech modernizoval své vozy T3 i liberecký dopravní podnik. Kromě tzv.
velkých rekonstrukcí na typy T3G nebo 02T (viz níže), proběhly u některých
tramvají pouze tzv. malé modernizace, které byly označeny jako Tatra T3m. Jejich
hlavním účelem byla úprava interiéru pro cestující (nové sedačky, protiskluzová
podlaha, nové osvětlení, atd.)

V 70. letech 20. století byly v některých českých provozech (např.
Most–Litvínov, Praha) modernizovány vozy T1 osazením nové vozové skříně typu T3
na podvozky původního vozu T1.

K různým rekonstrukcím dochází i v mimo Českou a Slovenskou republiku. Např. pro
Ukrajinu a Rusko byl vytvořen typ Tatra KT3 (výzbroj TV Progress, nový design) –
kloubová tramvaj, která je vytvořena spojením dvou vozů T3, mezi něž je vložen
nový střední nízkopodlažní článek.

V letech 1960 až 1997 bylo vyrobeno celkem 13 945 vozů Tatra T3 a 131 náhradních
vozových skříní.

Jde o přehled dodaných nových vozů přímo z výroby. Tabulka nijak nezohledňuje
prodeje již ojetých vozidel do dalších provozů, takže počet měst, kde je nebo
byl v provozu typ T3, je vyšší. Tabulka nezahrnuje typy Tatra T3R a Tatra T3RF,
ani vozy postavené po roce 2000 s použitím vozových skříní VarCB3 a VarCB3LF
(typy T3R.EV, T3R.PLF, VarioLF, apod.), které jsou většinou oficiálně vykazovány
jako rekonstrukce vozidel T3. V tabulce jsou uvedeny současné názvy měst a
států.

V roce 1960 bylo do plánu dodávek ve III. pětiletce zařazeno 22 kusů tramvají T3
pro Dopravní podnik města Ústí nad Labem. Předpoklad dodání byl v letech 1964 a
1965, vzhledem k nově naplánovanému zlikvidování tamního tramvajového provozu
ale nebyla dodávka uskutečněna.

Poznámka: Údaj „náhr. skříň“ v kolonce „Typ“ znamená dodanou náhradní vozovou
skříň (karoserii) často s náhradními podvozky. Ač byly tyto vozy vykazovány jako
náhradní díly, fakticky se jednalo o zcela nové tramvaje, které nahradily
některé z vozů zničených při nehodě či požáru. V Československu byly těmito
„rekonstrukcemi“ nahrazovány i tramvaje starších typů T1 a T2, od kterých nové
vozy převzaly i evidenční čísla.



https://cs.wikipedia.org/wiki/Black_Sabbath

Black Sabbath byla anglická heavymetalová skupina, považovaná též za zakladatele
heavy metalu, která prakticky ovlivnila mnoho jiných stylů. Původní sestava:
Ozzy Osbourne (zpěv), Tony Iommi (kytara), Terrance „Geezer“ Butler (baskytara)
a Bill Ward (bicí).

Black Sabbath je jednou z dominantních a zakládajících kapel heavy metalu a mají
v něm stále značný vliv. Podle stanice VH1 a programu 100 Greatest Artists of
Hard Rock se umístili na druhém místě mezi nejvýznamnějšími představiteli heavy
metalu, hned za skupinou Led Zeppelin.

V letech 2006 - 2010 sestava ze začátku 80. let – Tony Iommi, Geezer Butler,
Ronnie James Dio a Vinny Appice – vystupovala pod názvem Heaven and Hell (podle
stejnojmenného alba z roku 1980). Black Sabbath měli vliv i na hudbu grungeových
kapel jako například Nirvana (hudba Black Sabbath zásadně ovlivnila grunge) a
Black Flag (album My War ovlivněné Black Sabbath mělo zásadní vliv na zvuk
hardcore a grunge).

Black Sabbath vznikli roku 1968 v Birminghamu pod jménem Polka Tulk Blues Band
(později zkráceno na Polka Tulk), krátce nato jej změnili na Earth, hráli styly
blues rock a hard rock.

Black Sabbath měli jedinečný zvuk, který vyplýval z odlišných hudebních vzorů.
Iommi byl značně ovlivněný Hankem Marvinem, který hrál na heavy-kytaru ve
skupině The Shadows a také jazzovou kytaru; jeho idolem byl i Django Reinhardt.
Bill Ward také ukázal slabost pro jazz, hlavně pro bubeníky Buddyho Riche a Gene
Krupu. Geezer Butler jmenuje baskytaristu a zpěváka Jacka Bruceho z britské
bluesové skupiny Cream jako člověka, který měl největší vliv při jeho hudebním
formování: „On byl první baskytarista, jakého jsem kdy viděl, který ohýbal
struny a hrál na baskytaru jako na úplně nezávislém hudebním nástroji.“ Skupina
spojovala hudební styly blues, jazz, rock a hrála coververze skladeb inerpretů,
jako jsou Jimi Hendrix, Blue Cheer a již zmínění Cream. Ozzy Osbourne říká, že
byl hluboce ovlivněn skupinou The Beatles a jeho nejoblíbenějším albem všech dob
je Revolver.

Earth se posunuli do temnějšího směřování, kdy baskytarista Geezer Butler,
fanoušek spisovatele Dennise Wheatleyho a jeho románů s tematikou černé magie,
napsal skladbu s okultním tématem s názvem Black Sabbath (skladba byla očividně
inspirovaná filmem Black Sabbath režiséra Maria Bava z roku 1963). Ve svém filmu
o spojení skupiny po rozpadu vyhlásili, že skladba vychází z Butlerova zážitku,
kdy jednou v noci viděl černý přelud s kapucí na konci své postele poté, co mu
dal Ozzy okultní knihu v latině. Jméno Earth mátlo, protože už jedna taková
kapela hrála, tak se přejmenovali na Black Sabbath.

Skupina objevila svůj konečný zvuk a styl náhodou. Když měli zkoušku ve studiu,
které bylo naproti kinu promítajícímu horory, Ozzy si vzpomíná, jak Tony Iommi
říkal ostatním členům: „Není to divné, že lidi platí, aby viděli film, který je
vyděsí až k smrti?“ Skupina začala záměrně psát temné a hrozivé texty ve snaze o
hudební odpověď na hororové filmy.

Složení jejich nového temného zvuku s chováním Ozzyho na pódiu vedlo k úspěchu,
skupina zabodovala se svým prvním albem s eponymním názvem Black Sabbath, které
vydala roku 1970. Podepsali smlouvu s Warner Bros. pro trh v USA a Kanadě,
Vertigo Records měl na starosti trh pro ostatní dostupné země. Jejich
následující album Paranoid (také 1970) jim obstaralo ještě větší pozornost v USA
a Británii. Skladba War Pigs byla napsaná jako protest proti válce ve Vietnamu a
původně ji plánovali zařadit jako titulní singl. Skupina na poslední chvíli
nahrála skladbu Paranoid, aby prodloužila stopáž alba. Paranoid se stal titulním
singlem alba a také to byl jejich první singl, který výrazně zabodoval v
rádiích.

Obsah skladeb (originálů a coververzí) z obou alb dával jemně ironicky najevo
zájem skupiny o okultismus a černou magii. To byl rozhodující krok v určení
jejich „temných“ a „hlubokých“ heavymetalových textech skladeb. Black Sabbath
byli jednou z prvních skupin, která vystupovala s lyrickým obsahem skladeb,
téměř se nevěnovali jiným tématům. Led Zeppelin, The Doors a další poukázali na
magii nebo okultismus ve svých textech, ale jen velmi málo kapel (i současných)
by se mohlo vyrovnat textům Black Sabbath (většinu napsal Geezer Butler) s
jejich přímým odkazem na toto téma.

Black Sabbath roku 1971 vydali své další album Master of Reality. Toto album
obsahovalo množství významných akustických věcí (Solitude obsahuje Tonyho
flétnové sólo). Toto je často přehlíženo, přitom se jedná o přechod ve stylu
Black Sabbathu. Přidali mnoho měnivých hudebních prvků do vydání svého čtvrtého
alba Black Sabbath, Vol. 4 z roku 1972. Obsahuje baladu Changes (zní zde jen
zpěv, baskytara, klavír a syntezátor) a hardrockové hymny jako Supernaut a
Snowblind (obsahuje smyčcové nástroje). Black Sabbath, Vol. 4 je dosud
„nejzralejším“ albem skupiny.

Okolo roku 1973 byli Black Sabbath jednou z nejpopulárnějších heavymetalových
skupin na světě a hlavní koncertní atrakcí. Na dalším albu Sabbath Bloody
Sabbath spolupracovali s klávesistou kapely Yes Rickem Wakemanem. Album se
skládá z některých nejznámějších skladeb Black Sabbath. Společně s titulní
skladbou album také obsahuje spacerockovou skladbu nazvanou Spiral Architect a
A National Acrobat inspirovanou prog rockem.

V této době byli členové skupiny závislí na drogách, Ozzy a Bill Ward údajně
každý den po dva roky brali LSD. Ozzy byl zapletený s drogami ve velké míře.
Mnohé ze skladeb o drogách také hovoří, ať už otevřeně, nebo nepřímo.

Skupinu sužovaly hlavně problémy s managementem (kapelu řídil Ozzyho budoucí
tchán Don Arden). Spory s managementem a pozdější změna vydavatelství v Británii
(Vertigo vyměnili za WWA) narušily vydání nového alba. I přes tyto těžkosti
vyšlo album Sabotage roku 1975 a setkalo se s velkým úspěchem. Avšak drogové
problémy, pokračující pokusy v hudebním stylu (gregoriánské a mnišské chorály
zdůrazněné ve skladbě Supertzar), změny na hardrockové scéně a vnitřní problémy
narušily stabilitu a tvorbu skupiny.

Album Technical Ecstasy (1976) se setkalo s komerčním neúspěchem. Hudba na albu
se skládala z orchestrů, syntenzátorů a zpěvu Billa Warda, který Ozzyho
zastoupil po jeho náhlém odchodu uprostřed nahrávání. Po turné roku 1977 se Ozzy
přestal objevovat na zkouškách kapely a zbývající členové nahráli nějakou tu
hudbu se zpěvákem a bývalým členem Fleetwood Mac Davem Walkerem. Ozzy se vrátil
do skupiny před nahráním alba Never Say Die!, které vyšlo roku 1978 a bylo
určitě albem, na kterém skupina nejvíc experimentovala a použila přitom prvky
mnoha žánrů. Stejně jako předešlé album se mizerně prodávalo.

Další album (poprvé se zpěvákem Ronniem Jamesem Diem) Heaven and Hell dokázalo
skupině navrátit úspěch a dosáhlo nejvyššího umístění v žebříčku od alba
Sabotage z roku 1975. Bylo to na turné, kde se Dio stal oblíbeným díky znamení
„ďáblovy rohy“ (vztyčený ukazovák a malíček), které se stalo symbolem heavy
metalu. Na albu spolupracoval klávesista Geoff Nicholls (Nicholls nebyl
považován za oficiálního člena skupiny a často byl na koncertech nucen hrát ze
zákulisí kvůli údajným estetickým záměrům, ale podílel se na napsání mnoha
skladeb a zůstal s Black Sabbath i ve všech následujících sestavách). Během
turné bubeník Bill Ward skupinu opustil kvůli osobním důvodům (oba jeho rodiče
zemřeli během krátkého časového období, Ward zápasil s alkoholem a dalšími
závislostmi). Ke skupině se přidal bubeník Vinny Appice, aby dokončil turné, a
poté se objevil na následujícím albu Mob Rules; titulní singl se objevil ve
filmu Heavy Metal.

Neupravené vydání koncertní nahrávky Live at Last (pořízené ještě s Ozzym během
turné 1972 Volume 4 Tour) podnítilo skupinu kvalitně nahrát živák z turné Mob
Rules s názvem Live Evil. Avšak během jeho dolaďování se projevily vnitřní
problémy skupiny, jež měly za následek odchod Dia a Appice, kteří založili
skupinu Dio.

Bill Ward se vrátil k bicím a novým zpěvákem se stal Ian Gillan z Deep Purple.
Gillan řekl: „Neplánoval jsem se připojit k Black Sabbath. Vyšel jsem ven s
Geezerem a Tonym, ožrali jsme se a druhý den jsem zjistil, že jsem souhlasil,
abych se stal členem skupiny. A oni jsou takoví milí chlapíci. Byla to ohromná
zábava, platily se účty a prožil jsem s nimi krásný rok.“

Tato sestava nahrála album Born Again, ale Bill Ward znovu opustil skupinu před
začátkem turné a nahradil ho Bev Bevan z kapely Electric Light Orchestra. I když
se album překvapivě stalo jedním z jejich nejúspěšnějších (#4 v UK charts), věci
se nevyvíjely tak, jak měly, Ian Gillan se znovu přidal k Deep Purple. Bubeník
Bill Ward se opět vrátil a roku 1984 bylo oficiálně ohlášeno angažování nového
zpěváka Davida Donata. Avšak po šesti měsících zkoušení byl vyhozen
managementem, kdy Tony a Geezer se hádali ohledně finančních otázek.

Stále se měnící sestava skupiny, rostoucí úspěch Ozzyho na sólové dráze a
smíšené hudební kritiky uvrhly skupinu do Ozzyho stínu. Zakládající člen Geezer
Butler odešel a založil novou skupinu Geezer Butler Band, která ale nevydala
žádné album. Původní sestava Black Sabbath (Osbourne, Iommi, Butler, Ward) se
sešla, aby zahrála na benefičním koncertě Live Aid v roce 1985. Po skončení show
se Tony Iommi rozhodl nahrát sólové album a požádal o pomoc dlouholetého
klávesistu Sabbath Geoffa Nichollse (nakonec se stal oficiálním členem skupiny)
a zpěváka Glenna Hughese, bývalého člena skupin Deep Purple a Trapeze. Tony
Iommi se zasnoubil se známou ženskou heavymetalovou hvězdou Litou Ford a požádal
o pomoc baskytaristu (Dava Spitze) a bubeníka Erica Singera (Kiss a Alice
Cooper) z její tehdejší kapely, aby dokončil formaci. Avšak management a tlak
nahrávací společnosti je přiměl, aby album Seventh Star vyšlo jako Black Sabbath
featuring Tony Iommi.

Kolem alba se vede polemika kvůli Jeffovi Fenholtovi, který na albu také
vystupoval. Tvrdí, že byl zpěvákem Black Sabbath okolo sedmi měsíců. Řekl, že
kapelu opustil, protože mu prý nevěřili. Členové Sabbath trvají na tom, že nikdy
nebyl členem skupiny, nahrál jen nějaká dema pro Tonyho sólové album. Údajně
napsal některé skladby, které se na albu Seventh Star objevily.

Na začátku turné propagujícího album Seventh Star roku 1986 se Glenn Hughes
porval a utrpěl vážnou krevní sraženinu v hrdle, kvůli které ztratil hlas.
Neznámý mladý americký zpěvák Ray Gillen byl vybran jako záskok a dokončil
turné. Morálka ve skupině byla velmi vysoká, když začali nahrávat album The
Eternal Idol (bývalý člen Bev Bevan se vrátil jako bubeník a baskytarista Bob
Daisley se také na albu podílel), ale nový Black Sabbath zasáhla série neštěstí
jako zlé vedení a finanční dluh, který pocházel hlavně z nevhodně naplánovaného
využití drahých nahrávacích studií. Výsledkem bylo, že Ray Gillen během
nahrávání skupinu opustil. Krátce nato se dal dohromady s bývalým kytaristou
Ozzyho Osbourna Jakem E. Leem a spolu vytvořili úspěšnou skupinu Badlands (poté
se přidal Eric Singer).

Zpěvák Tony Martin (bývalý člen The Alliance) přinesl všechny znova přezpívané
Gillenovy původní vokály na kazetách Eternal Idol a album nakonec vydali. Tony
„The Cat“ Martin se jevil jako dokonalý zpěvák pro znovuoživené složení Black
Sabbath. I když se trochu podobal Diovi, měl Martin evidentně vlastní styl.

Po nahrání The Eternal Idol většina skupiny Sabbath opouští. Iommi, Martin a
Nicholls najali baskytaristu Joa Burta a bývalého bubeníka skupiny The Clash -
Terryho Chimese pro krátké turné z roku 1987 Eternal Idol.

Od roku 1988 bylo složení Black Sabbath opět stabilnější. Ve skupině hráli Tony
Martin, Geoff Nicholls a přidal se místní bubeník Cozy Powell, který nahradil
Terryho Chimesa. Powell, legendární bubeník, měl předtím úspěch se svou původní
skupinou stejně jako s kapelami Rainbow, Whitesnake, ELP a mnoha dalšími. S
baskytaristou Laurencem Cottlem, který nahradil Joa Burta, Sabbath vydali roku
1989 kritikou vysoce hodnocené album Headless Cross. MTV video pro titulní singl
se stalo velmi hraným a těšilo se většinou pozitivním recenzím. Baskytaristu
Laurenca Cottleho nahradil veterán Neil Murray (bývalý spoluhráč Cozyho Powella
ve skupině Whitesnake). Roku 1990 Sabbath vydali album Tyr. Během let 1990 až
1991 skupina absolvovala turné na podporu alba.

V roce 1992 se znovu sešla klasická sestava Black Sabbath z 80. let. Zakládající
člen Geezer Butler spolu s Diem a Appicem se připojili k Iommimu (byla to stejná
sestava jako na albech Mob Rules v roce 1981 a Live Evil z roku 1982) a společně
nahráli album Dehumanizer (1992). Sabbath s albem opět zažívali úspěch a turné
Dehumanizer. Bylo to v době, kdy se Ozzy chtěl stáhnout do ústraní a navrhl
Sabbathu, aby otevřel jeho poslední dvě vystoupení v Costa Mesa. Když se Dio
odmítl zúčastnit, vystoupili Iommi, Butler a Appice bez něho.

Dio opustil skupinu, aby se vrátil do své úspěšné sólové skupiny, a Rob Halford,
zpěvák skupiny Judas Priest, ho na poslední chvíli, speciálně pro toto
vystoupení, nahradil. Původní sestava Black Sabbath s Billem Wardem se spojila,
aby 15. listopadu 1992 zakončila druhou noc vystoupení. Na konci se Ozzy
rozhodl, že bude dál pokračovat (následovalo turné „No More Tours“ s výstižným
názvem Retirement Sucks) a byly připraveny smlouvy na nové album a turné
původního Sabbathu, na poslední chvíli však Ozzy odstoupil.

Po Diově a Halfordově odchodu byl Vinny Appice nahrazen bývalým bubeníkem
skupiny Rainbow Bobbym Rondinellim. Zpěvák Tony Martin a klávesista Geoff
Nicholls se vrátili a Sabbath nahráli Cross Purposes a Cross Purposes Live –
kombinaci CD a videa, která vyšla koncem roku 1994, kdy Bobby Rondinelli skupinu
v půlce turné opustil. Překvapivě ho nahradil původní bubeník Sabbath Bill Ward.
Po turné se Ward a Butler s Iommim, Martinem a Nichollsem rozešli.

Další střetnutí se uskutečnilo v roce 1995. Tentokrát síly spojila formace alba
Tyr, kdy se bubeník Cozy Powell a baskytarista Neil Murray připojili k Iommimu,
Martinovi, Nichollsovi a nahráli album Forbidden. Album produkoval Ernie C z
rapcorové skupiny Body Count. Po nahrání alba Cozy Powell znovu kapelu opustil a
nahradil ho vracející se Bobby Rondinelli.

V roce 1996 u Castle Records znovu nahráli a vydali kompilaci skladeb od roku
1983 (album Born Again) po rok 1995 (album Forbidden) s názvem The Sabbath
Stones. Po vydání skončila smlouva Tonyho Iommiho s vydavatelstvím.

Roku 1996 Ozzy Osbourne zorganizoval první ročník velmi úspěšného metalového
festivalu Ozzfest. V roce 1997, před posledním vystoupením na festivalu, se
připojil k Butlerovi a Iommimu, aby zahráli několik skladeb (na bicí hrál Mike
Bordin, bubeník skupiny Faith No More). V prosinci 1997 Bill Ward spojil síly s
Ozzym, Tonym, Geezerem a obnovili původní sestavu Black Sabbath poprvé od jejich
náhlého setkání na Live Aid v letech 1985 a 1992.

Black Sabbath od té doby vydali minimálně jednu autorizovanou dvoudiskovou
kompilaci, jednu dvoudiskovou live kompilaci a osmidiskový boxset. V roce 2001
napsali nové texty, na následujícím turné odehráli novou skladbu Scary Dreams a
okamžitě začali pracovat na novém albu s legendárním producentem Rickem Rubinem,
ale Ozzyho sólový kontrakt se zdržel a zřejmě překazil další vývoj alba. Po
třech letech, v roce 2004, skupina znova vystoupila na Ozzfestu na počest svého
35. výročí. V roce 2005 Ozzy znovu vystoupil s Black Sabbath na Ozzfestu, na
kterém se objevila také legenda Iron Maiden. Na klávesy nyní hrál syn Ricka
Wakemana Adam.

V listopadu 2005 byli Black Sabbath slavnostně uvedeni do britské hudební síně
slávy UK Music Hall of Fame, během slavnosti zahrála původní sestava. 13. března
2006 byla skupina také uvedena do Rock and Roll Hall of Fame. Black Sabbath ale
žádnou ze skladeb nehrálo, namísto toho zahrála dvě jejich skladby Hole in the
Sky a Iron Man Metallica.

Roku 2007 Ozbourne na svém webu uvedl, že původní sestava může spojit síly a
nahrát nové studiové album, první po 30 letech. Oficiální návrat původní sestavy
a potvrzení alba a turné se ale odehrálo až 11. 11. 2011 v 11 hodin a 11 minut
pacifického času. Produkce se ujal Rick Rubin a album nazvané 13 vyšlo v červnu
2013. Na bicí zde usedl bubeník skupin Rage Against the Machine a Audioslave
Brad Wilk, jelikož Bill Ward ze skupiny odešel.

Ačkoliv ještě v září 2014 Ozzy Ozbourne oznámil, že se skupina rozhodla nahrát
příští rok (2015) ještě jednu desku a absolvovat další turné, během roku 2015
toto rozhodnutí změnili se slovy, že jsou na tvorbu nového materiálu příliš
staří a pouze pojedou na závěrečné turné, jež pojmenovali The End Tour. V rámci
tohoto turné se 30. června 2016 údajně naposledy představili i před vyprodanou
pražskou O2 arénou, nejvíce skladeb zaznělo z druhého studiového alba kapely
Paranoid. Poslední dva plánované koncerty odehráli 2. a 4. února 2017 v hale
Genting Arena ve svém domovském Birminghamu.

Jedním z důvodů, proč Black Sabbath od obnovení původní sestavy v roce 1997
dosud nevydali nové album, je mnoho dalších aktivit, především zpěváka Ozzyho,
který roku 1997 vydal kompilaci, v roce 2001 album, pak koncertní záznam v roce
2002, v roce 2003 znovu kompilaci, v roce 2005 kolekci a roku 2007 album Black
Rain.

Tony Iommi roku 2000 vydal své první sólové album Iommi, jehož příprava mu
trvala celkem 5 let. Poté vydal nahrávky z roku 1996 pod názvem The DEP
sessions, kde zpívá Glenn Hughes. Další album nazvané Fused vydal v roce 2005
(práce na něm začaly roku 2003). Skupina Geezera Butlera G/Z/R vydala v roce
1995 album Plastic Planet. Bill Ward vydal pouze singl z roku 2003 Straws a
internetový singl The Dark Hour. Jeho zájem o hudbu je zaměřen na Black Sabbath.

Na konci září 2006 španělský webzine Rafabasa oznámil, že Tony Iommi, Geezer
Butler a Bill Ward by se mohli v létě 2007 spojit s Ronniem Jamesem Diem na
turné na podporu alba Black Sabbath: The Dio Years, které obsahuje poslední
nahrávky a tři nové skladby napsané Iommim a Diem: The Devil Cried (singl),
Shadow of the Wind a Ear in the Wall. Bill Ward se nakonec rozhodl, že se do
projektu nezapojí, místo toho se připojil Vinny Appice.

V roce 1985 se původní členové Black Sabbath (Iommi, Butler, Osbourne a Ward)
spojili, aby zahráli na benefičním koncertě Live 8). Odehráli tři skladby
(Children of the Grave, Iron Man a Paranoid).

V roce 1992 se sestava Black Sabbath z let 1980–1982 (Iommi, Butler, Dio a
Appice) znovu spojila a vydala na turné na podporu alba Dehumanizer.

Roku 1995 se sestava z let 1989–1991 (Iommi, Powell, Martin, Murray a Nicholls)
znovu spojila a vydala na turné na podporu alba Forbidden.

V letech 1997–1998 se původní členové znovu spojili, vydali na turné a vydali
dvoudiskové koncertní album Reunion. V letech 1999, 2001, 2004 a 2005 se opět
spojili a vystoupili na Ozzfestu. Od roku 2001 se šíří fámy o vydaní nového
alba, ale až 11. 11. 2011 bylo v souvislosti s oficiálním návratem a obřím turné
potvrzeno.



https://cs.wikipedia.org/wiki/Mezin%C3%A1rodn%C3%AD_filmov%C3%BD_festival_Karlovy_Vary

Mezinárodní filmový festival Karlovy Vary je největší filmový festival v České
republice a nejprestižnější filmový festival ve střední a východní Evropě. Jako
jeden z nejstarších je zařazen do kategorie A (tj. nespecializovaný festival se
soutěží celovečerních hraných filmů) například spolu s festivaly v Cannes,
Berlíně, Benátkách nebo Tokiu.

Festival se koná tradičně začátkem července. Každý rok je na festivalu promítáno
více než 180 celovečerních filmů a několik desítek krátkých filmů z celého
světa. V roce 2016 festival probíhal v období 1. července – 9. července 2016.

Snahy o vytvoření tradice mezinárodního filmového festivalu se objevily těsně po
skončení druhé světové války. Západočeská lázeňská centra přitom měla pro tento
účel nejen dostatečné dopravní spojení, ale i velký počet vhodných hotelů s
tradicí zahraničních návštěvníků.

První ročník se uskutečnil ve dnech 1. – 15. srpna 1946, ovšem v Mariánských
Lázních. Pouze některé z filmů byly k vidění též v Karlových Varech. Zúčastnilo
se jej celkem 7 států a diváci mohli zhlédnout 13 dlouhých a 18 krátkých filmů.
Jednalo se však jen o nesoutěžní přehlídku.

Také druhý mezinárodní filmový festival v Československu byl nesoutěžní. Konal
se opět v Mariánských Lázních, ve dnech 2. – 6. srpna 1947. Zúčastnilo se jej 9
států, promítáno bylo 12 filmů celovečerních a 44 krátkých.

Třetí ročník festivalu byl již soutěžní, tehdy byla poprvé udělena cena
Křišťálový glóbus. Přehlídka se konala ve dnech 17. července – 2. srpna 1948 za
účasti 16 států. Čtvrtý ročník, konaný ve dnech 23. července - 7. srpna 1949,
probíhal naposledy v Mariánských Lázních. V následujícím roce se přesunul
natrvalo do Karlových Varů, které měly jako krajské město k pořádání této
náročné akce vhodnější podmínky.

V roce 1956 byl festival zařazen organizací FIAPF do kategorie A (do společnosti
festivalů jako Cannes, Berlín či Benátky), avšak vzhledem k založení MFF v
Moskvě bylo rozhodnuto konat oba festivaly střídavě, což platilo až do konce
osmdesátých let. Po sametové revoluci prožíval festival nejtěžší chvíle – až se
(roku 1994) jeho organizace ujali Jiří Bartoška a Eva Zaoralová. Pod jejich
vedením festival získal zpět ztracenou slávu a stal se nejprestižnějším filmovým
festivalem v celém bývalém „východním bloku“. Festival je od roku 1994 pořádán
opět každoročně a pravidelně se na něm objevují slavní filmoví tvůrci z celého
světa.

Hlavní sekce festivalu, filmům z této sekce jsou udělovány hlavní ceny –
(Křišťálový glóbus, Zvláštní cena poroty, ceny za režii a za herecké výkony).

Sekce určená filmům ze zemí bývalého Východního bloku. Nejlepší film získává
Cenu Na východ od Západu.

Sekce určená dokumentárním filmům. Uděluje se Cena nejlepšímu dokumentárnímu
filmu nad 60 minut.



https://cs.wikipedia.org/wiki/P.B.CH.

P.B.CH., vlastním jménem jménem Petr Chovanec, B v iniciálách znamená Břetislav
(* 4. prosince 1964 v Praze), je český baskytarista a zpěvák. Od mládí prošel
mnoha hudebními tělesy, v roce 1994 dokonce vydal sólovou desku, jako producent
se podílel na albech Anny K a Cirkusu Praha, nyní působí jako baskytarista v
kapele Lucie.

Narozen 4. prosince 1964 v Praze-Krči. Pochází z boxerské rodiny, otec Jaroslav
byl vyhlášený boxer, otcovi bratři dokonce mistři republiky v boxu. O sport se
však nezajímal, tíhl k hudbě. V deseti letech si z parket staví svoji první
baskytaru. Později založil svoji první kapelu nazvanou SGS (Shakti Genital
System) pod vlivem polských punkových kapel.

Povinnou školní docházku ukončil v roce 1979. Za 1600 Kčs si pořídil první
opravdovou baskytaru a přihlásil se na obor elektromechanik. V té době se také
jeho rodina přestěhovala do Újezda nad Lesy, kde navštívil zkoušku Pražského
výběru a vznikne tak špatným odposlechem písně Nafta nad zlato (později Olda je
přítel můj) spojení Not vanasto. To dá později jméno jedné z nejúspěšnějších
českých kapel 90. let.

V únoru 1985 odpověděl na inzerát kapely Prášek, která sháněla baskytaristu. Do
sestavy byl přijat, poznal zde Roberta Kodyma, s nímž posléze vytvořil dvojici.
Kapela několikrát změnila jméno i svoji sestavu, až se ustálila na Lucie se
zpěvákem Michalem Penkem. Petr s Robertem po rozpadu původní Lucie účinkují v
dalších kapelách, v červenci 1987 se konala první zkouška Lucie číslo 2 v
sestavě David Koller, Michal Dvořák, Robert Kodym, P.B.CH., Petr Franc a Tomáš
Washinger. Poslední dva jmenovaní řady Lucie později opustili. Koncem roku 1988
pak přišel za Robertem a Petrem s nabídkou natočení několika písní bubeník tehdy
nefungujících Plexis Áda Vitáček; vznikly Wanastowi Vjecy.

P.B.CH. je členem Lucie, vyjma let 1994-1998, kdy působil pouze ve Wanastowích
Vjecech. V roce 1994 natočil svoji první sólovou desku, na kterou si většinu
nástrojů nahrál sám. Rok nato produkoval alba Anny K a Cirkusu Praha. V
současnosti pracuje na nové sólové desce. Je ženatý a má dceru.



https://cs.wikipedia.org/wiki/Kapverdy

Kapverdy (portugalsky Cabo Verde) jsou státem zahrnujícím deset ostrovů v
Atlantském oceánu u pobřeží západní Afriky. Od roku 1975 jsou Kapverdy
republikou. Ostrovy jsou pojmenovány podle poloostrova Zelený mys (francouzsky
Cap-Vert), který tvoří nejzápadnější bod kontinentální Afriky.

Kapverdy byly neobydlené až do doby první portugalské kolonizace. Roku 1456 na
ostrov Boa Vista doplul benátský mořeplavec ve službách Portugalska Alvise
Cadamosto. Větší část souostroví prozkoumal a dal jim jméno Portugalec António
Noli a stal se prvním gubernátorem ostrovů. První osídlování začalo 1461 s
vybudováním vojenské základny na ostrově Santiago. Portugalci je začali využívat
jako zásobovací stanici při plavbách dále na jih a do Indie, později zde
pěstovali cukrovou třtinu. Roku 1496 se souostroví oficiálně stalo součástí
portugalské koloniální říše.

V letech 1500–1620 byl ostrov Santiago hlavním překladištěm otroků vyvážených ze
západní Afriky. V této době tvořili obyvatelstvo Portugalci a afričtí otroci. V
následujícím období význam Kapverd v této ekonomické oblasti poklesl. Další
rozkvět obchodu s otroky nastal v 18. století, souvisel s dodávkou otroků do
anglických kolonií Severní Ameriky. Ve stejném století bylo pobřeží centrem
lovců velryb. Konec 18. století je spojen s ekonomickým úpadkem ostrovů. V tu
dobu začala emigrace obyvatel do USA a Brazílie. V 19. století se stalo město
Mindelo na ostrově São Vicente vhodným místem na doplnění různých zásob a uhlí
pro velrybářské a transatlantické lodě. Ekonomický význam Kapverd vzrostl. Po
otevření Suezského průplavu význam ostrovů jako tranzitního přístavu zanikl
úplně. Během 19. a 20. století zemi opouštělo mnoho obyvatel. Hospodářská krize
prakticky zůstala nevyřešena dodnes.

Ve 20. století vzrostla vlna nacionalismu a aktivizovala se Africká strana
nezávislosti Guineje Bissau a Kapverd (PAIGC), tyto události vedly v roce 1951
ke změně statusu z kolonie na zámořskou provincii. A po Karafiátové revoluci
(1974) v Portugalsku se Kapverdám podařilo 5. července 1975 vyhlásit
nezávislost. Prvním prezidentem samostatného státu se stal Aristides Pereira,
který byl také nejvyšším představitelem Africké strany nezávislosti
Guineje-Bissau a Kapverd. Plánovaná unie s Guineou-Bissau se po tamním státním
převratu v listopadu 1980 nerealizovala, v lednu 1981 došlo ke změně názvu
strany nezávislosti na Africkou stranu nezávislosti Kapverdských ostrovů. Po
návštěvě papeže Jana Pavla II. na Kapverdách se katolická opozice osmělila
požadovat demokratické změny a v únoru 1990 kapverdský režim ohlásil přechod k
pluralismu a byl zaveden multipartijní systém. V prvních pluralitních volbách
konaných v lednu 1991 zvítězilo Hnutí pro demokracii (MpD). Také prezidentský
kandidát této strany António Mascarenhas Monteiro s převahou vyhrál. Strana i
prezident měli převahu 2 volební období. Ve volbách v roce 2001 zvítězila po 10
letech Africká strana nezávislosti Kapverdských ostrovů se svým prezidentským
kandidátem Pedro Piresem, který potvrdil svou výhru v dalších volbách v únoru
2006.

Kapverdy jsou parlamentní republikou. Hlavou státu je prezident volený v přímých
a všeobecných volbách na pětileté funkční období. V současnosti je prezidentem
Jorge Carlos Fonseca, který stojí v čele země od roku 2011. V čele vlády stojí
premiér jmenovaný prezidentem, zpravidla to bývá předseda strany, která vyhraje
parlamentní volby. Výkonnou moc má vláda, která je odpovědna Lidovému
shromáždění. Jmenuje ji prezident na návrh premiéra. Zákonodárným orgánem je
jednokomorové Národní shromáždění (72 poslanců), které vzejde ze všeobecných
voleb na pětileté volební období. Nyní je v platnosti ústava z roku 1992, v roce
1995 byly provedeny změny ve prospěch prezidenta, který získal více pravomocí.
Revize ústavy z roku 1999 vytvořila novou funkci ombudsmana.

Od roku 2005 se území celého státu dělí na 22 administrativních jednotek zvaných
concelhos:

Kapverdské ostrovy se nacházejí v jižní části severního Atlantiku, mezi 17°13‘ a
14°48‘ severní šířky a 22°22‘ a 25°22‘ západní délky, asi 570 km od v
kontinentální Africe ležícího Zeleného mysu, který dal ostrovům jméno (v
portugalštině Ilhas de Cabo Verde, Ostrovy Zeleného mysu).

Jsou součástí Makaronézie, souboru sopečných souostroví táhnoucích se od
Azorských ostrovů dále k jihu. Všechny ostrovy Kapverd jsou vulkanické, ale
pouze na ostrově Fogo je stále aktivní vulkán Pico do Fogo vysoký 2975 metrů. Je
zároveň nejvyšším bodem souostroví. Poslední erupce byla v roce 1995. Ostatní
vyhaslé vulkány s výškou přes 1200 metrů se nachází na ostrovech Santa Antão,
São Nicolau a Fogo.

Vlivem suchého podnebí je na ostrovech rozsáhlá eroze půdy. Povrch ostrovů tvoří
především kamenité pouště, provazce ztuhlé lávy, pyroklastická suť nebo tmavý
prach. Nedostatek vegetace zapříčiňuje silnou větrnou erozi. Zalesňovací kampaň
po vyhlášení nezávislosti byla neúspěšná, na některých plochách se uchytily jen
suchomilné akácie. Na ostrově Santiago zůstal zachován původní mahagonový háj.
Na ostrovech se nachází pouze 11 % obdělávatelné půdy a orné půdy pro intenzivní
využívání jen asi 0,74 % z celkové rozlohy souostroví. Zemědělská půda je navíc
ohrožována občasnými přívalovými dešti, které jsou příčinou jejího smývání.

Země má nedostatek vody. Roční bilance srážek mezi 100-300 mm nedovolí vytvořit
skutečnou řeku nebo jezero. Větší čas jsou koryta řek (riberias) suchá.

Klima je suché a horké; mezi prosincem a červnem je ovlivněno silným větrem,
který sebou přináší písek se Sahary a je místními nazýván harmattan. V červenci
až listopadu převládá stabilní teplé a suché počasí, které je zřídka přerušeno
přívalovým lijákem. Citelně se ochlazuje se stoupající nadmořskou výškou,
průměrná výška ostrovů je 800 metrů.

Hlavním odvětvím je zemědělství. Pro vlastní potřeby pěstují kukuřici, brambory,
maniok, hrách a pro export kokosy, cukrovou třtinu, banány a datle. K
zemědělství je využíváno pouze 16 % půdy.

Velkou roli hraje také rybolov. Ale kvůli slabému technickému vybavení
domorodců, končí většina ryb v sítích zahraničních rybářů. S rybolovem má
souvislost i ryby zpracující průmysl. Loví se hlavně tuňáci a kromě ryb se
zpracovávají langusty a humři. K exportu jsou dále určeny textilie a polotovary
pro produkci obuvi a kožedělný průmysl. 90 % potravin se dováží, což se odráží i
v jejich ceně. Dále k importu patří stroje, lodě a elektronika. Hlavními
obchodními partnery jsou Portugalsko, Nizozemsko, USA a Velká Británie.

Díky zahraniční pomoci a příspěvkům obyvatel žijících v zahraničí mají velký
deficit obchodní bilance. Ostrovy jsou chudé na přírodní zdroje. Ve větší míře
se těží jen vápenec, čedič, kaolin, tyto suroviny jsou používané ve stavebnictví
v menší míře na export. Dalším exportním artiklem je sůl, která se získává z
mořské vody. Na tvorbě HDP se 70 % podílí sektor služeb. Stále větší podíl na
HDP má cestovní ruch.

Kapverdské ostrovy jsou považovány za rozvojovou zemi. Stát zaujímá jedno z
prvních míst v obdržené zahraniční pomoci v přepočtu na jednoho obyvatele. Této
podpoře se těší díky svému demokratickému uspořádání a dodržování lidských práv
a svobod. Hlavním sociálním, ekonomickým i politickým problémem je dnes
nezaměstnanost.

Kurz kapverdské měny (escuda) je pevně zakotven vůči euru: 1 euro = 110 escudo.
Hotovost lze vyzvednout v již celkem běžných bankomatech.

Než Kapverdské ostrovy objevili Portugalci, bylo území neobydlené. Dnešní
obyvatelé jsou potomky otroků (Balantové, Pepelové, Bidžagové, černoši z Konga,
Ndonga atd.) a portugalských, janovských a nizozemských kolonizátorů,
sefardských Židů. ¾ obyvatel jsou mulati, zbytek černoši a jen nepatrná část
běloši. 95 % obyvatel se hlásí ke křesťanství, především k římskokatolické
církvi.

Podle sčítání lidu provedeného v roce 2000 tvořily ženy 51,9 % a muži 48,1 %
obyvatelstva. Hlavní ostrov Santiago a samotná metropole Praia jsou přelidněné,
zatímco Santo Antão a São Nicolau se vylidňují.

V Nové Anglii v USA žije asi stejný počet Kapverďanů jako ve vlasti, mnoho
dalších se jich usadilo v Brazílii, Portugalsku a dalších zemích Evropy.
Imigranty tvoří obyvatelé Guineje–Bissau utíkající před válkou, před chudobou
občané Senegalu, Nigerijci. V každém větším městě lze potkat čínské obchodníky.
Italové, Němci a Rusové se pouštějí do rozvoje cestovního ruchu.

Kapverdská kultura je směsí evropských a afrických kořenů. Její literatura je
jedna z bohatších v lusofónní Africe. Nejvíce známým hudebním žánrem je
folklórní styl morna, zpívá se kapverdskou kreolštinou a je doprovázen
klarinetem, houslemi, kytarou a cavaquinho (nástroj původně z Portugalska, malá
kytara). Nejznámější interpretkou tohoto hudebního stylu byla Cesária Évora.

Úředním jazykem na Kapverdských ostrovech je portugalština, avšak většina
obyvatel se dorozumívá kreolštinou, Základem jí byla portugalština. Jazyk se
šíří v ústním podání, jeho standardizovaná spisovná podoba neexistuje. Byla
nicméně vytvořena jednotná abeceda pro všechny dialekty zvaná ALUPEC. Na
jednotlivých ostrovech se na tvoření dialektu podílely jiné jazyky – na Sao
Vincente francouzština, na Boa Vista italština, na Brava angličtina. Existuje
dokonce i projekt na překlad Bible do praiského dialektu kreolštiny. Dosud bylo
přeloženo několik knih Nového zákona.

Manuel Veiga, ministr kultury se snaží, aby se kreolština stala úředním jazykem.
Mladší generace obyvatel znají francouzštinu, která se povinně vyučuje ve
školách.

V říjnu 2013 vznesli kapverdští zástupci na půdě Organizace spojených národů
požadavek, aby se používal v oficiálním styku výhradně portugalský název Cabo
Verde, bez překladu do jednotlivých jazyků.



https://cs.wikipedia.org/wiki/Mistrovstv%C3%AD_sv%C4%9Bta_ve_fotbale

Mistrovství světa ve fotbale (oficiální anglický název: FIFA World Cup) je
nejdůležitější soutěž mužských fotbalových družstev. Je organizována světovou
fotbalovou konfederací FIFA. Finálový turnaj je nejsledovanější světovou
sportovní událostí, předstihuje dokonce i olympijské hry[zdroj?].

Mistrovství se koná každé čtyři roky, ale příprava na něj probíhá již dříve.
Přes 200 týmů soutěží o místa na mistrovství, kterých je 32 (zvýšeno z 24 v roce
1998). Finální turnaj hostí po dobu více než čtyř týdnů předem vybraná země,
jejíž tým má kvalifikaci automaticky zajištěnou. Dříve měl zajištěnou účast i
úřadující šampión, ale kvůli rostoucí popularitě fotbalu v Asii a USA FIFA od
tohoto pravidla ustoupila.

Šest z osmi zemí, které dokázaly zvítězit na mistrovství, zvítězily alespoň
jednou na turnaji ve své zemi. Jediným, komu se povedlo dosáhnout všech titulů
mistra světa mimo domácí území, byla Brazílie (a také Španělsko, to však vyhrálo
pouze jednou), která je ale na druhou stranu extrémně úspěšná celkově. To je
také důvod proč je o pořádání této akce velký zájem. Ve většině případů předvede
hostitelská země na svém turnaji velmi dobrý výkon. Naposledy to bylo možné
vidět na jihokorejské reprezentaci na mistrovství v roce 2002.

Světovým šampionátům - co se vítězů týče - vládnou Evropa a Jižní Amerika.
Jihoamerický kontinent získal zásluhou Brazílie, Uruguaye a Argentiny celkem
devět titulů, Evropa má o dva tituly víc. Ostatní kontinenty zatím vyšly
naprázdno.

Československá reprezentace se do historie šampionátu zapsala nejvýrazněji v
letech 1934 a 1962, kdy se dostala do finále turnaje, ale v obou případech
prohrála.



https://cs.wikipedia.org/wiki/Rusko

Rusko (rusky Россия, Rossija), oficiálním názvem Ruská federace (rusky
Российская Федерация, Rossijskaja federacija),[pozn. 2] je s rozlohou 17 102
345 km² největší stát světa. Zahrnuje značnou část východní Evropy a téměř celou
severní Asii. S počtem 146,1 milionů obyvatel je Ruská federace devátá
nejlidnatější země na světě.

Sousedy Ruska jsou (od severozápadu proti směru hodinových ručiček): Norsko,
Finsko, Estonsko, Lotyšsko, Bělorusko, Ukrajina, Gruzie, Ázerbájdžán,
Kazachstán, Čína, Mongolsko, znovu Čína a Severní Korea. Prostřednictvím
Kaliningradské oblasti, strategické západní exklávy, dále sousedí s Litvou a
Polskem. Ruské Kurilské ostrovy se nacházejí na dohled od Japonska a z ruské
Čukotky je velmi blízko na Aljašku (USA). Území je rozděleno do 9 časových pásem
a do 84 samosprávných celků, z toho 22 republik.

Ruská federace je hlavním následnickým státem Sovětského svazu, který se rozpadl
roku 1991; převzala jeho místo v Radě bezpečnosti OSN a je vůdčím členem
Společenství nezávislých států. Je členem G20, OBSE, OSKB, SCO, APEC a dalších
mezinárodních organizací. Rusko je také považováno za jednu ze světových
velmocí.

Ruská ekonomika patří mezi 10 největších světových ekonomik; podle nominální HDP
je desátá na světě a šestá v HDP dle parity kupní síly. Mezi státy světa má
největší zásoby přírodních zdrojů – nerostných surovin, ropy, zemního plynu,
dřeva, pitné vody – z energetického hlediska je Rusko soběstačným státem. Ruské
hospodářství prodělalo v 90. letech 20. století vleklou krizi po níž následovalo
období silného růstu mezi lety 2000 až 2007. Růst byl přerušen světovou finanční
krizí v období 2008 až 2009 a pokračoval v menší míře od roku 2010 do roku 2014.
Od konce roku 2014 zaznamenává ruská ekonomika pokles způsobený snížením cen
surovin a ekonomickými sankcemi.

Velký vliv má v Rusku pravoslavné křesťanství, přestože zemi ovlivnilo období
ateistického Sovětského svazu. Další jsou islám, judaismus a buddhismus. Některé
oblasti ruské kultury, jako např. literatura 19. století, dosáhly světového
úspěchu. Zároveň je současné Rusko mnohonárodnostním státem, který kromě úřední
ruštiny uznává také regionální jazyky jednotlivých menšin. Rusové tvoří 80 %
obyvatelstva. Nejpočetnější menšinou jsou Tataři, kteří stejně jako mnohé národy
ruského Kavkazu vyznávají islám.

Jméno země v současné formě bylo na poč. 9. století do ruštiny převzato ze
středověké řečtiny – byzantské prameny nazývaly zemi východních Slovanů Ρωσσία,
Rhóssía. Ovšem tento řecký výraz sám byl mladší variantou slova Ρως, Rhós neboli
Rus (rusky Русь, Rus’), označujícího od raného středověku prostor dnešní
Ukrajiny, Běloruska a západní části evropského Ruska.

Etymologie názvu Rus není zcela jistá, avšak nejběžněji se přijímá tzv.
normanská teorie: termín pochází ze staré severštiny, znamená „veslaři“ a byl
odvozen od jména kraje Roden (později zvaného Roslagen), což bylo pobřeží
Svealandu, středního Švédska. Z Rodenu se varjagové (švédští vikingové čili
Normani) vydávali po mořích a řekách do východoevropských oblastí a Černomoří,
Rus částečně kolonizovali a zároveň sjednotili slovanské kmeny, od poloviny 9.
století se stali vládnoucí vrstvou tohoto nového státního útvaru, (Kyjevská Rus,
viz níže).

Germánské jméno tak přešlo do slovanštiny, nejprve jako etnonymum a později
rovněž jako geonymum. Tato teorie, odvozující jméno Ruska od jména kraje ve
Švédsku, má podporu jak ve zprávách kronik,[pozn. 3] tak i třeba v dalších
lingvistických souvislostech: s ruštinou a švédštinou sousedící ugrofinské
jazyky totiž označují Švédsko výrazy takřka shodnými se jménem Rossija, tedy
např. Ruotsi, Ruoŧŧa, Rootsi, Roodsi, Ročinma apod.

Kromě „normanské“ teorie ovšem existují i další, dovozující, že jméno Rus
pochází:

Po celou dobu své dlouhé historie bylo Rusko křižovatkou euroasijského
kontinentu, respektive mostem mezi Evropou a Asií. První obyvatelé evropské
části Ruska se usídlili v deltě řeky Don kolem roku 20 000 př. n. l. Až do
příchodu Slovanů, kteří vtiskli Rusku jeho charakter, byly tyto oblasti střídavě
ovládány různými kmeny (Skythové, Hunové, Avaři, Chazaři, Volžští Bulhaři a
další).

První státní útvar Východních Slovanů (později rozdělených na Rusy, Bělorusy a
Ukrajince) vznikal mezi Baltským a Černým mořem, kudy vedly obchodní stezky mezi
Skandinávií a Byzantskou říší. Za počátek dějin Ruska je považováno založení
Novgorodu roku 862. Roku 882 ovládl novgorodský kníže Oleg z rodu Rurikovců
Kyjev, který předtím platil tribut Chazarské říši. Následně Oleg založil
Kyjevskou Rus.

Spojení Slované poté dobyli hlavní město Chazarů a Kyjevská Rus se stala jedním
z největších a nejvíce prosperujících států v Evropě. Roku 988 přijal kníže
Vladimír I. křest z Byzantské říše, což zařadilo Rus mezi východokřesťanské (od
rozkolu v roce 1054 pravoslavné) země. Okolo roku 1020 vydal kníže Jaroslav
Moudrý první zákoník, tzv. Ruskou pravdu.

V 11. a 12. století byla Rus oslabena neustálými nájezdy kočovných turkických
kmenů, slovanská populace začala migrovat na bezpečnější, hustě zalesněné
oblasti na severu. Vnitřními rozpory se začala rozpadat a ve 13. století utrpěla
invazí mongolských hord pod vedením Batu-chana porážku (1237–40) a byla
ovládnuta Zlatou Hordou. Ta se postupně dostala do rukou muslimských Tatarů.

Novgorod spolu s Pskovem udržel poté jistou míru autonomie. Expanzi ze strany
Švédů odvrátil kníže Alexandr Něvský, který je porazil v bitvě na řece Něvě
(1240), stejně tak zastavil vpád Řádu německých rytířů v tzv. ledové bitvě roku
1242. Potomci Alexandra Něvského z novgorodské rurikovské větve vládli
Vladimiru. Později učinili Moskvu svým sídelním městem.

Koncem 13. století začalo nabývat na významu Moskevské velkoknížectví. Moskva,
založená 1147, se stala roku 1325 sídlem hlavy pravoslavné ruské církve. Země
však byla nadále poddaná Zlaté hordě, které musela odvádět daně. Byly to těžké
časy s častými mongolsko-tatarskými nájezdy, strádáním na zemědělství a
rozšíření různých epidemií. Epidemie však nezasáhla Rusko tak silně jako západní
Evropu a populaci se podařilo brzy obnovit.

Roku 1380 moskevský velkokníže Dimitrij Donský porazil Zlatou hordu v bitvě na
Kulikově poli. Moskva postupně vstřebala okolní knížectví, včetně Tveru a
Novgorodu, i nadále však odváděla poplatky Zlaté hordě. Moskevský stát se stal
na Tatarech plně nezávislým až v roce 1480 za panování Ivana III., který značně
rozšířil území Rusi směrem na východ, zatímco některé západní oblasti včetně
Kyjeva se dostaly do rukou Polsko-litevského státu. Tataři přišli o politickou
moc, nicméně dodnes tvoří nejpočetnější menšinu Ruska, koncentrovanou zejména
v Tatarstánu. Ivan III. se oženil s neteří posledního byzantského císaře
Konstantina XI, a přijal znak byzantského dvouhlavého orla za svůj vlastní,
eventuálně také jako ruský státní znak.

Roku 1547 se pak Ivan IV. Vasiljevič, zvaný Hrozný, nechal korunovat carem a
nastolil tak tzv. samoděržaví: centralistickou absolutní monarchii. Za jeho
vlády se ruské teritorium směrem na Sibiř zdvojnásobilo, což z Ruska vytvořilo
transkontinentální stát.

Krymští Tataři, jediní zbývající zástupci Zlaté Hordy, pokračovali v nájezdech
do jižního Ruska a odváděli ve velkém obyvatele do osmanského otroctví.
Zabraňovali tak většímu osídlení území. Krymští Tataři také roku 1570
zdevastovali Rjazaň, kde se setkali jen se slabým odporem.

V roce 1571 Krymští Tataři a jejich osmanští spojenci (80 000 Tatarů, 33 000
Turků a 7 000 janičárů) vpadli do centrálního Ruska a za řekou Ugrou rozdrtili
křídlo ruského vojska se 6 000 bojovníky. Jelikož ruská armáda neměla sílu k
zastavení invaze, ustoupila do Moskvy. Venkovské obyvatelstvo také uprchlo do
hlavního města. Armáda Krymských Tatarů zdevastovala města a vesnice v okolí
Moskvy a poté vypálila většinu hlavního města. Odhaduje se, že tatarské invazi
padlo za oběť 80 000 lidí a 150 000 Rusů bylo odvlečeno do zajetí.

Následující rok krymský chán Devlet Giraj, podporovaný Osmanskou říší, plánoval
plné dobytí Ruska, ale jejich armáda byla poražena v bitvě u Molodi, což
eliminovalo hrozbu krymsko-osmanské expanze do Ruska. Nájezdy Tatarů za účelem
zajímání otroků však neustaly až do konce 17. století. Rusové byli odvlékáni do
otroctví ve velkých počtech i nadále, i když výstavba nových opevnění po celém
jižním Rusku neustále zužovala prostor přístupný pro nájezdy Krymských Tatarů.

Rozmach ruského carství se pozastavil po vymření dynastie Rurikovců na přelomu
16.–17. století, kdy Polsko-litevská unie obsadila velké části Ruska, včetně
Moskvy. V roce 1612 však byli Poláci a Litevci nuceni ustoupit. Zasloužil se o
to sbor pod vedením Kuzmy Minina a knížete Dmitrije Požarského.

Roku 1613 byl pak zvolen hlavou státu Michail I. Romanov. Carská dynastie
Romanovců následně vládla Rusku až do roku 1917. V 17. století Rusko
kolonizovalo většinu Sibiře a v roce 1648 Rusové poprvé přešli Beringův průliv
mezi Asií a Severní Amerikou.

V roce 1648 se rolníci z Ukrajiny připojili k záporožským kozákům ve vzpouře
proti polsko-litevskému společenství. V roce 1654 ukrajinský vůdce Bohdan
Chmelnický nabídl ruskému carovi Alexeji I., že by Ukrajina měla být oddělena od
Polsko-litevské unie a postavena pod jeho ochranu. Car Alexej I. tuto nabídku
přijal, což vedlo k další rusko-polské válce (1654–1667). Nakonec byla Ukrajina
rozdělena podél Dněpru, západní část připadla Polsku a východní část Rusku.

Koncem 17. století se stal ruským carem Petr Veliký, známý svými odvážnými
reformami a modernizací státu. Po vítězství v Severní válce nad Švédskem
(1700–1721) byl zaveden název Ruské impérium. Na jednom ze získaných území
(v ústí řeky Něvy) založil Petrohrad, který se stal hlavním městem země. Roku
1721 také přijal Petr titul imperátora.

Vláda Kateřiny II. Veliké (1762–1796) pak přinesla osvícenské reformy, počátek
rozvoje věd, stavbu obrovských paláců v okolí Petrohradu, územní zisky na
Ukrajině a Krymu v opakovaných válkách s Osmanskou říší a zisk velké části
postupně rozdělovaného Polska. Ruské impérium se rozrostlo o další území Dálného
východu až po Aljašku (1799), Gruzii (1802) a Ázerbájdžán (1813). V důsledku
rusko-švédské války bylo roku 1809 k Rusku připojeno Finsko. V roce 1803–1806
bylo provedeno první ruské obeplutí země a v roce 1820 ruská expedice objevila
kontinent Antarktidy.

Roku 1812 vpadl do země Napoleon Bonaparte, avšak jeho tažení zakončené okupací
Moskvy skončilo debaklem, Napoleon byl poražen a Ruská armáda se přehnala přes
Evropu až do Paříže. Alexandr I. Pavlovič se účastnil v čele ruské delegace
Vídeňského kongresu, který definoval mapy v po-napoleonské Evropě.

Zemi oslabila Krymská válka proti Osmanské říší v letech 1853–1856. V té bojoval
mj. Lev Nikolajevič Tolstoj. Hospodářsky zaostalé Rusko se začalo postupně
modernizovat (roku 1861 bylo zrušeno nevolnictví, začala výstavba železnic a
průmyslu), přesto nedokázalo držet krok se západními mocnostmi. Průmyslový
vzestup byl vystřídán krizí na počátku 20. století. V letech 1904–1905 probíhala
Rusko-japonská válka, v níž bylo Rusko poraženo.

Opozice proti carství (vyjádřená již povstáním Děkabristů roku 1825 či
teroristickými akcemi hnutí Zemlja i Volja) sílila, zejména ze strany dělníků,
ale také intelektuálů a příslušníků neruských národů, jež byly vystaveny tvrdé
rusifikaci. Po poražené první ruské revoluci (1905) byl sice zřízen parlament
(duma), absolutismus však oslaben nebyl. První světová válka pak přinesla
rozklad státu a nejprve únorovou a následně radikálnější Velkou říjnovou
revoluci, která přeměnila Rusko v socialistický stát a uvedla ho do občanské
války. V červenci 1918 byl bolševiky zavražděn někdejší car ruského impéria
Mikuláš II. (civilním jménem Nikolaj Romanov) a jeho rodina.

7. listopadu 1917 byla v Petrohradu ustavena sovětská vláda v čele s Leninem,
revolucionářem a marxistickým intelektuálem. V lednu 1918 byla vyhlášena Ruská
sovětská federativní socialistická republika (RSFSR), v jejíchž postupem doby
pozměněných hranicích existuje dnešní Rusko. Hlavním městem se stala opět
Moskva. 3. března podepsalo Rusko separátní Brest-litevskou mírovou smlouvu
ukončující první světovou válku, ovšem za cenu ztráty většiny Ukrajiny,
Běloruska, Polska, Besarábie, Finska a Pobaltí.

Země upadla do vleklé občanské války trvající až do roku 1922; proti komunistům
povstalo mnoho odpůrců, např. Bílá armáda, Černá armáda a Zelená armáda, avšak
byli velmi nejednotní, a tudíž nemohli být silným protivníkem proti bolševikům
podporovaným Rakousko-Uherskem a Německem, a to ani přes intervenci Francie,
Británie a Československých legií. Českoslovenští legionáři dobyli všechna velká
města na Sibiři, avšak cara Mikuláše II. a jeho rodinu se jim již zachránit v
Jekatěrinburgu ze zajetí nepodařilo, necelý týden před příchodem legií do města
byla celá rodina vyvražděna na přímý příkaz rudých.

V době války odešla velká část spisovatelů, umělců a vědců do emigrace. V roce
1921 Lenin vyhlásil novou hospodářskou politiku, díky níž se podařilo alespoň
částečně konsolidovat hospodářství.

Vzhledem k Leninovým zdravotním komplikacím byl nově zřízen úřad Generálního
tajemníka ÚV KSSS; dosazen do funkce byl Josif Stalin. Tomu se podařilo úspěšně
získat co nejvíce moci a odstranit ideové odpůrce, zejména trockisty.
30. prosince 1922 došlo ke spojení RSFSR, Ukrajinské SSR, Běloruské SSR a
Zakavkazské SSR. Vznikl tak Sovětský svaz.

Po Leninově smrti roku 1924 se chopil moci Stalin. Probíhala násilná
kolektivizace zemědělství, budování těžkého průmyslu a infrastruktury,
elektrifikace země; zvyšovala se gramotnost obyvatelstva či dostupnost zdravotní
péče, avšak rozvoj země probíhal za cenu likvidace odpůrců režimu a
kolektivizace, kteří byli internováni do tzv. gulagů, zejména na Sibiř a Dálný
Východ, kde zemřely milióny osob. Polovina 30. let je pak obdobím další
rusifikace neruských národů SSSR a brutálních stalinských čistek NKVD v armádě a
straně.

22. června 1941 hitlerovské Německo porušilo smlouvu o neútočení (pakt
Ribbentrop-Molotov) a bez vyhlášení války napadlo Sovětský svaz. Začala Velká
vlastenecká válka. Nacisté ovládli většinu evropské části země, která byla těžce
poničena, avšak po bojích u Stalingradu a bitvě u Kurska začíná obrat ve válce
ve prospěch SSSR a jeho západních spojenců. Do léta 1944 byla většina země od
okupantů osvobozena. V únoru 1945 pak proběhla na Krymu tzv. jaltská konference,
kde se Stalinovi podařilo upevnit sovětský vliv na střední a východní Evropu.
Německá invaze do Sovětského svazu si vyžádala více než 20 milionů obětí.
Sovětský svaz získal porážkou nacistů velkou prestiž, která přispěla
k etablování komunistických diktatur ve státech tzv. východního bloku včetně
Československa.

Po 2. světové válce je SSSR jednou ze stran tzv. studené války. V roce 1953
zemřel sovětský vůdce generalissimus Stalin. Jeho nástupce, Nikita Chruščov,
v tajném projevu v roce 1956 kritizoval tzv. kult osobnosti stalinského období.
Následující desetiletí provází určité oslabení represí a ekonomický rozvoj; je
zahájen sovětský kosmický program. Během své vlády v roce 1954 daroval Chruščov
Ukrajině poloostrov Krym při příležitosti 300 let od kozáckého shromáždění
Perejaslavské rady a připojení Ukrajiny k Ruskému impériu. To bylo předzvěstí
problémů, jež vyvstaly při rozpadu SSSR, neboť na převážně ruskojazyčném Krymu
od té doby existovaly separatistické tendence.

Éra Chruščovova následníka Brežněva je pak obdobím tzv. ustrnutí. Nebyla již
provázena represemi ve velkém měřítku, avšak bránila se jakékoli modernizaci a
způsobila hospodářský propad. V roce 1979 začala sovětská válka v Afghánistánu.
Po Brežněvově smrti v roce 1982 se po přechodném období (krátkém působení Jurije
Andropova a Konstantina Černěnka v čelných funkcích) v roce 1985 stává
generálním tajemníkem KSSS Michail Gorbačov, který zahajuje období perestrojky a
glasnosti. Jeho cílem bylo reformování SSSR, avšak skutečným důsledkem jeho
postupná dezintegrace.

Sovětský svaz měl být reorganizován ve volnější federaci, pro což se vyjádřila
většina voličů 17. března 1991 v referendu. Byla zřízena funkce prezidenta
RSFSR. 12. června 1991 byl prvním prezidentem Ruska zvolen Boris Jelcin. Tzv.
srpnový puč, jehož cílem bylo zrušení demokratických přeměn, byl potlačen. 8.
prosince 1991 pak hlavy Ruska, Ukrajiny a Běloruska podepisují Bělověžskou
dohodu, prohlášení o vytvoření Společenství nezávislých států stanovící, že
„SSSR jako subjekt mezinárodního práva přestal existovat“. 25. prosince 1991 se
SSSR oficiálně rozpadla na Ruskou federaci a dalších 14 postsovětských republik.

V říjnu 1993 propukla tzv. ústavní krize, Jelcin podporoval kurz radikální
privatizace na rozdíl od parlamentu. Jelcin v rozporu s ústavou a s odvoláním na
výsledky referenda o jeho pravomocech rozpustil ruský parlament. Povstání, které
proti rozhodnutí protestovalo, bylo krvavě potlačeno armádou. Éra Borise Jelcina
je pak obdobím bolestného přechodu ke kapitalismu, privatizace, krachu velkých
státních podniků, nárůstu kriminality, ztráty super-velmocenského postavení a
velmi pomalému a problematickému etablování demokracie, která v Rusku nemá
tradici. Současně probíhá první a druhá čečenská válka a Rusko vstupuje do svazu
s Lukašenkovým Běloruskem. Jelcin spustil vlnu privatizace podniků včetně
nalezišť surovin. Na těchto krocích, prodeje majetku pod cenou, profitoval
poměrně úzký okruh osob kolem Jelcina, zahraniční banky a těžební společnosti.
Z tohoto okruhu osob údajně vznikli tzv. oligarchové.

31. prosince 1999 prezident Jelcin oznámil svůj odchod z politiky a pověřil
výkonem prezidentských pravomocí předsedu ruské vlády Vladimíra Putina. Ten
vyhrál v prezidentských volbách v březnu 2000 a stal se tak druhým prezidentem
Ruska; dosáhl značné popularity a mandát obhájil v roce 2004. Obnovuje se vliv
pravoslavné církve, sjednocené s exilovou větví. Státní rozpočet začal dosahovat
přebytků a postupně docházelo k růstu HDP, průmyslové a zemědělské produkce,
rozvoji stavebnictví, růstu reálných příjmů obyvatel a ke snižování inflace.
V roce 2008, kdy se stal prezidentem Dmitrij Medveděv, však země začala čelit
globální ekonomické krizi; Rusko je jakožto vývozce surovin těžce postiženo
snížením světové poptávky. V srpnu 2008 bylo Rusko také jednou ze stran války
v Jižní Osetii.

Putin vyhrál prezidentské volby 2012 a Medveděv byl jmenován ministerským
předsedou. V únoru 2014 proběhly v Soči zimní olympijské hry, které byly
komentátory hodnoceny přes menší výtky jako úspěšné. Nedlouho poté Rusko z
důvodu dění na Ukrajině do té doby ukrajinský poloostrov Krym na základě
referenda ze dne 16. března 2014 začlenilo jednostranně jako federální subjekt
Republika Krym a město Sevastopol do Ruské federace.

Od září 2015 se Rusko zapojilo leteckými a raketovými údery do Syrské občanské
války proti militantním skupinám Islámského státu, Fronty an-Nusrá (Al-Káida v
Levantě) a Džaíš al-Fatah (radikální sunnité). Prezident Putin a francouzský
prezident Francois Hollande se 17. listopadu dohodli na vojenské spolupráci v
Sýrii a společně kooperují letecké útoky na Islámský stát. Dohoda přišla
nedlouho po teroristických útocích v Paříži a výbuchu ruského letadla v Egyptě.

Po vzniku nezávislého, postsovětského Ruska v zemi propukla hluboká hospodářská
a sociální krize, která trvala celá 90. léta. Většina státních podniků
zkrachovala. Vědci z bývalého SSSR, především z oboru kosmonautiky, která je
dnes v útlumu, odcházeli do USA nebo do Japonska. V zemi se začal prosazovat
organizovaný zločin a hospodářská kriminalita.

S restrukturalizací hospodářství vznikla vrstva extrémně bohatých a extrémně
chudých obyvatel. V roce 1998 vyhlásilo Rusko státní bankrot. Až za vlády
prezidenta Putina se začala hospodářská situace zlepšovat, zlepšilo se splacení
ruských dluhů v důsledku růstu cen ropy a zemního plynu, jehož je Rusko
významným exportérem. Výrazně vzrostly kapitálové investice. Na druhou stranu
ale přibývají nová rizika, jako například terorismus nebo separatismus
jednotlivých republik.

Závažný problém představovala nízká porodnost, která obzvláště u obyvatel ruské
národnosti patřila mezi nejnižší na světě; nejníže klesla v závěru 20. století,
po roce 2000 se velmi mírně zvýšila. Tento problém se ovšem netýká některých
neruských národností, zejména pak těch, u nichž převládají vyznavači islámu;
jejich porodnost je většinou vyšší, ovšem v současné době nepředstavují tak
velký podíl obyvatelstva, aby mohli negativní trendy v celonárodním měřítku
zvrátit. Rozdíl v porodnostech se však projevuje postupnou změnou poměru
obyvatel těchto národností a etnických Rusů, která je patrná zejména
v okrajových částech země.

Ve snaze zabránit separatistickým tendencím v oblasti severního Kavkazu
zaútočila v 90. letech ruská armáda na Čečenskou republiku, jež se snažila
odtrhnout a vyhlásit nezávislost. Časem se však válka změnila v partyzánský boj
a čečenští teroristé začali páchat bombové útoky. Mezi největší teroristické
masakry patří teroristický útok na beslanskou školu (2004), bombové útoky
v Moskevském metru (2004 a 2010) a na nádraží a trolejbus ve Volgogradu (2013).

Na konci roku 2008 a počátkem 2009 se výrazně snížily ceny ropy, a to až na
úroveň kolem 40 USD za barel (počátek března 2009). Analytikové přitom varovali
Rusko před vážnými problémy, pokud by cena klesla pod 50 dolarů, což se také
stalo. Pro Rusko to představuje významný problém, protože export ropy je jedním
ze základních pilířů současné ruské ekonomiky. Akciové trhy v Rusku zkolabovaly,
příjmy se snížily a začala výrazně stoupat nezaměstnanost.

Rusko na konci desátých let 21. století navázalo na někdejší velmi aktivní
zahraniční politiku a začalo pracovat na návratu image přední světové mocnosti.
Zapojilo se ve světě do několika konfliktů: v roce 2008 se stalo jednou ze stran
konfliktu v Gruzii, kde pomohlo stabilizovat de facto nezávislý stav
separatistické Abcházie a Jižní Osetie. V roce 2014 se aktivně zapojilo do
ukrajinské krize, v rámci které anektovalo ukrajinský Krym a podpořilo
separatistickou válku na východě Ukrajiny. Mnoho světových lídrů Rusko tvrdě
kritizovalo a řada států Západního světa na ruské zboží uvalila embargo. To
spolu s nízkou cenou ropy znamenalo pro ruskou ekonomiku téměř okamžitý propad
HDP asi o 4 %. V roce 2015 se zapojilo do složité občanské války v Sýrii s cílem
podpořit režim Bašára al-Asada.

Dodržování lidských občanských a politických práv v Rusku je dlouhodobě
sledováno, jejich nedodržování a potlačování kritizováno vládami, médii a
nevládními organizacemi cílícími na podporu svobody a demokracie. Obzvláště
společnosti, jako je Amnesty International, Human Rights Watch nebo v České
republice Člověk v tísni, vyčítají ruskému systému porušování občanských svobod
a politických práv občanů. Freedom House, mezinárodní organizace financovaná
americkou vládou, označila Rusko za „nesvobodné“ – podle ní jsou volby pečlivě
vykonstruované a v zemi chybí možnost skutečně svobodné diskuse. Ruské autority
veškeré námitky, především závěry Freedom House, odmítají. Podle nevládní
organizace Democracy Ranking se Ruská federace v průzkumu demokratických svobod,
do kterého bylo zahrnuto 115 zemí, umístila na 95. místě.

Ruská federace je zastupitelská demokracie a poloprezidentská republika.
Federální shromáždění je dvoukomorový parlament. Rada federace je horní komorou
a Státní duma je dolní komora, která je volena na dobu pěti let. V současnosti
jsou ve Státní dumě zastoupeny strany Jednotné Rusko (54 %), Komunistická strana
Ruské federace (13 %), Liberální demokratická strana Ruska (13 %) a Spravedlivé
Rusko (6 %). V zemi je organizovaná mimoparlametní opozice, v čele s komunisty.

V České republice má Ruská federace velvyslanectví v Praze, generální konzuláty
v Brně a v Karlových Varech a konzulát v Ostravě. Pro vstup na ruské území
potřebují čeští občané vízum, jsou to víza buď turistická (do 30 dní) nebo
služební (business, na 30 dní až 12 měsíců). S vyřizováním víz pomáhají různé
agentury. Velvyslanectví České republiky v Rusku sídlí v Moskvě, generální
konzuláty jsou v Petrohradu a Jekatěrinburgu.

Rusko je členem skupiny vyspělých národů G20, Rady Evropy, OBSE, APEC, skupiny
BRICS a také regionálních organizací SNS, EurAsEC, OSKB a Šanghajské organizace
pro spolupráci. V důsledku událostí na poloostrově Krymu (2014) přijali lídři
Evropské unie, Spojených států amerických a Kanady politické a hospodářské
sankce vůči Ruské federaci, neboť odmítli uznat Krymské referendum, ve kterém se
více než devadesát procent hlasujících vyslovilo pro připojení poloostrova k
Ruské federaci. Postupně byly tyto sankce zostřovány také v důsledku údajné
podpory povstalců ve válce na východní Ukrajině. Nicméně řada zemí Evropské
unie, včetně Řecka, Rakouska, Itálie, Kypru, Bulharska a Lucemburska, jdou jen
neochotně cestou sankcí.

V důsledku uvalení sankcí se Rusko rozhodlo soustředit svou ekonomiku na východ.
V roce 2014 podepsalo důležitou smlouvu o dodávkách plynu s Čínou a užší
obchodní spolupráci se Severní Koreou by mohla znamenat návštěva jejího ministra
zahraničí v Rusku.

Ozbrojené síly Ruské federace jsou rozděleny do pozemních sil, námořnictva a
letectva. A dále na tři samostatné druhy vojsk: vzdušná a kosmická obrana,
raketová vojska strategického určení a vzdušná výsadková vojska. Rusko disponuje
největší jadernou a tankovou silou na světě. Země vyrábí většinu svého vlastního
vojenského vybavení, jen několik typů dováží a je největším dodavatelem zbraní
na světě.

Ruské námořnictvo zahrnuje flotily Severní (nejsilnější), Pacifickou,
Černomořskou, Baltskou, Kaspickou, dále Námořní letectvo a Pobřežní vojsko
(námořní pěchota, pobřežní rakety a dělostřelecká vojska). Využívá jednu
letadlovou loď (Admiral Kuzněcov), pět křižníků (křižník Petr Veliký třídy Kirov
je největší válečná loď na světě, je silně vyzbrojená a má nukleární pohon).
Dále čtrnáct torpédoborců, šest fregat, šedesát čtyři korvet, devět nukleárních
balistických ponorek a desítky ponorek útočných.

Ruské letectvo využívá víceúčelové stíhací letouny čtvrté generace Suchoj Su-27,
Suchoj Su-30, Suchoj Su-35S, MiG-29 a MiG-31. Dále bitevní letouny Suchoj Su-25,
stíhací-bombardovací Suchoj Su-24 a Suchoj Su-34, bombardéry Tupolev Tu-22M,
Tupolev Tu-95 a Tupolev Tu-160, stovky transportních letounů a bitevních
vrtulníků (Mil a Kamov). Ve výzbroji má i česká letadla Let L-410 Turbolet a
Aero L-39 Albatros. Stíhací letoun páté generace Suchoj T-50 měl první let v
lednu 2010 a první dodávky do armády se plánují na rok 2017.

Rusko se člení na 8 federálních okruhů nebo na 12 ekonomických rajónů, ty se
dále dělí na 85 subjektů.

Federálními okruhy jsou Centrální federální okruh, Jižní federální okruh,
Severozápadní federální okruh, Dálněvýchodní federální okruh, Sibiřský federální
okruh, Uralský federální okruh, Povolžský federální okruh, v roce 2010 byl
vyčleněn z Jižního federálního okruhu nový Severokavkazský federální okruh. Roku
2014 vzniknul dočasně Krymský federální okruh, který však byl již o dva roky
později začleněn do Jižního federálního okruhu.

Federální subjekty v současnosti zahrnují 22 republik, 46 oblastí, 9 krajů,
4 autonomní okruhy, 1 autonomní oblast a dále 3 federální města. Poslední dobou
v Ruské federaci sílí snahy o slučování krajů, republik nebo autonomních okruhů.
V souvislosti s Putinovou centralizační politikou došlo ke snížení z původních
89 subjektů v roce 1993 na dnešních 83 subjektů.

Vedle Moskvy a Petrohradu jsou nejlidnatějšími celky Krasnodarský kraj,
Moskevská a Rostovská oblast a republiky Baškortostán a Tatarstán. Největším
celkem je republika Sacha, která se svou rozlohou (přes 3 miliony km²) vyrovná
třem čtvrtinám rozlohy Evropské unie; žije zde však jen 950 000 obyvatel. Naopak
nejmenšími celky jsou federální města, hustě osídlené kavkazské republiky a
středoruské oblasti.

Ruská federace je největším státem na světě, celková rozloha činí přibližně
17 milionů km². Na západě hraničí s pobaltskými republikami a Baltským mořem, na
východě pak s Tichým oceánem. Reliéf je převážně rovinatý, mimo pohoří Ural,
které tvoří hranici mezi evropským Ruskem a Sibiří a Kavkaz s nejvyšší horou
Elbrusem (5642 m). V Rusku je 23 míst světového dědictví UNESCO, 40
biosférických rezervací UNESCO, 41 národních parků a 101 přírodních rezervací.

Na východ od Uralu leží jedna z největších nížin světa Západosibiřská rovina,
protékaná veletoky Obu s Irtyšem a Jenisejem. Nejvyšší je Altaj s četnými
ledovci na západě, který zasahuje na území čtyř států. Z Altaje vybíhá na východ
horské pásmo Sajan a na mongolské hranici vrcholí Východní Sajan. Na
severovýchod od něj jezero Bajkal s hloubkou 1637 m představuje největší
zásobárnu sladké vody na světě a zároveň jedinečný ekosystém. Za Bajkalem se na
rozsáhlém území střídají náhorní plošiny (Vitimská, Aldanská) s dlouhými
horskými hřbety (Jablonový, Stanový) až k Ochotskému moři. Nejvýchodnější
Čukotské pohoří prostupuje poloostrov Čukotku, kterou necelých 100 km široký
Beringův průliv dělí od Aljašky. Podél Beringova moře se na jihovýchod táhne
Korjacké pohoří, které na Kamčatském poloostrově přechází v pohoří oddělené
sníženinou řeky Kamčatky od pásma vysokých a činných sopek lemujících
tichomořské pobřeží.

Ruskou federaci obklopují moře tří světových oceánů – Severního ledového,
Tichého a Atlantického. Moře Severního ledového oceánu jsou poměrně mělká a po
většinu roku je pokrývá souvislá vrstva ledu. Vlastnosti moří Tichého a
Atlantského oceánu jsou zcela odlišné: vody těchto moří zamrzají jen na krátké
období, případně vůbec a jsou velmi bohaté na ryby.

Největší řekou Ruské federace je Jenisej, nejdelší Ob spolu s Irtyšem, které
společně tvoří sedmou nejdelší řeku světa. Všechny tři náleží do úmoří Severního
ledového oceánu, společně se Severní Dvinou, Pečorou, Lenou, Janou, Kolymou.
Největším přítokem Tichého oceánu je Amur. K úmoří Atlantiku patří Don a Dněpr
(na ruském území pouze horní tok); řeka Ural a hospodářsky nejvyužívanější Volha
ústí do bezodtokého Kaspického moře. Mezi známé řeky patří také Moskva,
protékající hlavním městem, a Něva, v jejímž ústí do finského zálivu byl
vystavěn Petrohrad.

V Rusku se nachází také mnoho jezer rozmanitého původu a velikostí. Největší
z nich je slané (brakické) Kaspické moře, ze sladkovodních je nejvýznamnější
jezero Bajkal, zároveň nejhlubší jezero světa (1637 m). Na severozápadě země
leží jezero Ladožské, Oněžské, Čudské a další. Během 20. století bylo zbudováno
také množství přehradních jezer, zejména na Volze, Angaře a dalších řekách.

Ruská federace je rozsáhlou zemí, a proto zde najdeme několik rozdílných
klimatických oblastí. Pro počasí v severním a středním Rusku je charakteristické
velké střídání teplot v průběhu roku. Jaro a podzim jsou o něco studenější než
ve střední Evropě. Na druhé straně jsou zimy podstatně chladnější a to nejen na
severu, ale také v centrálním Rusku. Na jihovýchodě, tedy v oblasti stepí jsou
velmi nízké teploty v zimě a naopak velmi vysoké v létě, kdy také málo prší. Na
černomořském pobřeží jsou zimy mírné a léta příjemně teplá. Pro oblast Sibiře
jsou typické velice nízké teploty v zimě, léta jsou krátká a četnými srážkami.
Celá Sibiř a Dálný východ se nacházejí v pásmu věčné zmrzlé půdy, která působí
značné problémy při výstavbě.

Podnebné pásy: Polární pás (nejsevernější oblasti), subpolární pás, mírný pás a
subtropický pás (pobřeží Černého moře).

Moskva je s více než 11 miliony obyvatel jedním z největších měst světa a
ekonomicky výrazně převyšuje zbytek Ruska. Pětimilionový Petrohrad, někdejší
hlavní město, je pak především centrem umění, kultury a turismu. Třetím
nejvýznamnějším centrem ruského školství a průmyslu je Jekatěrinburg. Na Volze
leží velkoměsta Nižnij Novgorod, Kazaň, Toljatti, Samara, Saratov, Volgograd,
Astrachaň. Mezi další významná města a regionální centra v evropské části patří,
Perm, Iževsk, Ufa, Voroněž, Jaroslavl, Rostov, Krasnodar, v asijské části pak
Čeljabinsk, Novosibirsk, Omsk, Barnaul, Krasnojarsk, Irkutsk, Jakutsk,
Chabarovsk či tichomořský přístav Vladivostok.

Menšími městy, avšak strategickými přístavy jsou Novorossijsk, Kaliningrad,
Archangelsk a Murmansk, který je největším městem za severním polárním kruhem.
Ještě severněji leží Norilsk, který je kvůli těžbě kovů nechvalně proslulý jako
jedno z nejznečištěnějších měst světa.

Historickými památkami kromě Moskvy, Petrohradu a povolžských měst vyniká Pskov,
Novgorod a tzv. Zlatý kruh Ruska – prstenec historických měst v okolí Moskvy.
Rekreačním centrem je Soči u Černého moře, který oproti zbytku Ruska leží v
subtropech s horkými léty a písečnými plážemi.

Ruská ekonomika je v současnosti osmá nejsilnější na světě. Rusko má stále, i po
obtížných 90. letech, klíčový význam ve světovém hospodářství. Od roku 1999
zažívá ekonomický růst, na němž se podílí jak zdražení surovin na celosvětových
trzích, tak i restriktivní politika vlády vůči dovozu. Rusko má tak aktivní
obchodní bilanci: více vyváží než dováží.

V roce 2012 Financial Times ohodnotily Rusko jako druhou finančně nejstabilnější
ekonomiku mezi G20 a to hlavně díky nízkému dluhovému zatížení (přibližně 11 %
HDP), nízké nezaměstnanosti (přibližně 5 %), významným rezervám a míry
hospodářského růstu.

V ekonomické aktivitě má dominantní postavení metropole Moskva, která, ačkoliv
má pouze 1/14 obyvatel země, tvoří hrubý domácí produkt z jedné třetiny; je zde
také nejvyšší životní úroveň. V průmyslu si také ještě významný podíl drží další
velká města v evropské a jihovýchodní části státu. Severovýchod – Sibiř a Dálný
východ – pak slouží především jako surovinová základna. Významnými komoditami
rostlinné a živočišné výroby jsou brambory, ječmen, pšenice, luštěniny, cukrová
řepa; vepřové, drůbeží a skopové maso; rybolov.

Rusko je jedenáctým největším producentem automobilů. Největší automobilové
společnosti v Rusku jsou AvtoVAZ a GAZ. Kamaz je předním výrobcem nákladních
vozů a kamionů, jedná se o jednoho z deseti nejvýznamnějších světových výrobců v
tomto oboru. Marussia je první ruský výrobce supersportů.

V zemi se po rozpadu Sovětského svazu výrazně zvedla příjmová nerovnost,
nejvyšší nerovnost vykazuje Moskva a Kavkazské regiony. Ruský Giniho koeficient
byl v roce 2009 změřen na 40,11 bodu.

Hlavními těženými surovinami jsou zemní plyn, ropa, hnědé uhlí a nikl. Rusko má
největší rezervy zemního plynu na světě, druhé největší zásoby uhlí a osmé
největší zásoby ropy. Má také mj. velké zásoby zlata, diamantů a titanu. V zemi
existují velké společnosti, zaměřené na těžbu ropy - Rosněft, Lukoil, Sibněft,
Juganskněftěgaz a další. Ruský plynárenský gigant Gazprom je největší firmou na
světě, zabývající se těžbou plynu. Hospodářské výkony těžby nafty a plynu tvoří
podstatnou část HDP ruské ekonomiky (roku 2013 těžba všech nerostných surovin
tvořila 10,4 % HDP Ruska) a příjmy z nich kryjí do značné míry výdaje státního
rozpočtu. V roce 2013 se daň z těžby nerostných surovin a vývozní daň z plynu,
ropy a ropných produktů podílely na příjmech federálního rozpočtu ze 46 %.
Surovinové příjmy jsou soustředěny na federální úrovni, jejich váha v
konsolidovaných státních příjmech, zahrnujících i rozpočty regionů a míst je
proto zhruba poloviční.

Rusko dodává čtvrtinu spotřeby zemního plynu v EU, a to zejména prostřednictvím
tranzitních cest přes Ukrajinu (Sojuz, Družba) a Bělorusko (Jamal-Evropa). Pro
případ přerušení dodávek zemního plynu přes Ukrajinu, které byly v minulosti
ohroženy, když Ukrajina nesplácela dluhy za tyto suroviny, byla v roce 2011
dokončena první fáze tzv. Severního plynovodu Nord Stream, který vede pod
Baltickým mořem přímo do Německa (s napojením do Česka). Následující rok byl v
Německu dokončen plynovod NEL navazující na plynovod BBL, přivádějící plyn do
Velké Británie. Roku 2012 byl také dokončen ropovod ESPO, spojující Sibiř s
asijsko-tichomořskými trhy (Japonsko, Čína a Jižní Korea). Pro zajištění
energetických potřeb států na jihu Evropy včetně Itálie, byl donedávna plánován
plynovod South Stream, vedoucí mimo území Ukrajiny pod Černým mořem přes
Bulharsko.

Dne 18. června 2015 podepsali zástupci rakouské společnosti OMV a ruského
Gazpromu tzv. Memorandum o porozumění (předběžnou dohodu), podle kterého se
Rakušané budou podílet na výstavbě dvou dalších potrubí pod Baltickým mořem.
Zároveň bylo ve stejný den na okraji hospodářské konference v Petrohradě
oznámeno, že k uskupení firem, které se budou na této stavbě podílet, se
připojují také německá společnost EON a nizozemsko-britská společnost Shell.
První potrubí má být postaveno a uvedeno do provozu do roku 2019. Téměř ve
stejnou dobu bude stavěno ještě jedno, celkově čtvrté, potrubí. Celkové náklady
projektu přesáhnou pravděpodobně náklady na jeho první fázi, které činily
7,4 miliardy eur. Obě nová potrubí mají přepravovat dalších 55 miliard m³
zemního plynu ročně do Evropské unie. Od roku 2020 nemá být již žádný plyn z
Ruska, určený pro Západní Evropu, přepravován přes dosavadní tranzitní Ukrajinu.

Rusko je třetí největší výrobce elektřiny ve světě. Je také první zemí, která
vybudovala jadernou elektrárnu. Všechny jaderné elektrárny jsou řízeny státní
firmou Rosatom. Sektor se rychle vyvíjí, jen na rozvoj je z federálního rozpočtu
do roku 2015 vyčleněn asi 1 bilion rublů. Velké kaskády vodních elektráren jsou
v evropské části na velkých řekách jako je Volha, zatímco potenciál východní
Sibiře zatím zůstává většinou nevyužitý. Zhruba 63% z ruské elektrické energie
je generováno tepelnými elektrárnami, 21% vodními a 16% pochází z jaderných
reaktorů. V roce 2005 Rusko vyrobilo 951 TWh a exportovalo 23 TWh elektřiny.

Rusko má po Spojených státech druhou největší železniční síť na světě, většina
je pod kontrolou státem vlastněné společnosti RŽD. Železnice používají oproti
Česku širší rozchod (1520 mm). Transsibiřská magistrála z Moskvy do Vladivostoku
projíždí rekordních sedm časových pásem a je nejdelší železniční tratí na světě.
První vysokorychlostní trať byla zahájena v roce 2009 na trati
Petrohrad-Moskva-Nižnij Novgorod, využívá ruské vysokorychlostní vlaky Sapsan.

Nejčastějším druhem městské dopravy bývají autobusy, trolejbusy a tramvaje.
Významná část tramvají v Rusku je české výroby (Tatra T3, Tatra T6B5 atd.).
Linky metra využívá sedm měst Ruska (Moskva, Petrohrad, Nižnij Novgorod,
Novosibirsk, Samara, Jekatěrinburg a Kazaň) a tzv. systém Metrotram využívají
další tři. Ve výstavbě je metro v Čeljabinsku, Krasnojarsku a Omsku. První metro
bylo otevřeno v Moskvě v roce 1935.

V roce 2006 mělo Rusko 755,000 km zpevněných silnic, z nich nejdůležitější jsou
tzv. Ruské federální dálnice. Tyto dálnice spojují především Moskvu a okolní
oblasti. Například M10 spojuje dvě největší města (Moskva a Petrohrad) a vede až
k finskému pohraničí, M6 vede přes Volgograd ke Kaspickému moři a M9 k hranicím
Lotyšska. Trans-sibiřská dálnice (AH6) měří přes 11.000 km a spojuje Baltské
moře a Tichý oceán. Plán na léta 2012–2020 zahrnuje výstavbu 120.000 km nových
silnic (z toho 18.000 km federálních dálnic).

Země vlastní jedinou flotilu atomových ledoborců na světě. Hlavními ruskými
námořními přístavy jsou: Rostov na Donu u Azovského moře, Novorossijsk na
pobřeží Černého moře, Astrachaň a Machačkala u Kaspického moře, Kaliningrad a
Petrohrad u Baltu, Archangelsk u Bílého moře, Murmansk v Barentsově moři,
Petropavlovsk-Kamčatskij a Vladivostok u Tichého oceánu.

Mezi největší výrobce dopravních letadel v Rusku patří Suchoj, Tupolev a
Iljušin. Od roku 2006 je většina ruských leteckých výrobců spojena do holdingu
Sjednocená letecká korporace, obdobně vznikl o rok později holding Ruské
vrtulníky. V roce 2013 se zde vyrábělo pět typů dopravních letadel.

Věda a technika v Rusku kvetly od osvícenství zvláště po založení univerzit v
Petrohradě a v Moskvě a Ruské akademie věd. Jejich rozvoj je spojen s působením
cara Petra Velikého a carevny Kateřiny II. Veliké, panovníků, kteří otevřeli
Rusko vlivům západní Evropy.

Ruská matematická škola byla a je jednou z nejvlivnějších na světě. Dmitrij
Ivanovskij objevil viry, Dmitrij Mendělejev vynalezl periodickou tabulku prvků a
Sergej Lebeděv syntetickou gumu. Dalšími vynálezci byli Michail Britnev
(ledoborec), Stěpan Makarov (torpédová loď), Franz San Galli (radiátor), Gleb
Kotelnikov představil padák a Jevgenij Čertovskij první přetlakový oblek. K
významnějším ruským objevům a vynálezům ve fyzice dále patří: elektrický oblouk,
laser, maser, Lenzův zákon, fotovoltaický článek, Čerenkovovo záření, 3D
holografie, elektronová paramagnetická rezonance, heterotransistor a tokamak na
termonukleární fúzi. Proslulými leteckými konstruktéry byli Andrej Nikolajevič
Tupolev, Sergej Iljušin a Oleg Antonov. Jako konstruktér pěchotních zbraní se
celosvětově proslavil Michail Kalašnikov. O příspěvcích ruských vědců k rozvoji
kosmonautiky od 20. století pojednává kapitola níže.

Pilíři ruské vědy jsou rovněž Ivan Petrovič Pavlov a Michail Lomonosov. Pavlov
získal i Nobelovu cenu, stejně jako Pjotr Leonidovič Kapica, Andre Geim,
Konstantin Novoselov, Alexej Alexejevič Abrikosov, Vitalij Lazarevič Ginzburg,
Ilja Prigogine, Nikolaj Gennadijevič Basov, Alexandr Prochorov, Pavel Alexejevič
Čerenkov, Igor Jevgeněvič Tamm, Ilja Frank, Nikolaj Nikolajevič Semjonov a Ilja
Iljič Mečnikov. K dalším významným osobnostem exaktních a přírodních věd patří
Andrej Nikolajevič Kolmogorov, Nikolaj Ivanovič Lobačevskij, Grigorij Perelman,
Sofia Kovalevská, Igor Kurčatov, Alexandr Ivanovič Oparin, Andrej Markov, Sergej
Prokudin-Gorskij, Pafnutij Lvovič Čebyšev, Alexandr Fridman, Alexandr Stěpanovič
Popov, Vladimir Zvorykin, Nikolaj Vavilov, Vladimir Ivanovič Vernadskij a
Wladimir Köppen.

V oblasti humanitních a sociálních věd vynikli literární vědci Michail Bachtin a
Vissarion Grigorjevič Bělinskij, lingvisté Roman Jakobson a Vladimir Jakovlevič
Propp, průkopník moderní pedagogiky Anton Semjonovič Makarenko, sociolog a
antropolog Andrej Korotajev, teoretik kultury Anatolij Lunačarskij či historik
Nikolaj Michajlovič Karamzin. Nejznámějšími ruskými filozofy jsou Nikolaj
Berďajev či Vladimir Solovjov. Klíčovými představiteli ruské psychologie a
psychiatrie byli Vladimir Michajlovič Bechtěrev, Lev Vygotskij a Alexandr
Romanovič Lurija. Leonid Kantorovič a Leonid Hurwicz získali Nobelovu cenu za
ekonomii.

Ruští vědci a kosmonauti podstatně přispěli k pronikání lidí do vesmíru.
Konstantin Ciolkovskij je považován za otce soudobé kosmonautiky, jeho práce
inspirovala Sergeje Koroljova, Valentina Gluška a mnoho dalších, kteří přispěli
k úspěchu vesmírného programu, což vedlo i k vývoji programu Sojuz.

Sovětský svaz byl prvním státem na světě, který dosáhl hranice vesmíru a vyslal
roku 1957 do vesmíru první umělou družici Země Sputnik 1. Ve stejném roce vyslal
Sovětský svaz jako první do vesmíru živého tvora, fenu Lajku. Největším triumfem
sovětského vesmírného programu se stalo vyslání a bezpečný návrat majora Jurije
Gagarina, prvního člověka ve vesmíru, dne 12. dubna 1961. První ženou ve vesmíru
byla rovněž Ruska Valentina Těreškovová. Sonda Luna 9 jako první přistála na
Měsíci, Veněra 7 byla první sondou, která přistála na jiné planetě (Venuše), a
Mars 3 pak rovněž první sondou, která přistála na Marsu.

Sovětský svaz také jako první sestavil na oběžné dráze Země permanentně
obydlenou vesmírnou stanici Mir. Agentura Roskosmos používá pilotované vesmírné
lodě Sojuz, které na oběžnou dráhu vynáší stejnojmenná nosná raketa, a také
automatické nákladní kosmické lodě Progress. Program raketoplánů Buran byl ve
fázi vývoje v důsledku rozpadu SSSR zrušen. Po ukončení amerického programu
Space Shuttle v roce 2011 jsou však ruské vesmírné lodě Sojuz v současnosti
jediným dopravním prostředkem pro kosmonauty (resp. astronauty) na cesty k
Mezinárodní vesmírné stanici (ISS). V rámci společného programu se těchto
vesmírných cest účastní také astronauti ze Spojených států a dalších zemí jako
jsou Francie a Německo, přičemž Rusko jejich zemím pronajímá účastnická místa.

Rusko je devátým nejlidnatějším státem světa. Avšak počet obyvatel mezi lety
1995–2010 klesl o více než 5 milionů; odhad k 1. lednu 2014 hovoří o 143 657 000
obyvatelích, což je o 800 000 více než při oficiálním sčítání roku 2010. V
posledních letech tedy opět počet obyvatel mírně stoupl, částečně vlivem
imigrace. V roce 2009 bylo od roku 1995 poprvé dosaženo, v důsledku imigrace a
zvyšující se porodnosti, demografického růstu, i když jen o 20 000 obyvatel.

Rozmístění obyvatelstva je nerovnoměrné: většina (77 %, tj. přes 110 miliónů)
obyvatel žije v menší evropské části, zatímco obrovská území Sibiře jsou téměř
liduprázdná – průměrná hustota osídlení činí, vzhledem k obrovské rozloze
federace, pouhých 8,4 obyv./km². Růst počtu obyvatel v současné době pokračuje
v některých jižních oblastech Čečensko, Ingušsko, Dagestán atd.) a na
severovýchodě, nejvíce se naopak vylidňují oblasti evropského západu (Pskovská,
Smolenská, Novgorodská oblast). V roce 2014 byla průměrná délka života 71 let
s výrazným rozdílem mezi pohlavími: 65 let u mužů a 77 u žen.

Oficiálním jazykem celého státu je ruština, kterou ovládají prakticky všichni
obyvatelé Ruska; některé autonomní celky vedle ruštiny používají místní jazyky
(tatarština, ukrajinština, čuvaština, němčina ad.) – celkem tak Rusko oficiálně
hovoří 31 jazyky. Jediným oficiálním písmem je cyrilice, v níž musí být
zapisovány úřední dokumenty, což platí i pro jazyky, které používají také
latinku.

Ruština je nejvíce geograficky rozšířený jazyk Eurasie, druhým nejpoužívanějším
jazykem na internetu po angličtině, jedním ze dvou oficiálních jazyků na palubě
Mezinárodní vesmírné stanice a jedním ze šesti úředních jazyků OSN.

Největší zastoupení má v zemi pravoslavné křesťanství; dominantní církví je
Ruská pravoslavná církev, k níž se hlásí okolo poloviny obyvatelstva. Přestože
je Rusko sekulárním státem, je Ruská pravoslavná církev uznávána i nevěřícími
jako symbol kulturního dědictví Ruska. Křesťanství bylo ruským státním
náboženstvím od roku 988 a ani v éře protináboženského Sovětského svazu, kdy
byla církev krutě pronásledována, nebyl jeho vliv zcela potlačen a po rozpadu
SSSR opět značně stoupl.

Druhým významným náboženstvím je sunnitský islám, jejž vyznávají zejména
turkické národy a etnické skupiny Kavkazu. Podle sčítání lidu z roku 2002 tvoří
muslimové 10 % (14,5 mil.) z tehdy celkové 143 miliónové ruské populace.
Duchovní v evropské části Ruska hovoří až o 20 miliónech přívrženců. „Etničtí
muslimové“, tj. národy tradičně muslimské, tvoří většinu populace v sedmi
regionech Ruské federace podle sčítání lidu z roku 2002: v Ingušsku (98 %), v
Čečenské republice (96 %), v Dagestánu (94 %), v Kabardino-Balkaria (70 %), v
Karačajevo-Cherkessia (54,6 %), v Baškortostán (54,5 %), v republice Tatarstán
(54 %).

Dále jsou zde komunity římských a řeckých katolíků (1 % obyvatelstva),
protestantů (1 % obyvatelstva), buddhistů (Kalmycko, Burjatsko a Tuva; 0,5 %
obyvatelstva), židů (0,1 % obyvatelstva), u některých národů Sibiře přetrvávají
původní animistická náboženství. V poslední době se objevují také různé formy
novopohanství.

Podle statistiky Světové banky (2008) 54 % ruské pracovní síly dosáhlo
vysokoškolského vzdělání, což je nejvyšší počet dosažení vysokoškolské úrovně na
světě. Míra gramotnosti v Rusku je, podle sčítání lidu roku 2002, 99,4 %.
Základní a sekundární vzdělání je jedenáctileté a začíná v šestém nebo sedmém
roce dítěte. Je rozděleno na tři etapy; základní (4 roky), střední sekundární (5
let) a vyšší sekundární (2 roky). V Rusku je obrovský počet vysokých škol
technického i humanitního zaměření. Systém dělení studia na bakalářské a
magisterské byl zaveden kolem roku 2009. Kdo řádně složil přijímací zkoušky a má
vynikající výsledky, má vzdělání zdarma a ještě dostává měsíční prospěchové
stipendium.

Státní výdaje na vzdělávání byly v roce 2004 ve výši 13 % státního rozpočtu
(3,6 % HDP). Škola začíná v 8:30 a to od září do května, červen je „zkouškový
měsíc“, kdy studenti z devátého a jedenáctého ročníku skládají různé zkoušky.
Známkuje se obráceně než u nás, jednička je tedy nedostatečná a pětka výborná.
Nejstarší a největší ruské univerzity jsou Moskevská státní univerzita a
Petrohradská státní univerzita.

Ruská literatura je označení pro veškerou literaturu psanou v ruském jazyce
obyvateli Ruska nebo ruských emigrantů. Do ruské literatury se zahrnují
i neruští spisovatelé z menších národů žijících na území Ruska nebo bývalého
Sovětského svazu. V období od středověku do konce období klasicismu se o rozkvět
ruské literatury starali hlavně ruští básníci a méně celosvětově známí
spisovatelé. Od 30. let 19. století zaznamenala ruská literatura nebývalý
rozmach a vstoupila do svého zlatého věku, který pokračoval až do počátku
století dvacátého. Ke klasikům světové literatury bezpochyby patří Lev
Nikolajevič Tolstoj, Alexandr Sergejevič Puškin, Fjodor Michajlovič Dostojevskij
a dramatik Anton Pavlovič Čechov.

Spisovatelé Josif Brodskij, Michail Alexandrovič Šolochov, Alexandr Solženicyn,
Ivan Alexejevič Bunin a Boris Leonidovič Pasternak získali Nobelovu cenu za
literaturu. K národním klasikům patří také Vladimir Nabokov, Maxim Gorkij, Ivan
Sergejevič Turgeněv, Anna Andrejevna Achmatovová, Michail Jurjevič Lermontov,
Michail Bulgakov, Sergej Alexandrovič Jesenin, Vladimir Vladimirovič
Majakovskij, Marina Cvětajevová, Ivan Alexandrovič Gončarov či bajkař Ivan
Andrejevič Krylov. Hranice své země překročil také věhlas autorů jako je
Alexandr Alexandrovič Blok, Fjodor Ivanovič Ťutčev, Osip Mandelštam, Alexandr
Kuprin, Vasilij Andrejevič Žukovskij, Alexandr Nikolajevič Ostrovskij, Nikolaj
Alexejevič Někrasov, Andrej Andrejevič Vozněsenskij či Andrej Bělyj. V
Petrohradu se narodila americká spisovatelka Ayn Randová. Klasiky sci-fi jsou
Alexej Nikolajevič Tolstoj, Jevgenij Zamjatin či Arkadij a Boris Strugačtí.

Ruská hudba, jejíž kořeny sahají hluboko do dob pohanských východních Slovanů,
od svých počátků prošla do dnešní doby dlouhým historickým vývojem. Po přijetí
křesťanství došlo k rozvoji duchovní hudby, resp. zpěvu. Zpočátku šlo o
přejímání byzantské liturgie, která však brzy získala své charakterisktické
ruské prvky a do dnešních dnů hraje nezastupitelnou úlohu v ruských dějinách.
V 11. století vznikl znamennyj raspěv, charakteristický způsob pravoslavného
církevního zpěvu. Také archeologické objevy částí nejstarších strunných nástrojů
v Novgorodu pocházejí z této doby.

V 16. – 17. století se rozvíjí ruská lidová píseň. Některé z nich se staly
světoznámými, jako např. Píseň burlaků, Kalinka, Kaťuša, Kozácká ukolébavka,
Dubinuška, Poljuško pole, Korobuška, Oči čornyje ad.

Počátky umělé ruské hudby sahají do 18. století a od doby panování Petra
Velikého byly pod vlivem západní hudby. Nejvýznamnějším skladatelem této doby
byl Dmitrij Bortňanskij - Ukrajinec, v jehož tvorbě jsou zastoupeny jak komorní
hudba, tak a capellové sborové zpěvy považované za typické pro ruskou
pravoslavnou duchovní hudbu. Inspirace ruskou lidovou hudbou se poprvé ve větší
míře objevuje v operách a orchestrálních skladbách Michaila Ivanoviče Glinky a
Alexandra Sergejeviče Dargomyšského, čímž byla předurčena cesta vývoje ruské
národní skladatelské školy. Později se zformovalo volné sdružení pěti mladých
skladatelů, nazvané Mocná hrstka, do které patřili Alexandr Borodin (opera Kníže
Igor se známými Poloveckými tanci), César Kjuj, Milij Alexejevič Balakirev,
Modest Petrovič Musorgskij (jeho stěžejní díla jsou opera Boris Godunov a pásmo
skladeb “Kartinky” Obrázky z výstavy) a Nikolaj Andrejevič Rimský-Korsakov. Tito
skladatelé si vytyčili za cíl použití prvků osobité ruské lidové hudby v
symfoniích, operách a komorní hudbě.

Zřejmě nejznámějším ruským skladatelem období romantismu byl Petr Iljič
Čajkovskij. Jeho rozsáhlé hudební dílo obsahuje sedm symfonií (včetně Patetické
symfonie h-moll, op. 74 a nečíslované Symfonie Manfred h moll, op. 58)
a proslulé jsou jeho koncerty pro housle (D-dur) a klavír (b-moll). Ke stálému
repertoáru světových divadel patří jeho opery, především Evžen Oněgin a Piková
dáma. Velmi populární jsou jeho klasická baletní díla Labutí jezero, Šípková
Růženka a Louskáček. Významná je také jeho duchovní sborová tvorba. Romantickým
skladatelem byl i Alexander Glazunov.

Ve světě velmi uznávána je dále celá řada novějších ruských hudebních
skladatelů, jako jsou Sergej Rachmaninov (význačné koncerty pro klavír, známý
též jako klavírní virtuos) a Alexandr Skrjabin. Mezi nejvýznamnější moderní
autory klasické hudby patří např. Igor Stravinskij, Sergej Prokofjev, Dmitrij
Šostakovič, Dmitrij Kabalevskij a Alfred Schnittke.

Mezi interprety vynikli violoncellista Mstislav Rostropovič či operní pěvci
Fjodor Ivanovič Šaljapin a Anna Netrebko. Zakladatelem proslulé skupiny Ruský
balet byl Sergej Ďagilev. Jeho dvorním scénografem byl Léon Bakst. Anna
Pavlovová a Maja Plisecká jsou legendárními baletními tanečnicemi. Divadelní
pedagogiku zásadně ovlivnil Konstantin Sergejevič Stanislavskij.

Představiteli ruského popu jsou Valerij Leontijev, Alla Pugačova, nebo Viktor
Coj. rozvoj popové a rockové hudby zažilo Rusko zejména na konci sovětské éry.
Města Petrohrad (dříve Leningrad), Jekatěrinburg (dříve Sverdlovsk) a Omsk se
stala hlavními středisky rockové hudby. Byli to například zpěváci Vladimir
Vysockij a Bulat Okudžava, ze skupin lze jmenovat např. Mašina Vremeni, Slot,
DDT, Akvárium, Alisa, Kino, Nautilus Pompilius, Aria, Graždanskaja oborona,
Splin a Korol i Šut. Nejnověji jsou ve světě známé popové duo Tatu a skupiny Nu
Virgos a Vitas. Již v Sovětském svazu působily také jazzové kapely.

První ruské malby se dochovaly v ikonách a pestrých freskách z 10. století.
Císařská akademie umění vznikla v roce 1757. Díky umělecké společnosti
Peredvižnici se v Rusku zpopularizoval realismus, který dominoval konci 19.
století. Zlomová Ruská avantgarda převládala zhruba do konce třicátých let
dvacátého století. Po říjnové revoluci musela postupně většina výtvarného umění
sloužit diktatuře proletariátu, většinou to byla díla velmi vlastenecká a
propagandistická, od omezení co umělci mohli malovat se začalo upouštět na konci
80. let. Ermitáž v Petrohradu spravuje největší sbírku obrazů na světě.

Nejslavnějšími ruskými malíři jsou Vasilij Kandinskij, Ilja Repin, Kazimir
Malevič, Ivan Ajvazovskij, Andrej Rublev, Ivan Ivanovič Šiškin, Viktor
Michajlovič Vasněcov, Ivan Nikolajevič Kramskoj, Vasilij Perov, Nikolaj
Konstantinovič Rerich, El Lisickij a Isaak Iljič Levitan.

Od christianizace Kyjevské Rusi byla ruská architektura ovlivněna převážně
byzantskou architekturou. Na rozdíl od opevnění (Kremlin), měly hlavní kamenné
budovy staré Rusy pravoslavné církve dómy, často pozlacené nebo pestře malované.
Italský architekt Aristotele Fioravanti a jiní přinesli v 15. století do Ruska
renesanci, zatímco v tom následujícím začala převládat věžatá architektura
reprezentující například Chrám Vasila Blaženého. Na konci 17. století se začalo
objevovat naryškinské a záhy také sibiřské baroko, druhé polovině 19. století
dominuje neo-byzantský či pseudoruský styl, později Art Nouveau,
konstruktivismus a empír. Na návrší zvaném Mamajevova mohyla u Volgogradu byla
vybudovaná největší socha ženy na světě, socha Matka vlast volá, je zpodobněna
jako antická bohyně vítězství Niké.

Ruské filmy se začaly objevovat po říjnové revoluci, za jeden z nejvýznamnějších
snímků světové kinematografie je považován film Křižník Potěmkin, jehož autorem
je režisér Sergej Michajlovič Ejzenštejn. Klasikem dokumentárního filmu se tehdy
stal Dziga Vertov. I přes sovětské omezování kreativity se podařilo natočit
několik světově známých filmů, např. Jeřábi táhnou, Balada o vojákovi, komedie
Eldara Rjazanova (Ironie osudu, Služební román) a Leonida Gajdaje, oskarový film
Sergeje Bondarčuka Vojna a mír. Slavnými filmovými režiséry jsou Andrej
Tarkovskij a Nikita Michalkov.

Sojuzmultfilm studio bylo největším producentem animace. K nejznámějším
postavičkám patří v Rusku a okolních zemích zejména Čeburaška, ruský Medvídek
Pú, a vlk a zajíc z Jen počkej, zajíci!

Pozdní osmdesátá a devadesátá léta byly v ruském filmu a animaci obdobím krize.
Výjimkou byl například několikrát oceněný film Svéráz národního lovu. Nicméně od
počátku 21. století se začala produkce znovu vyplácet a nyní již dosahuje vyšší
úrovně než v Británii a Německu. Prvním opravdovým blockbusterem se stal film
Noční hlídka (2004) a jeho pokračování. Mezi nejúspěšnějšími ruskými filmy jsou
Ironie osudu 2 (2007), Tajemný ostrov (2008), Stalingrad (2013) a Vij (2014).
Hlavní ruská filmová cena Nika je od roku 1987 každoročně udělovaná Ruskou
filmovou akademií v Moskvě.

Ruské národní jídlo jsou tzv. pelmeni (taštičky z tenkého těsta plněné masem),
dále je velmi populární polévka boršč, pirohy, grilovaný šašlik a ruský černý i
červený kaviár. Populární ve světě je také ruská vodka a ruský čaj. Pro tradiční
vaření vody na čaj se v ruské kuchyni užívá tzv. samovar.

Ruské a sovětské olympijské týmy byly vždy mezi prvními čtyřmi příčkami v počtu
zlatých medailí z letních olympijských her. Co do celkového počtu medailí ze
zimních a letních olympijských her je Rusko na druhém místě na světě. Letní
olympijské hry se konaly v Moskvě naposledy v roce 1980. Poslední Zimní
olympijské hry 2014 byly uspořádány právě v Rusku, a to v Soči.

Rusko vyhrálo Mistrovství světa v ledním hokeji v roce 2008, 2009 a 2012, a tím
předstihlo Kanadu jako stát s nejvíce zlatými medailemi z mistrovství světa. V
nadnárodní evropské lize KHL tvoří velkou většinu ruští hráči, ale působí zde i
mnoho hráčů ze zahraničí. Také se jí účastní týmy z Kazachstánu, Lotyšska,
Finska, Běloruska, Chorvatska, Slovenska a je považována po NHL za druhou
nejlepší hokejovou ligu na světě.

Mimo ledního hokeje patří mezi nejpopulárnější sporty v Rusku také fotbal a
basketbal. Ruské kluby CSKA Moskva a Zenit Petrohrad vyhrály Pohár UEFA v roce
2005 a 2008. Zenit vyhrál i Superpohár UEFA (2008), když porazil vítěze Ligy
mistrů Manchester United FC. Rusko bude hostit Mistrovství světa ve fotbale
2018.

Krasobruslení je další oblíbený ruský sport, zejména bruslení v páru a tanec na
ledě. Na všech zimních olympijských hrách od roku 1964 do roku 2006 sovětské
nebo ruské páry vyhrály zlato.

Maria Šarapovová byla světovou jedničkou i vítězkou všech grandslamových
turnajů, mezi muži byl na první příčce žebříčku ATP Marat Safin. Dvě zlaté ze
dvou olympiád má tyčkařka Jelena Isinbajevová, tři zlaté má zápasník Alexandr
Karelin. Proslulá je ruská šachová škola, k legendám patří Garri Kasparov,
Anatolij Karpov, Vladimir Kramnik, Alexandr Alexandrovič Aljechin, Michail
Botvinnik, Michail Tal nebo Boris Spasskij. Nejslavnějším ruským fotbalistou a
držitelem Zlatého míče byl brankář Lev Jašin. Mimořádných úspěchů dosáhli Rusové
v hokeji. Z velké části za nimi stál náročný trenér Viktor Tichonov. Slavnou
pětku snů čili tzv. „green line“ tvořili Igor Larionov, Sergej Makarov, Vladimir
Krutov, Vjačeslav Fetisov a Alexej Kasatonov. Nejslavnějším brankářem byl
Vladislav Treťjak.

Cestovní ruch v Rusku zaznamenal od konce sovětské éry rychlý růst. V roce 2013
Rusko navštívilo 28.4 milionů turistů, je to devátý nejnavštěvovanější stát na
světě a sedmý nejnavštěvovanější v Evropě. Nejnavštěvovanější destinace jsou
současné a bývalé hlavní města země – Moskva a Petrohrad. Nejnavštěvovanější
místa jsou Chrám Vasila Blaženého, Kreml, Rudé náměstí, Katedrála Krista
Spasitele (největší pravoslavný kostel na světě), Katedrála svatého Izáka,
Palácové náměstí, Petěrgof, Treťjakovská galerie a Ermitáž. Mezi hlavní
turistické trasy patří tzv. "Zlatý kruh" historických měst v okolí Moskvy,
plavby na velkých řekách např. Volze a dlouhé cesty přes slavnou Trans-sibiřskou
magistrálu.

Rekreačními oblastmi jsou subtropické pláže u Černého moře a lyžařská střediska
v Předkavkazsku (Krasnaja Poljana, Čeget a Elbrus). Plánovaný umělý Ostrov
Federace s hotely v moři poblíž Soči by měl mít tvar Ruské federace. Nejvíce
turistů přijíždí z Německa, další také z Číny, USA, Velké Británie, Finska a
Itálie. Typické suvenýry jsou Matrjoška, Ušanka, kožešinové oblečení, balalajka,
samovar a kaviár.



https://cs.wikipedia.org/wiki/Idi_Amin

Idi Amin (17. května 1924? Uganda – 16. srpna 2003 Saúdská Arábie) byl v letech
1971–1979 prezidentem Ugandy, pro svou krutost přezdívaný jako řezník z Kampaly.
Sám sebe nazýval „Jeho veličenstvo doživotní prezident, polní maršál Al Hadži
doktor Idi Amin, pán všeho tvorstva na souši i ve vodě, přemožitel Britského
impéria v Africe obecně a v Ugandě konkrétně“.

Amin se narodil jako Idi Awo-Ongo Angoo na severu Ugandy. Rodiče se krátce po
Aminově narození rozešli (údajně proto, že Aminova matka byla čarodějnice) a
Amin žil jen s matkou, s níž odešel do Lugazy nedaleko hlavního města Kampaly.
Mladý Idi Amin byl vždy velmi fascinován královskými africkými střelci (Ugandská
vojenská jednotka ve službách britské koruny). Jelikož Idi Amin absolvoval jenom
základní vzdělání, přihlásil se ke 4. pluku afrických královských střelců.

Idi Amin byl pověstný svou razancí, která mu pomohla prosadit se i v armádě,
vzhledem k tomu, že pro africké královské střelce byla nejdůležitější fyzická
zdatnost a ne inteligence. Věnoval se také boxu, stal se i boxerským mistrem
země v těžké váze. Afričtí královští střelci byli vychováváni hlavně k
poslušnosti a dokonale přesné střelbě. Idi Amin tyto požadavky splňoval do
nejmenšího puntíku, ale i tak mu trvalo sedm let, než získal hodnost svobodníka.
Zajímavostí bylo, že už v roce 1953 mu byla předpovídána velká kariéra, i když
uměl jenom jedinou anglickou větu: „Dobré ráno, pane“.

Když Idi Amin velel několika svým mužům, napadli v severozápadní Keni skupinku
turkanských zlodějů dobytka, které před probodnutím nechal dlouhou dobu mučit.
Celý incident se donesl k vrchnímu rotmistrovi pluku udáním jednoho z Aminových
mužů. Přes veškerou brutalitu, díky dokonalému poslušnému vojenskému chování,
nebyl za tento svůj čin souzen. V roce 1959 ho čekalo povýšení na praporčíka a
zanedlouho po cvičeních v Keni byl dokonce vyznamenán "Čestným mečem". Na této
slavnosti byl společně se Shabanem Opolotem povýšen do hodnosti poručíka
samotným majorem Grahamem. V roce 1962 získala Uganda nezávislost a Idi Amin
dostal velení nově vytvořeného Ugandského pluku.

Jako prezident Amin vládl Ugandě v letech 1971–1979. Moc získal pučem, kdy jako
náčelník generálního štábu svrhl autoritářského prezidenta Miltona Oboteho,
zřejmě aby odvrátil své vlastní zatčení za finanční machinace. Zpočátku lidé
změnu vítali, avšak Amin se stal brzy mnohem krutějším vládcem než jeho
předchůdce. Diktátor se také prohlásil doživotním prezidentem. Zrušil většinu
zákonů a nahradil je těmi nejkrutějšími.

Zpočátku udržoval dobré vztahy s Británií a Izraelem, později se však přiklonil
k Sovětskému svazu, Východnímu Německu a dlouhodobou podporu nacházel také u
libyjského Muamara Kaddáfího.

Údajně si i založil družinu, s kterou každý den chodil zabíjet lidi[zdroj?]
které potom předhodili hyenám. Největší podporu a úctu měl Amin zřejmě v armádě,
kde mu podřízení říkali všemocný.

Amin se nechal titulovat jako skotský král nebo přemožitel britského impéria.
Přestoupil na islám a podporoval různé skupiny muslimských teroristů. Byl
hlavním vyjednavačem mezi Izraelem a palestinskými teroristy, kteří unesli
letadlo a přistáli 27. června 1976 na letišti Entebbe. Jelikož však jeho
vyjednávání poukazovalo na spřízněnost s teroristy, rozhodl se proto Izrael pro
záchranou akci pod názvem Operace Entebbe.

Za jeho vlády zemřelo nejméně 300 000 lidí, tisíce jich byly mučeny, mrtvými
těly svých odpůrců nechal krmit krokodýly. Po prohrané válce se sousední
Tanzanií uprchl 11. dubna 1979 do exilu v Libyi. Později utekl do Saúdské
Arábie, kde 16. srpna 2003 zemřel.



https://cs.wikipedia.org/wiki/ADHD

ADHD (zkratka anglického „Attention Deficit Hyperactivity Disorder“ –
hyperkinetická porucha (HKP)), porucha chování s hyperaktivitou, patří mezi
neurovývojové poruchy. Tato porucha se projevuje již od raného dětství, nejvíce
však ve školním věku, kdy postihuje 3–7 % dětí. Ve 40–50 % případů přetrvává do
dospělosti a vyskytuje se u 4–5 % dospělých. Spíše než hyperaktivita se v tomto
období objevují pocity vnitřního neklidu, převládá impulzivita a poruchy
pozornosti.

Pro ADHD se dříve používaly diagnózy LDE (lehká dětská encefalopatie) či LMD
(lehká mozková dysfunkce), které se snažily vystihnout etiologii. Aktuálně
používané označení syndromu vychází z popisu projevů této poruchy.

Na vzniku ADHD se přibližně ze 75 % podílí dědičnost [zdroj?]. Je přibližně
třikrát častější u chlapců než u dívek [zdroj?]. Prozatím bylo objeveno již
několik genů spojených s poruchou. V ostatních případech při vzniku poruchy
přispívá různou měrou problémové těhotenství, prenatální vystavení alkoholu a
tabákovému kouři[zdroj?], předčasný porod s výrazně nižší vahou novorozeněte,
extrémní množství olova v těle [zdroj?] a poranění prefrontální kůry v mozku po
porodu. Podle některých názorů má na vznik a rozvoj hyperaktivity vliv nadměrné
užívání přídatných látek, zejména brilantních barviv, jako je např. tartrazin
(E 102) nebo chinolinová žluť (E 104) (od 20. července 2010 mají výrobci v ČR
povinnost uvádět v případě, že výrobek obsahuje tato barviva, na obalu
upozornění „může nepříznivě ovlivňovat činnost a pozornost dětí“), [nedostupný
zdroj] ), nadměrné sledování televize [zdroj?] nebo špatné zvládání dítěte
rodiči. Symptomy ADHD se mohou prohloubit u dětí užívajících léky na epilepsii
v důsledku vedlejších účinků, které jsou však napravitelné. ADHD je porucha
typická neurovývojovým opožděním s odchylkami ve vývoji centrální nervové
soustavy a porušenou regulací na úrovni neurotransmiterových systémů
(noradrenergního a dopaminergního). Tím jsou pak ovlivněny všechny kognitivní
funkce. Vyšetření MRI (magnetickou rezonancí) prokazuje zmenšený objem mozku,
mozečku, bazálních ganglií vpravo a corpus callosum vpravo. ADHD jsou také
vysoce rizikovým faktorem pro vznik dalších psychiatrických poruch.

ADHD patří mezi nejprobádanější duševní a emociální poruchy. Existuje pro ni
více léčebných postupů účinnějších pro větší počet lidí než v kterékoliv jiné
oblasti psychiatrie.

Často pak může být ADHD doprovázena jevy, jako jsou noční děsy, deprese a
úzkost, neuznávání autorit atd.

ADHD nemá žádnou souvislost s inteligencí jedince (i když v důsledku snížené
pozornosti bývají školní výsledky horší).

ADHD se většinou nevyskytuje osamoceně. Uvádí se, že 44 % dětí s ADHD trpí další
psychickou poruchou (Například nějakým typem specifické poruchy učení, jako je
například dyslexie (porucha čtení), dysgrafie (porucha psaní), dysortografie
(porucha pravopisu), dyskalkulie (porucha matematických schopností) atd.) a 32 %
až dvěma poruchami. Podstatné na ADHD je, že není specificky zaměřena, ale
ovlivňuje celkově veškeré chování a hraje zásadní roli v rozhodovacím procesu.

Nejsou přesně definovány, avšak vzhledem k praktickým zkušenostem poraden lze
konstatovat, že daný syndrom může souviset s takzvanou novorozeneckou žloutenkou
čili se stavem vyšší hladiny bilirubinu v krvi po rozpadu krvinek [zdroj?].
K tomu dochází i vzhledem k různosti krevních skupin rodičů. Vysoký bilirubin
může poškodit mozek, proto se novorozenci od určitých hodnot musejí ozařovat
takzvaným „modrým světlem“, které urychluje rozklad a zpracování barviva
[zdroj?]. Dále se v ADHD může projevit mechanické porodní poškození mozkové
tkáně nebo nedostatečný příjem jódu v těle matky [zdroj?]. Možné může být také
to, že dítě bylo porozeno císařským řezem nebo bylo přiškrceno pupeční šňůrou,
což způsobí dítěti šok, který může vést k ADHD. [zdroj?]

Jak postupuje vývoj (jedince) v morální oblasti, kognitivní oblasti a jak se
vžívají jednotlivé vzorce chovaní, obvykle se projevy ADHD dostávají pod
kontrolu. Nemusí to být ovšem podmínkou. Martha LOMELAND se ve studii ADHD –
Substance Misuse and Treatment (2005) zabývá výskytem ADHD mezi zločinci s
recidivou a narkomany.

Podle mezinárodní klasifikace nemocí, verze 10 se porucha ADHD řadí mezi
hyperkinetické poruchy (F90). Zde je charakteristika této skupiny obecně, poté
konkrétně:



https://cs.wikipedia.org/wiki/Form%C3%A1t_pap%C3%ADru

Existuje mnoho standardních formátů papíru. Některé jsou standardizovány nějakou
mezinárodní organizací, jiné jsou jen standardem de facto.

Nejběžnější formáty papíru v Česku i jinde ve světě, s výjimkou USA, Kanady,
Mexika a některých jihoamerických zemí, splňují mezinárodní standard ISO 216.
Tento standard byl původně (roku 1922) přijat v Německu jako DIN 476 (ovšem
některé z formátů byly definovány už za francouzské revoluce v rámci přechodu na
metrický systém, tyto formáty však časem upadly v zapomnění). Československo
přijalo tento standard v roce 1953. Dnes platí v Česku norma „ČSN EN ISO 216“,
která tyto formáty přejímá.

Označení formátu sestává z písmene následovaného číslem, např. A4. Standardy
definují tři nejdůležitější řady formátů: A, B, C. Z nich je řada A základní;
řada B je rozšiřující, pro případy, kdy formáty řady A nevyhovují; řada C je
navržena pro obálky.

Řada A má poměr délek stran oříznutého snímku 1:√2 (tj. přibližně 1:1,414).
Délky stran jsou zaokrouhleny na celé milimetry. Základní formát formát A0 je
definován stranami oříznutého snímku 1189 x 841 mm a plochou 1 m². Další formáty
této řady (A1, A2, A3, …) vznikají postupným půlením delší strany. Všechny
formáty jsou ležaté s výjimkou A4, který je stojatý. Rozměry jsou definovány pro
Oříznutý snímek. Oříznutý originál má rozměry větší o 10 mm (tj. okraje šířky 5
mm). Kreslicí list originálu mívá rozměry větší o dalších 30 mm (přibližně).
Kreslící plocha bývá 10 mm od okraje oříznutého snímku. Technické výkresy mají
formát A0 až A4. Formát A5 není doporučen k použití. Menší formáty výkresů
nejsou použitelné, protože se na ně nevejde rohové razítko. Nejčastěji používaný
formát A4 má rozměry 210 × 297 mm. V některých případech jsou používány
"Prodloužené formáty" velikosti A0 až A3.

Řada B má poměr délek stran oříznutého snímku 1:√2 (tj. přibližně 1:1,414).
Délky stran jsou zaokrouhleny na celé milimetry. Základní formát formát B0 je
definován stranami oříznutého snímku 1414 x 1000 mm a plochou 1,414 m². Další
formáty této řady (B1, B2, B3, …) vznikají postupným půlením delší strany.
Všechny formáty jsou ležaté s výjimkou B4, který je stojatý. Často používaný
formát B4 má rozměry 250 × 353 mm.

(V Japonsku definuje místní norma JIS P 0138-61 nestandardní řadu B, ve světě
označovanou jako JIS B nebo JB, u které jsou rozměry dány aritmetickým průměrem
místo geometrického.)

Obdobně jsou formáty řady C dány geometrickým průměrem rozměrů příslušných
formátů řad A a B (např. formát C4 je průměrem formátů A4 a B4). Formáty řady C
se používají hlavně pro obálky, neboť jsou vždy o něco málo větší než
odpovídající formát řady A (např. papír formátu A4 se vejde do obálky formátu
C4).

V USA, Kanadě a některých dalších zemích se mezinárodní formáty příliš
nepoužívají (možná v souvislosti s nepřijetím metrického systému). Místo toho se
formáty popisují přímo svou velikostí v palcích nebo standardním označením podle
následující tabulky:



https://cs.wikipedia.org/wiki/Belgie

Belgie (nizozemsky België, francouzsky Belgique, německy Belgien), oficiálně
Belgické království, je federativní konstituční monarchie ležící v západní
Evropě. Belgie hraničí s Francií (620 km) na jihu, s Lucemburskem (148 km) a
Německem (167 km) na východě a s Nizozemskem (450 km) na severu. Ze severozápadu
omývá Belgii Severní moře (66 km). Belgie je členskou zemí Evropské unie a
Severoatlantické aliance (NATO).

V zemi jsou tři oficiální jazyky: nizozemština, francouzština a němčina.
Kulturně, politicky a sociologicky se Belgie skládá ze dvou velkých
společenství, nizozemsky mluvících Vlámů a frankofonních Valonů, v zemi žije
také menší německá komunita. Belgická federace se skládá ze 3 společenství,
rozdělených podle jazykového principu,

Každý region a každé společenství má svůj vlastní legislativní orgán –
parlament, a orgán exekutivní – vládu (či radu), s výjimkou Vlámska a Vlámského
společenství, které mají vládu i parlament dohromady. Včetně orgánů federálních
tak v Belgii působí 6 vlád a 6 parlamentů zároveň.

Patronem Belgie je svatý Josef, národní heslo zní Jednota posiluje (niz.
Eendracht maakt macht, fr. L'union fait la force, něm. Einigkeit macht stark).

V nejstarších dobách obývalo Belgii několik různých keltských kmenů. V dobách
římské říše byly tyto kmeny, nacházející se v oblasti mezi Severním mořem,
Rýnem, Seinou a Marnou (tj. na jihu dnešního Nizozemska, v Belgii, severní
Francii a na západě Německa), označovány latinským slovem Belgae, tedy Belgové.
Odtud pochází název státu Belgie. Z genetického výzkumu však vyplývá, že dnešní
Belgičané mají s dávnými Belgy pramálo společného.

Mezi první dobře zdokumentované události patří ovládnutí oblasti Římany v prvním
století před naším letopočtem, v pátém století pak území dnešní Belgie osídlil
germánský kmen Franků. Po rozpadu franské říše Karla Velikého došlo k rozdělení
území mezi západofranskou říši Karla Holého a říši Lothara I. Hranici mezi oběma
říšemi tvořil tok řeky Šeldy. V průběhu středověku se oblast postupně rozdrobila
na množství drobných feudálních států, nicméně ve 14. a 15. století řadu z nich
sjednotili burgundští vévodové. V 15. století tyto státy získaly určitou
autonomii a začaly se označovat názvem Sedmnáct provincií.

Ke klíčovému zlomu došlo za Osmdesátileté války (1568–1648), která se
v posledních třiceti letech kryla i s nám dobře známou třicetiletou válkou
(1618–1648). Zatímco severní Nizozemí si dokázalo uchovat nezávislost, jeho
jižní část, dnešní Belgie, byla dobyta Španěly a připadla španělské, později
rakouské větvi Habsburků. Na konci 18. století se Belgie nakrátko zmocnili
Francouzi. Roku 1815, po Napoleonově porážce u Waterloo, se Belgie stala
součástí Spojeného království nizozemského, jako nárazníkový stát mezi Francií a
Nizozemskem. Po 15 letech vypukla v bruselském operním divadle La Monnaie
revoluce a Belgie se tak roku 1830 stala nezávislou a neutrální konstituční
monarchií. Jako první belgický král usedl na trůn o rok později Leopold I.

Během první i druhé světové války byla Belgie přes svoji deklarovanou neutralitu
okupována Německem. V roce 1921 byla založena Belgicko-lucemburská ekonomická
unie (do účinnosti přišla v roce 1922). Spolupráce mezi těmito státy se
projevovala např. vytvořením měnové unie, kdy bylo možno používat až do zavedení
eura belgický frank na lucemburském území a naopak. V roce 1949 byla Belgie
zakládajícím členem NATO. Belgické Kongo získalo nezávislost v roce 1960 a
Ruanda-Urundi o 2 roky později.

Belgie je zakládajícím členem Evropského hospodářského společenství (EHS),
Evropského společenství uhlí a oceli (ESUO) a Evropského společenství pro
atomovou energii (Euratomu), které daly základ budoucí Evropské unii.

Od 19. století více prosperovalo Valonsko s rozvinutým průmyslem i kulturou,
Flandry byly kulturně i ekonomicky zaostalejší zemědělská země, kolem 60. let
20. století se však situace postupně otočila. V průběhu 20. století docházelo
k různým třenicím mezi Vlámy a Valony.

Federalizace Belgie proběhla v pěti etapách v období od roku 1970 do roku 2001.
Prvním signálem byl v roce 1968 rozpad univerzity v Lovani na vlámskou a
francouzskou univerzitu. Roku 1970 byl do ústavy zanesen princip tří „kulturních
společenství“ (vlámské, frankofonní a germanofonní) a tři územní „regiony“.
V roce 1980 z názvů společenství odpadlo slovo „kulturní“, všechna tři
společenství a rovněž vlámský i valonský region zřídila své „rady“ (parlamenty)
a „exekutivu“ (vlády). Rada i vláda valonského společenství se však sloučila
s radou a vládou valonského regionu. V letech 1988–1989 zřídil vlastní parlament
a vládu i Region Brusel - hlavní město, současně byla regionům předána pravomoc
nad veřejnými pracemi a dopravou a společenstvím působnost v oblasti vzdělávání.
V roce 1993 se do ústavy dostala formulace, že „Belgie je federální stát, který
se skládá ze společenství a regionů“, čímž se stala Belgie federací de iure, a
společenství a regiony získaly další kompetence. Pátou etapou federalizace byly
v roce 2001 Lambermontská a Lombardská dohoda, kterou do kompetence regionů
přešlo i zemědělství, mořský rybolov a zahraniční obchod, zároveň do kompetence
regionů i společenství přešly otázky volebních výdajů, financování politických
stran a regionální rozvoj. Lombardská dohoda rozdělila parlament Bruselského
regionu na frankofonní a vlámskou část se zákazem majorizace.

Po roce 2000 sílí na vlámské straně snahy o úplné rozdělení Belgie. Filip
Dewinter, předseda nacionalistické strany Vlámský zájem, požaduje „sametový
rozvod“, za jehož vzor považuje rozdělení Československa v roce 1993, rovněž
vlámští křesťanští demokraté (předseda Yves Leterme) podporují další
prohlubování autonomie. Hlavní překážkou rozdělení je dvojjazyčné hlavní město
Brusel. Dne 13. listopadu 2006 belgická televize odvysílala fiktivní vyhlášení
vlámské nezávislosti, za tento žert bylo vedení televize kritizováno.

Geomorfologicky se Belgie dá rozdělit na 3 oblasti: pobřežní nížiny, rovinu
(plató) v centrální části Belgie, a na hornaté Ardenny na jihovýchodě země.
Nížiny při pobřeží sestávají převážně z písečných dun a tzv. polderů. Centrální
rovina zabírá většinu Belgie. Je to jemně zvlněná oblast s úrodnou půdou,
protkaná sítí mnoha vodních toků – mezi nejvýznamnější patří Máza (niz. Maas,
fr. Meuse) a Šelda (niz. Schelde, fr. Escaut). Třetí oblast, Ardenny, je hornatá
a zalesněná, s nepříliš úrodnou půdou a nevhodná pro zemědělství. Částečně
zasahuje i do severní Francie. Nachází se zde nejvyšší bod Belgie, Signal de
Botrange, o výšce 694 metrů.

Belgické klima je přímořské, spadá do mírného podnebného pásu. Srážky jsou časté
ve všech ročních obdobích. Průměrná teplota v lednu je 3 °C, v červenci 18 °C.
Průměrné srážky činí 65 milimetrů v lednu, v červenci 73 milimetrů.

Vzhledem k vysoké hustotě zalidnění (jedné z nejvyšších na světě) a ke svému
umístění, musí Belgie čelit vážným ekologickým problémům. Například zpráva
z roku 2003 tvrdí, že kvalita říční vody v Belgii je nejhorší v Evropě a jednou
z nejhorších v 122 zkoumaných zemí světa.

Belgie je vysoce rozvinutý průmyslový stát s velkou koncentrací výroby a
intenzivním zemědělstvím. Hlavní průmyslová odvětví jsou hutnictví,
strojírenství, chemie a textil. Hlavními průmyslovými oblastmi jsou Brusel,
Antverpy, Lutych a Gent. Těžba uhlí se již téměř zastavila. Zemědělství je
vysoce produktivní, živočišná produkce převažuje nad rostlinnou. Využití půdy:
orná půda 27 %, louky a pastviny 20 %, lesy 21 % a voda 6 %. Důležitý je chov
prasat, skotu, drůbeže a ovcí, význam má i rybolov. Pěstuje se pšenice, ječmen,
brambory, cukrová řepa, chmel a jablka. Typické jsou menší farmy s vysokými
hektarovými výnosy. Dopravně nejvýznamnější jsou přístavy Antverpy a Oostende se
spojením do Velké Británie a ropný terminál Zeebrügge. Nejatraktivnějšími
turistickými středisky v oblastmi jsou Brusel, Antverpy, Bruggy, Oostende,
Waterloo, Spa a vrchovina Ardeny.

V Belgii je velmi rozvinutá síť železnic, dálnic, silnic a vodních cest.
V Antverpách, Gentu a Zeebrügge se nachází jedny z největších evropských
přístavů. Dříve v Belgii bývala velmi rozvinutá síť tzv. vicinálních drah –
kombinace železnice a tramvajových tratí. Její pozůstatky jsou však stále patrné
v některých městských a příměstských tramvajových tratích. V Bruselu se taktéž
nachází metro a významné mezinárodní letiště.

Belgie má vysokou hustotu zalidnění (365 obyv. na km²), v Evropě má vyšší pouze
Nizozemsko a několik malých států, jako např. Monako.

Nejvyšší hustotu zalidnění má oblast známá jako „vlámský diamant“, kterou
vymezují aglomerace Bruselu, Antverp, Gentu a Lovaně.

Další velká města jsou Lutych, Charleroi, Mons, Kortrijk, Bruggy, Hasselt a
Namur. Nejnižší hustotu zalidnění mají Ardenny. Dne 1. ledna 2006 žilo v Belgii
10 511 382 lidí, z toho 6 078 600 ve Vlámsku, 3 413 978 ve Valonsku a 1 018 804
v Bruselském regionu. Belgie má velmi vysokou míru urbanizace – ve městech žije
97,2 % obyvatel (2005).

Odhaduje se, že 98 % dospělé populace je gramotných. Školní docházka je povinná
od šesti do osmnácti let, ale mnoho Belgičanů studuje až do 23 let. V rámci zemí
OECD má Belgie 3. nejvyšší procento lidí ve věku 18–21 let zapsaných na vyšší
školu nebo univerzitu. Podíl lidí s funkční negramotností je však znepokojivý –
v letech 1994–1998 činil 18,4 %.

Belgické páry vykazují největší rozvodovost na světě[zdroj?] - neobstojí zhruba
64 ze 100 manželství.

Značnou část belgické populace tvoří Vlámové (58 %) a Valoni (31 %). Zbývajících
11 % představují příslušníci dalších evropských národů (zvláště Italové,
Francouzi a Němci), ale také přistěhovalci ze severní Afriky (zejména z Maroka a
Alžírska) a z Turecka.

Po jazykové stránce je Belgie nejednotná. Nizozemsky mluví přibližně 60 %
obyvatel, francouzsky 40 % a německy necelé 1 %. Brusel, ve kterém žije 8 %
obyvatel, je oficiálně bilingvní (francouzsko-nizozemský). Původně se v Bruselu
mluvilo převážně nizozemsky, avšak poté, co Belgie získala roku 1830
nezávislost, převládla v hlavním městě francouzština, která byla jediným
oficiálním jazykem.

Jak vlámština (belgická varianta nizozemštiny), tak belgická francouzština
vykazují drobné rozdíly ve slovní zásobě a sémantice oproti variantám užívaným
v Nizozemsku a ve Francii. Francouzsky se hovoří převážně na jihu země, vlámsky
zase na severu. Němčina se užívá na malé části území na východě Belgie.

Spisovatel Maurice Maeterlinck získal Nobelovu cenu za literaturu. Charles de
Coster obnovil slávu postavičky Enšpígla. Průkopníkem vlámštiny v druhdy
převážně frankofonní Belgii byl Hendrik Conscience. Guido Gezelle psal západním
vlámským dialektem. Hugo Claus proslul vlámsky psaným románem Smutek Belgie.
Francouzsky psali symbolistický básník Emile Verhaeren, Marguerite Yourcenar či
Henri Michaux. Dnes třeba Jan Theuninck či Amélie Nothomb. Jedním z neslavnějším
detektivkářů světa byl Georges Simenon, jenž stvořil postavu komisaře Maigreta.
Velkou tradici má belgický komiks. Tvůrcem slavného Tintina byl Hergé, dalšími
významnými komiksovými autory byli André Franquin (tvůrce Gastona), Morris
(tvůrce Lucky Luka) či Peyo (tvůrce Šmoulů).

V klasické hudbě vynikl především renesanční skladatel Jacob Obrecht. Z
interpretů houslisté Eugène Ysaÿe a Henri Vieuxtemps. Francouzský šanson
obohatil Jacques Brel. César Franck, hudební skladatel 19. století, se narodil
v Lutychu, ale většinu života prožil v Paříži. Pracoval jako varhaník a vyučoval
skladbu. Jako skladatel se však prosadil až v pozdějším věku, zejména svou
Symfonií d moll a Sonátou pro housle a klavír A dur. V pop-music 20. století se
mezinárodního věhlasu dočkal francouzsky zpívající Salvatore Adamo. Belgičané se
začali poměrně hodně prosazovat v globálním popu v nedávné době. Celosvětové
hity měli raper s rwandskými kořeny Stromae (zejm. Alors en dance), Kate Ryan,
Lara Fabian či Gotye. Ve skupině Transglobal Underground se proslavila zpěvačka
Natacha Atlas.

Nejslavnějším belgickými filmovými tvůrci jsou bratři Dardennové, již prosluli
sociálními dramaty. Režisérka Chantal Akermanová byla představitelkou
feministického avantgardního filmu. Jean-Claude van Damme se stal hvězdou
akčních snímků. V Belgii se narodila (v rodině holandské šlechty) i hollywoodská
hvězda Audrey Hepburnová.

Belgie je známá vyspělým výtvarným uměním a architekturou. Na jejím území se
vyvíjely všechny významné evropské umělecké slohy, od románských, gotických,
barokních a renesančních architektur, přes vlámské renesanční a barokní stavby a
obrazy, až k renesanční vokální hudbě v jižní části nížin. Řada osobností tohoto
regionu ovlivnila světové umění a vědu. Byli to například: Pieter Brueghel
starší, známý malíř 16. století a zakladatel malířské dynastie, a v 17. století
působící významný malíř (a zároveň diplomat) Peter Paul Rubens. Dalšími
významnými malíři různých epoch na dnešním belgickém území byli mj. tzv.
„vlámští primitivisté“ Jan van Eyck a Hans Memling, později Quinten Matsijs,
Jacob Jordaens a zvláště Anthony van Dyck. Představitelem secese byl malíř Henry
van de Velde. Pro 20. století je nutno zmínit jména Constant Permeke, René
Magritte, Paul Delvaux a James Ensor. Symbolistou byl litograf Félicien Rops. K
tachismu a abstraktnímu expresionismu náležel Pierre Alechinsky. Victor Horta
byl jedním z nejdůležitějších představitelů secese v architektuře.Hergé
(civilním jménem Georges Remi) byl belgický kreslíř 20. století, tvůrce
komiksové postavičky Tintin. V počínajícím 21. století jsou mezinárodně známí
malíři Luc Tuymans a Michael Borremans.

Nositelem Nobelovy ceny za fyziku je François Englert, za chemii Ilja Prigogine,
za fyziologii Christian de Duve, Corneille Heymans, Jules Bordet a Albert
Claude. Georges Lemaître nastolil slavnou hypotézu o vzniku vesmíru Velkým
třeskem. Andreas Vesalius posunul poznání v oblasti anatomie, chemik
Jean-Baptiste van Helmont založil studium plynů, Abraham Ortelius byl tvůrcem
prvního atlasu, kartografii ovlivnil i matematik Gerhard Mercator, jeho
Mercatorovo zobrazení se užívá dodnes. Leo Baekeland vynalezl bakelit a
fotografický papír, Étienne Lenoir první úspěšný stacionární plynový spalovací
motor, Zénobe Gramme první prakticky využitelný motor na stejnosměrný proud.
Solvayův proces objevil chemik Ernest Solvay. Fyzik Joseph Plateau jako první
představil iluzi pohybujícího se obrazu. Vynálezcem saxofonu byl Adolphe Sax.
Významnými matematiky byli Eugène Charles Catalan, Jean Bourgain či Pierre
Deligne. Robert Cailliau pomáhal vynalézt systém WWW.

Středověká kronika Jeana Froissarta patří k nejvýznamnějším historiografickým
dílům středověku. Henri Pirenne byl významným historikem-medievalistou.
Humanista Justus Lipsius se pokoušel vytvořit křesťanskou verzi stoicismu. Do
humanistického okruhu patřil i nakladatel a tiskař Christophe Plantin.
Descartovo dílo rozvíjel filozof Arnold Geulincx. Průkopníkem užití
statistických metod v sociologii byl Adolphe Quetelet, jinak též astronom.
Victor D'Hondt je tvůrcem metody rozdílení volebních mandátů. Jako literární
teoretik proslul Paul de Man. Paul Otlet byl průkopníkem informační vědy.
Marxistickým teoretikem byl Ernest Mandel, Chantal Mouffeová je politoložkou
poststrukturalistické a postmarxistické orientace.

Tenistky Kim Clijstersová a Justine Heninová byly světovými jedničkami. Eddy
Merckx byl legendárním cyklistou, stejně jako jeho velký soupeř Freddy Maertens.
Legendou motorového sportu, zejména závodu 24 hodin Le Mans, je Jacky Ickx. Šest
zlatých olympijských medailí vybojoval lukostřelec Hubert Van Innis. Z
fotbalistů jsou známí především Eden Hazard, Thibaut Courtois, Radja Nainggolan,
či Kevin De Bruyne.



https://cs.wikipedia.org/wiki/Ozzy_Osbourne

Ozzy Osbourne (narozený jako John Michael Osbourne, 3. prosince 1948 Aston,
Birmingham) je zpěvák britské heavy metalové skupiny Black Sabbath, kterou
tvořili Ozzy, Tony Iommi, Geezer Butler a Bill Ward. Od 80. let 20. století
vystupuje sólově a je komerčně ještě úspěšnější, než ve skupině Black Sabbath.
Je jedním z nejznámějších, ale také nejkontroverznějších rockových zpěváků
současnosti.

Spolu se svou druhou ženou Sharon každoročně organizuje metalový festival
Ozzfest. Má pět dětí – Jessicu (1972), Louise (1975), Aimee (1983), Kelly (1984)
a Jacka (1985).

Osbourne se narodil v anglickém Birminghamu, čtvrti Aston. Jeho otec John Thomas
„Jack“ Osbourne (1915–1977) pracoval na nočních směnách jako nástrojař v General
Electric Company plc. Jeho matka Lillian byla nepraktikující katoličkou a
pracovala v továrně na ranních směnách. Osbourne byl čtvrtým ze šesti dětí, měl
tři starší sestry a dva mladší bratry, kterými byli Jean, Iris, Gillian, Paul a
Tony. Rodina žila v malém domě se dvěma ložnicemi na Lodge Road ve čtvrti Aston.
Přezdívku „Ozzy“ měl již od základní školy.

V roce 1970 vydala skupina Black Sabbath eponymní album, které se ještě ten samý
rok dočkalo platinové desky. S Black Sabbath vydal celkem 10 nahrávek, kterých
se dodnes po celém světě prodalo přes 100 miliónů kusů. Black Sabbath podnikli
několik celosvětových turné. V roce 1974 vystoupili na California Jam před 250
000 fanoušky.

V roce 1979 se vydal na sólovou dráhu. V roce 1981 vydal své první sólové album
Blizzard of Ozz. Album brzy dosáhlo čtyřnásobné platinové desky. Během
osmdesátých let vydal sedm alb, přičemž každého z nich se prodalo přes 2 milióny
kusů. Na sólové dráze celkem prodal přes 70 miliónů svých desek. V roce 1983
koncertoval na pódiu US Festivalu před 250 000 lidmi. V roce 1985 vystoupil na
legendárním benefičním koncertě Live Aid. V roce 1989 vystoupil na Moskevském
mírovém festivalu. Byl to první velký rockový koncert západní hvězdy na území
tehdejšího SSSR.

Během devadesátých let vydal pět alb. Každé z nich se stalo multiplatinovým a
koncertoval po celém světě. V roce 1993 získal Grammy v kategorii "Best Metal
Performance" za "I Don´t Want to Change the World".

V roce 1996 založili společně se Sharon, svou ženou a manažerkou v jedné osobě,
Ozzfest, první národní hudební festival věnovaný hard rocku, který měl hledat a
představovat nové talenty. Jeho vystoupení na tomto festivalu navštívilo 1,4
miliónu lidí. Ozzfest se koná vždy jednou ročně. Část zisku z Ozzfestu putuje na
nejrůznější charitativní účely, mj. na Lifebeat.

V roce 2000 se dočkal vlastní hvězdy na pověstném hollywoodském chodníku slávy.
V roce 2000 obdržel další Grammy v kategorii Best Metal Performance (tentokrát
jako člen znovu sjednocených Black Sabbath) za skladbu "Iron Man". Osbournovi
byli hlavními protagonisty reality show The Osbournes, kterou vysílala hudební
stanice MTV.



https://cs.wikipedia.org/wiki/Jarom%C3%ADr_J%C3%A1gr

Jaromír Jágr (* 15. února 1972 Kladno) je český hokejový útočník hrající za klub
Florida Panthers v zámořské NHL. Dříve působil v amerických klubech Pittsburgh
Penguins, Washington Capitals, New York Rangers, Philadelphia Flyers, Dallas
Stars, Boston Bruins a New Jersey Devils, několik let hrál také za ruský tým
Avangard Omsk v KHL. V Česku je spjatý s kladenským klubem, jehož je od roku
2011 většinovým majitelem. S českou reprezentací vyhrál olympijský hokejový
turnaj i mistrovství světa. Je obrovskou osobností v oblasti sportu a řadí se
mezi nejlepší hokejové hráče všech dob.

V NHL získal dvakrát Stanley Cup, pětkrát byl vítězem kanadského bodování a stal
se historicky nejlepším Evropanem hrajícím v této soutěži. V různých
statistických žebříčcích této kanadsko-americké ligy se pohybuje na předních
místech, přičemž mezi všemi aktivními hokejisty je co do počtu gólů, asistencí i
kanadských bodů nejlepší. Je držitelem i dalších rekordů NHL – stal se například
nejstarším hráčem, který vstřelil hattrick.

V roce 2005 se Jágr spolu s Jiřím Šlégrem stal členem Triple Gold Clubu, jenž
sdružuje hráče, kteří vyhráli všechny tři hlavní hokejové soutěže – Stanley Cup,
olympijské hry a mistrovství světa.

Jaromír Jágr byl draftován týmem Pittsburgh Penguins jako celkově pátá volba 1.
kola draftu v roce 1990. Jágrův otec byl původně proti, aby jeho syn hrál v 18
letech v zámoří, a to mimo jiné byl jeden z hlavních důvodů, proč byl draftován
až jako číslo pět. Krom Pittsburghu, v osobě nového trenéra týmu Boba Johnsona,
o něj měl velký zájem i skaut týmu Philadelphia Flyers Inge Hammarström.
Philadephia měla právo volby jako čtvrtá (před Pittsburghem), ale místo Jágra
tým vyvolal jméno Mike Ricci, který byl před draftem experty pasován jako číslo
jedna. Hammarströmovi se totiž nepodařilo přehlasovat své americké kolegy (brali
straku v hrsti). V roce 1991 a 1992 s „Tučňáky“ vyhrál Stanley Cup a stal se
nejmladším hráčem v historii NHL (19 let), který vstřelil branku ve finálovém
utkání Stanley Cupu.

V sezóně 1994/1995 vyhrál Jaromír Art Ross Trophy, která se uděluje nejlepšímu
hráči kanadského bodování. V boji o ní remizoval s Ericem Lindrosem, a tak o
výhře musel rozhodnout počet nastřílených branek. Ty rozhodly ve prospěch Jágra
(Jágr - 32; Lindros - 29). Další rok Jágr vytvořil nový rekord počtu získaných
kanadských bodů evropským hráčem - 149 a jeho 62 gólů a 87 asistencí se stalo
dosavadním maximem jeho kariéry. Od sezóny 1997/1998 do sezóny 2000/2001 se
Jágrovi podařilo získat 4 Art Ross Trophy v řadě. V roce 1999 obdržel Jaromír
Jágr Hart Memorial Trophy, udělovanou novináři a funkcionáři NHL
nejužitečnějšímu hráči soutěže, a Lester B. Pearson Award, která se také uděluje
nejužitečnějšímu hráči, ale je volena hráči samotnými. V roce 1998 dovedl
Jaromír Jágr českou hokejovou reprezentaci na olympijských hrách v Naganu až k
vytouženému zlatu.

V sezóně 2000/2001 se Jaromír Jágr nemohl najít a nedařilo se mu. Zároveň musel
čelit kritice svého vztahu s trenérem Ivanem Hlinkou.

Do Washingtonu byl vyměněn 11. července 2001 s Františkem Kučerou za Krise
Beeche, Michala Sivka a Rosse Lupaschuka. Velká očekávání, která do něj
Washington vkládal, však Jágr nenaplnil, a v lednu 2004 byl nakonec vyměněn do
klubu New York Rangers.

Během stávky v NHL v sezoně 2004/2005 hrál Jágr nejprve českou nejvyšší soutěž
za HC Kladno a poté ruskou superligu za Avangard Omsk.

V sezoně 2005/2006, konkrétně 2. března 2006, se Jaromír Jágr stal nejlepším
Evropanem v NHL, když v historické tabulce kanadského bodovaní dostihl Jari
Kurriho. K výhře 6:1 nad Philadelphií přispěl dvěma góly a jednou přihrávkou a
tím zaokrouhlil svoji celkovou bilanci v NHL na 1400 bodů. V listopadu téhož
roku ho vynesly další dva body za gól a asistenci do sítě Pittsburghu v
historickém pořadí produktivity na 12. místo před Slováka Stana Mikitu. Jágr měl
na kontě 1468 bodů a není tak už před ním žádný hokejista s evropskými kořeny.

4. července 2008 Jaromír Jágr podepsal s vedením ruského týmu Avangard Omsk
dvouletou smlouvu. Přešel tak do Kontinentální hokejové ligy.

Po dvouletém působení v ruském klubu se i přes spekulace o návratu do NHL
rozhodl prodloužit kontrakt i o sezonu 2010/2011.

1. července 2011 podepsal Jágr jako volný hráč smlouvu s Philadelphií a po třech
letech se vrátil do NHL. Ve 39 letech byl jedním z pěti nejstarších aktivních
hráčů v NHL. V sezoně odehrál 73 utkání, v nichž si připsal 54 kanadských bodů.

Dne 4. července 2012 podepsal Jaromír Jágr, v té době již volný hráč, roční
smlouvu s Dallas Stars za 4,55 milionů dollarů. V premiéře za Dallas si připsal
4 kanadské body (2+2). V dresu texaského klubu odehrál v základní části 34
utkání, v nichž vstřelil 14 branek a připsal si 12 asistencí.

Dne 2. dubna 2013 byl vyměněn do Boston Bruins za duo mladíků Lane MacDermid a
Cody Payne spolu s dvěma volbami v draftu 2013. Jágr se tak po několika měsících
v Dallasu vrátil do východní konference. V novém působišti se setkal mimo jiné i
s krajanem Davidem Krejčím a se slovenským obráncem Zdenem Chárou, který je
kapitánem mužstva. S mužstvem došel až do finále Stanley Cupu, kde tým nestačil
na Chicago Blackhawks, se kterým prohrál 2:4 na zápasy. Po konci sezony už mu
vedení Bruins nenabídlo prodloužení smlouvy a Jágr si musel hledat nové angažmá.

Dne 23. července 2013 podepsal Jágr roční smlouvu s týmem New Jersey Devils, kde
se setkal s dalšími třemi českými hokejisty – Patrikem Eliášem, Markem Židlickým
a Rostislavem Oleszem. V klubu zůstal i v následující sezóně 2014/2015.

Dne 26. února 2015 byl Jágr vyměněn z New Jersey do týmu Florida Panthers za
volbu ve 2. kole draftu 2015 a podmíněnou volbu ve 3. kole draftu 2016. Kromě
Floridy projevilo zájem o kladenského rodáka ještě šest jiných týmů. Generální
manažer Panthers Dale Tallon se k přestupu vyjádřil následovně: „Jsme ti, co
nakupují. Chceme vítězit a získávat trofeje. Dáváme dohromady jednotlivé kousky
skládačky, jdeme krok po kroku. Doufáme, že Jaromír dovede náš tým do země
zaslíbené“, následně ještě dodal: „Já bych ho chtěl vidět hrát za náš klub ještě
rok nebo i dva. Jeho fyzička je nadále perfektní.“ Sám Jágr se k přestupu
vyjádřil jasně: „Nemám problém s tím, že je to Florida. Každý zápas je kritický,
hraje se o play-off. Ale i tohle patří k naší práci, beru to zase jako další
výzvu.“ Na Floridě dohrál zbytek sezóny, po boku mladých útočníků Huberdeaua a
Barkova začal sbírat body a pomohl týmu přiblížit se k pozicím pro postup do
play off, kam se ovšem Panthers nedostali. Hned po skončení základní části se s
týmem dohodl na nové roční smlouvě.

Dařilo se mu i v následujícím ročníku, v něm byl s 27 góly a 39 asistencemi
nejproduktivnějším hráčem Floridy a zároveň nejlepším českým hokejistou sezóny.
I díky jeho příspěvku se Florida probojovala do play off (teprve podruhé od roku
2000), kde narazila na New York Islanders. V něm však nenavázal na výkony
předchozích týdnů a zaznamenal pouze dvě asistence. Ani týmu se příliš nedařilo
a Panthers nakonec podlehli Islanders v prvním kole 2:4 na zápasy. O necelé dva
týdny později oznámil nový, opět roční kontrakt s Floridou. V červnu 2016 byl za
svoji oddanost hokeji oceněn Bill Masterton Memorial Trophy, což byla jeho první
individuální cena v NHL od roku 2006.

V další sezoně 2016/2017 se Jaromíru Jágrovi zpočátku nedařilo bodově prosadit,
ale to se během několika zápasů změnilo. Dne 23. prosince 2016 se díky asistenci
proti Bostonu osamostatnil na druhém místě historického pořadí kanadského
bodování NHL. Český křídelník tak zaznamenal 1888. bod v kariéře (755+1133) a
překonal tak Marka Messiera.

První neoficiální reprezentační zápas odehrál Jaromír Jágr 11. září 1989 proti
Calgary Flames.

Jeho reprezentační kariéra začala 2. listopadu 1989 v Praze v přátelském utkání
proti SSSR (1:2). Hráč jako junior získal stříbro na Mistrovství Evropy do 18
let 1989 v SSSR a bronz na juniorském světovém šampionátu 1990 ve Finsku. Na
velké mezinárodní akci se v mužské kategorii Jágr poprvé objevil při Mistrovství
světa ve Švýcarsku 1990, kde zaujal v útoku s dalšími mladíky – Robertem
Reichelem a Robertem Holíkem. Československý výběr zde vybojoval bronzové
medaile. Za Československo se představil ještě při Kanadském poháru 1991, kde
však národní tým obsadil poslední šesté místo.

Za samostatnou českou reprezentaci poprvé hrál na Mistrovství světa v Itálii
1994, kdy po vyřazení z play off NHL přiletěl se spoluhráčem z Pittsburghu
Martinem Strakou. Mužstvu však příliš nepomohli od vyřazení ve čtvrtfinále s
Kanadou, po kterém celek obsadil nelichotivé sedmé místo. O dva roky později byl
Jágr i u neúspěchu na Světovém poháru 1996.

V roce 1998 přicestoval na Olympijské hry do japonského Nagana, kde poprvé v
historii díky přerušení NHL hrály nejlepší výběry jednotlivých zemí a Česká
republika zde slavila historicky poprvé zlatou medaili. Na Olympijských hrách v
americkém Salt Lake City v roce 2002 bylo mužstvo vyřazeno ve čtvrtfinále
Ruskem. Stejný soupeř opět ve čtvrtfinále vyřadil český výběr i na Mistrovství
světa ve Švédsku 2002, kde se Jágr rovněž představil díky neúčasti jeho
Washingtonu v play off NHL.

Počtvrté v kariéře si Jágr zahrál na mistrovství světa v roce 2004, které se
konalo v Česku. I tentokrát byl tým vyřazen ve čtvrtfinále po samostatných
nájezdech s USA. Trofej pro mistry světa tedy získal až o rok později při
šampionátu ve Vídni, kde díky výluce v NHL nastoupily velmi silně složené týmy.
Mezitím hrál i na Světovém poháru 2004, kde byl český tým vyřazen v semifinále.
Po Olympijských hrách v Turíně 2006, kde český výběr získal bronz, Jágr
prohlásil, že za reprezentaci bude hrát až po ukončení kariéry v NHL.

Nejproduktivnější evropský hráč v dějinách NHL tuto ligu opustil v roce 2008 a
od té doby nechyběl na žádné velké akci - zúčastnil se MS 2009 ve Švýcarsku, OH
2010 ve Vancouveru, zlatého MS 2010 v Německu i MS 2011 na Slovensku. Dne 28.
října 2010 převzal z rukou prezidenta republiky medaili Za zásluhy o stát v
oblasti sportu. Stal se tak čtvrtým hokejistou v historii, jemuž se dostalo této
pocty. Před Jágrem byli v minulosti oceněni Augustin Bubník, Ivan Hlinka a
Dominik Hašek. Ačkoliv hrál v reprezentaci od roku 1989, svůj první hattrick
zaznamenal až v roce 2011 na Mistrovství světa na Slovensku ve čtvrtfinálovém
zápase proti USA, které český tým vyhrál 4:0. Na MS 2011 byl také vyhlášen
nejlepším útočníkem podle direktoriátu turnaje a členem All-star teamu
sestavovaného sportovními novináři. Po prohraném duelu o bronz na MS 2014 v
Minsku oznámil ve 42 letech svůj konec v reprezentačním týmu, leč toto
rozhodnutí ještě před domácím MS 2015, konaném v Praze a v Ostravě, přehodnotil.
Na tomto šampionátu si Jágr připsal 9 bodů za 6 gólů a 3 asistence a stal se tak
po Jakubu Voráčkovi druhým nejproduktivnějším hráčem českého výběru. Po
šampionátu byl zvolen Nejužitečnějším hráčem (MVP) a také do All-star Teamu
turnaje a následně oznámil ukončení reprezentační kariéry.

Trenéři národního týmu mu nabízeli možnost účasti na Mistrovství světa 2016,
Jágr se ale po vypadnutí Floridy v prvním kole play off omluvil s odkazem na
náročnou sezónu a celkovou únavu. Podobnou možnost měl i pro Světový pohár, ale
i v tomto případě se na konci května 2016 rozhodl negativně.

Svůj výcvik v hokeji začal Jágr pilovat již v dětství v Nezdicích u Přeštic.
Ráno brzy vstával a chodil se svým otcem trénovat hokej na lední plochu. Jako
Kladeňák chodil na Střední průmyslovou školu stavební, kterou kvůli tréninkům
nedostudoval. V roce 2002 si doplnil vzdělání získáním maturity na Soukromém
středním učilišti hotelového provozu.

Jágr je pravoslavným křesťanem, pravidelně se modlí, čte Bibli a účastní se
liturgie. Již v roce 1999 v rozhovoru pro slovenský deník SME přiznal: „Jsem
věřící, stoprocentně věřící.“ O dva roky později ho pokřtil pražský pravoslavný
arcibiskup. „Jednu dobu jsem vycítil, že to potřebuju, řekla mi to intuice. A
taky jsem potkal lidi, které jsem asi potkat měl, a tak jsem skončil u
pravoslaví. Už neřeším, jestli to tak mělo být, nebo ne.“ řekl Jaromír Jágr v
roce 2004 pro Idnes.cz

Během svého působení ve Washingtonu na téma víry odpověděl: „Víte, co je na víře
to nejkrásnější? To, že víru nemůžeš očurat, protože ti nikdo nezaručí, jak to
opravdu je. Kdyby lidem někdo řekl, když budete hodní, tak se najisto dostanete
někam, kde je to strašně skvělý a dal jim jasný důkaz, tak ty lidi, jak jsou
vyčuraní, by se chovali hezky jen proto, aby se měli někde ještě líp. A nebyla
by v tom pravdivá touha dělat dobrý věci. Ale právě tím, že nevíš a stejně se
snažíš být dobrý, v tom je ta cena. Nejistota, to je na té víře vlastně to
nejzajímavější. Díky ní se někam dál dostanou jen ty opravdu dobrý duše.“

V rozhovoru pro deník Sport v září roku 2010 na dotaz, v čem ho pobyt v Rusku
nejvíce změnil, řekl: „Asi nejvíc v postoji k církvi a víře. Vždycky jsem byl
silně věřící, ale u nás v Česku, když někdo řekl, že věří, tak si druzí klepali
na čelo... Tady se za to nestydím, to je největší změna. A cítím, že tohle jsem
já. Obava z toho, že se mi někdo bude smát, ve mně už není. Ztratil jsem ostych
říkat názory na tyto věci. Tady v Rusku se za to nikdo nestydí. Je to spíš
naopak – když je někdo nevěřící, tak se ostatní diví.“

Mezi Jágrovy největší úspěchy patří zlato z olympiády v Naganu 1998, zisk dvou
Stanley Cupů, zlata z Mistrovství světa 2005 a 2010, Art Ross Trophy pro
nejproduktivnějšího hráče NHL, kterou získal pětkrát, a Hart Memorial Trophy pro
nejužitečnějšího hráče za ročník 1998-99.

V roce 2005 byl v anketě českého Klubu sportovních novinářů zvolen Sportovcem
roku a zároveň se tento rok spolu s Jiřím Šlégrem stal členem Triple Gold Clubu,
jenž sdružuje hráče, kteří vyhráli všechny tři hlavní hokejové turnaje – Stanley
Cup, olympijské hry a mistrovství světa. Je nejvýše postaveným hráčem kanadského
bodování NHL, kterému se toto povedlo (Wayne Gretzky, který je jediným hráčem v
historické statistice kanadského bodování v NHL před Jágrem, nikdy nevyhrál
olympijské hry ani mistrovství světa).

Dne 22. ledna 2006 se stal vítězem ankety nejlepší sportovec světa na portálu
Seznam. Byl rovněž vlajkonošem na ZOH 2010 ve Vancouveru.

U příležitosti 100. výročí NHL byl v lednu 2017 vybrán jako jeden ze sta
nejlepších hráčů historie ligy.

Český rekord v počtu kanadských bodů v NHL v jednom zápase – 7 (3 branky, 4
asistence)



https://cs.wikipedia.org/wiki/It%C3%A1lie

Itálie (italsky Italia) je stát ležící v jižní Evropě na Apeninském poloostrově.

Na severu hraničí s Francií (488 km), Švýcarskem (740 km), Rakouskem (430 km) a
Slovinskem (232 km). Uvnitř Itálie leží dva městské státy: Vatikán (3,2 km) a
San Marino (39 km). Itálii navíc patří území obklopené Švýcarskem Campione
d'Italia. Z východu Itálii omývá Jaderské moře, z jihu Jónské moře a ze západu
Tyrhénské moře a Ligurské moře. Celková délka pobřeží je 7600 km. K Itálii patří
dva velké ostrovy ve Středozemním moři: Sardinie a Sicílie. Itálie je členem
OSN, NATO, Rady Evropy, EU, Schengenského prostoru a Eurozóny.

Sjednocená Itálie vznikla až roku 1861 jako království spojením mnoha menších
států. V první světové válce byla nejprve členem Trojspolku, ale přidala se na
stranu Dohody. Po válce se v Itálii chopili moci fašisté v čele s Benitem
Mussolinim. Během druhé světové války byla na straně hitlerovského Německa, což
nakonec vedlo k porážce Itálie. Království bylo v roce 1946 nahrazeno
republikou. Itálie je zakládajícím členem EU a NATO.

Již ve starověku zde existovalo mnoho městských států, částečně založených v
rámci řecké kolonizace, a také, hlavně v severní části, pak města Etrusků. V 8.
století př. n. l. se pak z několika osad konsolidovalo nové město Řím, které
neustálým růstem určovalo dění na Apeninském poloostrově (a nejen na něm) po
více než tisíc let. Římská říše se rozpadla a definitivně zanikla roku 476 n. l.
Sám Řím zůstal centrem křesťanství i po tomto zhroucení, kdy byl Apeninský
poloostrov ovládnut barbary.

Na Apeninském poloostrově existovalo více států. Některé tyto státy byly
sjednoceny králem Viktorem Emanuelem II. do Italského království. Další státy
(například Benátsko nebo Papežský stát) byly připojovány postupně v
následujících letech. V první světové válce bojovala Itálie na straně Dohody od
roku 1915, po válce připojila území Jižního Tyrolska, přístav Terst a mohla si
ponechat Dodekaneské ostrovy. Přesto byla italská veřejnost nespokojena s
výsledky války. V roce 1922 se po pochodu na Řím stal předsedou vlády Benito
Mussolini. Mussolini vytvořil fašistickou diktaturu. Postupně ovládl zemi. Roku
1929 se mu podařilo dojednat vyrovnání s papežem ohledně rozsahu papežského
státu.

Fašistická Itálie vedla výbojnou politiku a v roce 1939 obsadila Albánii. Dne
28. října 1940 zaútočila italská vojska také na Řecko. Mussoliniho spojenectví s
hitlerovským Německem za druhé světové války vedlo nakonec k porážce Itálie v
roce 1943. Království bylo v roce 1946 nahrazeno demokratickou republikou. V
období mezi léty 1945–1993 měla Itálie 52 vlád.

Itálie se stala zakládajícím členem NATO a Evropského hospodářského společenství
(později EU), v současné době je jednou z ekonomicky nejsilnějších zemí Evropy.

Pobřeží je na západě členité se zálivy, na východě ploché. Celková délka pobřeží
je asi 7600 km. Povrch převážně hornatý. Dominují Západní a Východní Alpy, na
severu přesahující 4000 m n. m. včetně nejvyšší hory Mont Blanc
4807 m n. m.(Monte Bianco). V nich jsou častá jezera (Lago di Garda, Lago
Maggiore, Lago di Como) vzniklá ústupem pleistocenních ledovců. Celý Apeninský a
Kalabrijský poloostrov (Calabria) a největší středomořský ostrov Sicílii
(Sicilia) vyplňuje pohoří Apeniny dosahující téměř 3000 m n. m. Pásmo Apenin je
seismicky velmi aktivní. Častá jsou zemětřesení a erupce sopek Vesuv (Vesuvio),
Etna (nejvyšší činná sopka Evropy, 3323 m n. m.) a sopek v souostroví Lipari.
Hospodářsky významná je Pádská nížina v okolí řeky Pád (Po). Druhým největším
ostrovem Středozemního moře je Sardinie (Sardegna).

Itálie je obklopená mořem pro svůj peninsulární charakter. Středozemní moře
(původně Mare Nostrum, naše moře, jak mu říkali Římané) je z historických důvodů
rozděleno na čtyři části: Jaderské moře, Tyrhénské moře, Jónské moře a Ligurské
moře. Na západ od Sardinie se nachází Sardské moře (Mar di Sardegna) a na jih od
Sicílie Sicilský kanál (Canale di Sicilia) a Maltézský kanál (Canale di Malta).
Sicílii od Kalábrie odděluje Messinská úžina (Stretto di Messina) a od Afriky
Sicilský kanál.

Území státu se člení na 20 krajů (regione) a ty dále na 109 okresů/provincií
(provincia) a dále na obce, které jsou seskupeny v oblasti pod jednu větší
zvanou comune. Zákonodárným orgánem je dvoukomorový parlament, který tvoří
Poslanecká sněmovna a Senát. Ústava je kontrolována Ústavním soudem. Prezident
je volen parlamentem a krajskými sbory. Voliči volí své zástupce do senátu,
parlamentu a regionálních rad. Poslanecká sněmovna má 630 členů, senát 326, z
toho 10 na doživotí (bývalí prezidenti a jiní ústavní činitelé).

Itálie je vysoce rozvinutý průmyslově- zemědělský stát, nejrozvinutější v jižní
Evropě. Uvnitř samotného státu je velký rozdíl mezi průmyslovým severem a
zemědělským jihem, což zapříčiňuje i separatistické tendence na severu především
v Lombardii (Milán). Převažuje export. Měnou je euro, do roku 2002 platili
lirami.

Na celkovém hrubém národním produktu se podílí jen asi 1 %, ale je v něm
zaměstnáno téměř 6 % ekonomicky aktivního obyvatelstva. Orná půda zabírá 41,6 %
území, lesy 22,4 % a louky a pastviny asi 15 %. Je rozdíl mezi zemědělstvím na
severu a na jihu. Na severu se uplatňuje privátní intenzifikované, zatímco na
jihu latifundie.

Pěstují se tyto plodiny: pšenice, ječmen, žito, oves, kukuřice, rýže, brambory,
cukrová řepa, sója, slunečnice, olivy, citrusy, jablka, hrušky, broskve,
luštěniny, tabák, vinná réva a zelenina. Itálie vyniká ve sklizni vinné révy a
výrobě vína. Sklizeň okolo 9 000 tun ročně je největší na světě a výroba okolo
57 000 hektolitrů vína je srovnatelná jen s produkcí Francie.

Chovají se tato zvířata: skot, ovce, prasata, drůbež, koně, osli, kozy a bourci
morušoví. Velmi významný je též rybolov. Významnými zemědělskými oblastmi jsou
Pádská nížina, Apulie, Toskánsko, Sicílie a Kampánie.

Itálie má malé zásoby paliv. Téměř veškerá se dovážejí. Naopak velký potenciál
mají v energetice vodní zdroje. Do Itálie vede z Alžírska přes Tunisko plynovod.
Zemní plyn se v malé míře těží na severu Jaderského moře, na jihu Apenin a na
Sicílii. Ropa v ještě menší míře na jihu Sicílie. Stojí zde čtyři jaderné
elektrárny (jejich produkce byla pozastavena na základě referenda v roce 1987),
v Alpách se nachází mnoho vodních elektráren, poblíž Livorna dokonce jedna
geotermická, přesto převažují tepelné. V malé míře se těží i asfalt a hnědé
uhlí, přesto je Itálie v současnosti na třetím místě v Evropě ve výrobě oceli. V
Itálii jsou významná ložiska mramoru, pyritu, kamenné a draselné soli, síry a
rtuti.

Itálie je známa strojírenstvím, především dopravním. Známá je společnost FIAT
Holding (FIAT, Iveco, Ferrari, Lancia, Alfa Romeo, Maserati) a společnosti
vyrábějící zemědělské stroje a vlaky. Itálie je pátá na světě ve stavbě lodí
(0,777 mil. BRT v roce 1999).

Dalšími odvětvími jsou průmysl elektrotechnický, chemický, textilní, papírenský,
potravinářský, průmysl stavebních hmot a výroba železa a oceli. Itálie je po
Číně a Hongkongu třetí největší vývozce (28 mld. USD) a sedmý největší dovozce
textilních výrobků (15 mld. USD). V potravinářství je významná produkce vína,
cukru, masa, mléka, sýrů, těstovin, vlny a rybích výrobků.

Dopravní síť je hustá a kvalitní. Je zde celkem 6 500 km dálnic spojujících
všechny oblasti země. Železniční síť disponuje s 16 225 km tratí, z toho 855 km
jsou tratě vysokorychlostní. Itálie má velkou námořní a leteckou flotilu (státní
aerolinie Alitalia jsou členem SkyTeam stejně jako ČSA). Významné námořní
přístavy jsou Janov (Genova), Livorno, Neapol (Napoli), Salerno, Reggio di
Calabria, Palermo, Tarent (Taranto), Bari, Ancona a Terst (Trieste). Velká
letiště jsou Řím-Fiumicino-Leonardo da Vinci, Milano-Malpensa a Palermo-Falcone.
Do Itálie vede z Alžírska přes Tunisko plynovod.

Itálie patří mezi turisticky nejnavštěvovanější státy světa. Zemi ročně navštíví
mezi 40 a 105 miliony turistů. Turismus zde přitom tvoří asi 12 % HDP. Turisty
sem lákají antické a středověké renesanční památky (Řím (Roma), Florencie
(Firenze), Benátky (Venezia), Pisa), pláže (prakticky celé pobřeží, Bibione,
Rimini; Gardské jezero), hory (Alpy, Cortina d'Ampezzo) i venkov (Umbrie,
Toskánsko). Lákadly jsou i lázně a různé filmové a hudební festivaly (Benátky,
San Remo). V Itálii se nachází nejvíce kulturních památek zapsaných na seznamu
UNESCO (47).

S 62 milióny obyvatel podobně jako Velká Británie a Francie patří Itálie k
nejlidnatějším státům Evropy a je nejlidnatější z celé jižní Evropy. Itálie
bývala zemí masové emigrace, ke konci dvacátého století se naopak stala jedním z
vyhledávaných cílů imigrace. V procesu neregulérního zaměstnávání cizinců, které
se v osmdesátých letech 20. století podle odhadů týkalo půl milionu až milionu
osob, byli nejsilněji zastoupeni imigranti z Maroka a Tuniska. K nim se
přidávali skupiny z bývalých italských kolonií v Africe /hlavně Somálsko a
Eritrea/ i z jiných oblastí světa - od Latinské Ameriky /např. Brazílie/ až po
Asii. Část imigrantů pocházela z Rumunska.

Urbanizace dosahuje 67 %. V Itálii je mnoho měst s více než sto tisíci
obyvateli. Tabulka ukazuje počet obyvatel u deseti nejlidnatějších italských
měst.

Převažující národnost je italská (94 %), avšak někteří Italové pocházejí z
jiného národa a mají jiný mateřský jazyk. Týká se to Sardů na Sardinii,
hovořících sardsky, Rétorománů u východní části hranic se Švýcarskem, hovořících
rétorománsky, Tyrolanů na severu u hranic s Rakouskem, hovořících německy, a
Provensálců na západě u hranic s Francií, hovořících francouzsky. Přistěhovalci
pocházejí především z bývalých kolonií, Libye, Somálska, Etiopie a Albánie, ale
i z Maroka.

V souvislosti s arabským jarem a válkou v Sýrii je Itálie vystavena náporu
všemožných migrantů z arabských zemí, kteří se do země snaží dostat přes
středozemní moře.

V Itálii má největší podíl katolické obyvatelstvo (85–90 %). Je to dáno historií
a velký vliv má i samotný Vatikán a osobnost papeže (v současnosti Argentinec
italského původu František). Ostatní obyvatelé jsou většinou ateisté nebo
valdenští evangelíci a jen malá část tvořená především přistěhovalci vyznává
islám.

Čtyři z nejslavnějších světových malířů, Michelangelo Buonarroti, Sandro
Botticelli, Raffael Santi a Tizian, pocházeli z Itálie. I výše zmíněný Leonardo
da Vinci‎ byl krom jiného významným malířem. Moderní malířství pak nepopiratelně
a zásadně ovlivnil Amedeo Modigliani. Ze starších autorů je stále více doceňován
též Caravaggio. Také extravagantní pokusy (známé portréty z ovoce) Giuseppeho
Arcimbolda docenili až některé moderní umělecké směry, například surrealismus.

O životě většiny jmenovaných bychom věděli jen málo, nebýt zakladatele
kunsthistorie Giorgia Vasariho. Jeho snahy byly usnadněny tím, že Itálie byla
několik století epicentrem výtvarného umění a dějiny italského malířství jsou z
velké části dějinami malířství evropského. Již v gotice se objevili někteří
vrcholní tvůrci (Cimabue, Duccio di Buoninsegna, Simone Martini). Průkopníkem
perspektivy v malířství byl Paolo Uccello. Ovšem vrcholným obdobím italského
výtvarného umění byla bezpochyby renesance. Krom již uvedených jsou v dějinách
umění vyzdvihováni Giotto di Bondone, Tintoretto, Masaccio, Paolo Veronese, Fra
Angelico, Andrea Mantegna, Giorgione, Andrea del Verrocchio, Piero della
Francesca, Pietro Perugino, Domenico Ghirlandaio, Giovanni Bellini, Antonio
Allegri da Correggio, Andrea del Sarto, Antonello da Messina, Filippo Lippi,
Pinturicchio, Pisanello či Vittore Carpaccio. S manýrismem jsou spjati Bronzino,
Parmigianino a Pontormo. Rokokovým klasikem je Giovanni Battista Tiepolo.
Nejvýznamnějšími barokními malíři jsou Guido Reni a Artemisia Gentileschiová.
Významným krajinářem 18. století byl Giovanni Antonio Canal. Do epochy
romantismu spadá dílo Francesca Hayeze. Představitelem surrealismu byl Giorgio
de Chirico.

Sochař Donatello se stal přímo symbolem své disciplíny. Renesanční sochařství
rozvíjel Jacopo Sansovino, umění reliéfů v této epoše pak Lorenzo Ghiberti.
Neoklasicistické sochy tvořil Antonio Canova, manýristické Benvenuto Cellini.

Ve Florencii prosadil renesanční architekturu Filippo Brunelleschi, hlavním
architektem slavné benátské renesanční éry byl Andrea Palladio, do Milána a Říma
tento styl vnesl Donato Bramante. Gian Lorenzo Bernini je zřejmě nejvýznamnějším
barokním architektem. Významnými modernistickými architekty jsou Renzo Piano,
Richard Rogers (rodák z Florencie) či Aldo Rossi.

Nejslavnějšími italskými skladateli vážné hudby jsou Giuseppe Verdi, Giacomo
Puccini, Gioacchino Rossini, Antonio Vivaldi či Ruggero Leoncavallo. K
zakladatelům žánru opery patří například též Claudio Monteverdi či Vincenzo
Bellini. Neapolskou operní školu založil Alessandro Scarlatti. Jako skladatel
madrigalů proslul Carlo Gesualdo. Ennio Morricone je možná nejslavnějším autorem
filmové hudby všech dob. I Nino Rota se proslavil filmovou hudbou, především k
filmu Kmotr.

Z interpretů dosáhli velké proslulosti tenoři Enrico Caruso, Luciano Pavarotti a
Andrea Bocelli. Houslový virtuóz Niccolò Paganini se stal přímo ikonickou
postavou svého oboru, stejně jako Antonio Stradivari v houslařství. Bartolomeo
Cristofori je považován za vynálezce klavíru.

V oblasti populární hudby, kde tradičně dominují Britové a Američané, se dokázal
celosvětově prosadit Eros Ramazzotti a někteří představitelé tzv. italopopu 70.
let jako Toto Cutugno nebo skupina Ricchi e Poveri. První velký mezinárodní
italský pop hit Volare z roku 1958 napsal Domenico Modugno.

Velikou tradici má v Itálii filmové umění, režiséři Federico Fellini, Luchino
Visconti, Michelangelo Antonioni, Roberto Rossellini či Vittorio de Sica, zhusta
představitelé tzv. neorealismu, patří ke klasikům světového filmu.

Řadu ocenění z filmových festivalů nastřádal režisér Bernardo Bertolucci. Oscara
získal Giuseppe Tornatore a Roberto Benigni, šestkrát na něj byl nominován Mario
Monicelli. Významnými tvůrci byli i Franco Zeffirelli či Francesco Rosi. Mnoho z
těchto režisérů se prosadilo díky schopnostem filmových producentů, jakými byli
Carlo Ponti a Dino De Laurentiis. Pier Paolo Pasolini dráždí dodnes diváky i
filmové teoretiky svými avantgardními pokusy. Sergio Leone se pak prosadil v
Hollywoodu.

V neorealistických snímcích se proslavil herec Marcello Mastroianni. Celosvětová
sláva neminula ani herečky Sofii Lorenovou, Claudii Cardinalovou, Ginu
Lollobrigidu a Isabellu Rosselliniovou. Oscara získala Anna Magnani.

Zejména v 70. a 80. letech byla italská kinematografie, podobně jako
francouzská, schopná konkurovat Hollywoodu i v oblasti populárního filmu,
zejména v žánru komedie. Za hranice své země pronikli Paolo Villaggio (známý ze
série ztřeštěných komedií o účetním Fantozzim) či dvojice Bud Spencer a Terence
Hill (vlastními jmény Carlo Pedersoli a Mario Girotti).

Také v oblasti prózy a poezie je několik Italů, kteří patří do kánonu světové
kultury, zejména Dante Alighieri, Francesco Petrarca a Giovanni Boccacio. Pro
vývoj italské literatury byl velmi významný též Torquato Tasso či Giacomo
Leopardi. Utopií Sluneční stát se proslavil Tommaso Campanella. Spisovatel
Ludovico Ariosto je autorem pojmu humanismus. Klíčovým představitelem tzv.
Risorgimenta byl Alessandro Manzoni. Vpravdě renesančním, tedy všestranným
umělcem byl Leon Battista Alberti. K důležitým autorům patřili též Giuseppe
Tomasi di Lampedusa, Ugo Foscolo, Antonio Tabucchi či představitel verismu
Giovanni Verga.

V žádné učebnici světové literatury nemůže chybět zakladatel futurismu Filippo
Tommaso Marinetti. Důležitým teoretikem futurismu byl i Umberto Boccioni. Dario
Fo, Eugenio Montale, Grazia Deleddaová, Salvatore Quasimodo a Giosuè Carducci
získali Nobelovu cenu za literaturu. Alberto Moravia ukázal světu ve 2. polovině
20. století literární podobu neorealismu. Z dalších poválečných autorů zaujal
zejména Umberto Eco, představitel postmodernismu. V jeho stopách silně
esejistické prózy jde Claudio Magris. Za hranice pronikli též Primo Levi, Dino
Buzzati, Cesare Pavese, Italo Calvino, Natalia Ginzburgová či Elsa Morante,
Moraviova manželka.

Nejvýznamnějšími představiteli dětské literatury jsou Gianni Rodari a Edmondo De
Amicis, dobrodružné pak Emilio Salgari, tvůrce slavného Sandokana. Nejslavnějším
italským komiksovým autorem je Hugo Pratt. Operními libretisty Pietro
Metastasio, Arrigo Boito či Lorenzo da Ponte. Novinářkou pak Oriana Fallaciová.

Itálie byla dlouho též centrem evropské vědy, jak dokazují jména všestranného
renesančního génia Leonarda da Vinciho, vynálezce barometru Evangelistu
Torricelliho, astronomů Galilea Galileiho a Giordana Bruna, fyziků Guglielma
Marconiho a Alessandra Voltu. Z moderní éry lze vzpomenout fyzika Enrica Fermiho
či Ritu Levi-Montalciniovou. Nobelovu cenu za fyziku má krom uvedených též
Emilio Gino Segrè, Carlo Rubbia a Riccardo Giacconi. Nobelovu cenu za fyziologii
Mario Capecchi, Renato Dulbecco, Salvador Luria, Daniel Bovet a Camillo Golgi.
Za chemii pak Giulio Natta.

Voltovým oponentem při výzkumu elektřiny byl Luigi Galvani. Leonardo Fibonacci
byl patrně nejvýznamnějším středověkým matematikem, který mj. do Evropy zavedl
arabské číslice. Turínský matematik Joseph-Louis Lagrange založil variační
počet. Zakladatelem teorie množin byl Giuseppe Peano. Teorii pravděpodobnosti
ustavoval Gerolamo Cardano. Matematik Niccolò Fontana Tartaglia studoval dráhy
dělových koulí. První ženou, která napsala učebnici matematiky a stala se
profesorkou této vědy, byla Maria Gaetana Agnesiová. Matematickou biologii
provozoval Vito Volterra.

Amedeo Avogadro započal moderní výzkum plynů. Zakladatelem histologie byl
Marcello Malpighi, experimentální biologie Francesco Redi, účetnictví Luca
Pacioli. Bonaventura Cavalieri byl významný geometr a průkopník optiky.
Saturnovy měsíce objevil Janovan Giovanni Domenico Cassini. Giuseppe Piazzi
objevil první trpasličí planetku, povrch Marsu mapoval Giovanni Schiaparelli.
Lazzaro Spallanzani proslul výzkumem netopýrů, a tím pádem echolokace. Přístroj
vynálezce Antonia Meucciho je někdy považován za první telefon. Rozvoj knihtisku
ovlivnil tiskař Aldus Manutius.

V oblasti humanitních a sociálních věd vynikli zakladatel moderní politické
filozofie Niccolò Machiavelli či nejvýznamnější scholastický myslitel Tomáš
Akvinský. Italské osvícenství reprezentoval především Giambattista Vico.
Klasikem humanistické filozofie je Pico della Mirandola. Platónským filozofem,
ale také významným hermetikem byl Marsilio Ficino. Raným filozofickým odpůrcem
trestu smrti byl Cesare Beccaria. Velice vlivnou reinterpretaci marxismu nabídl
filozof Antonio Gramsci. V posledních letech je hojně citován filozof Gianni
Vattimo, tzv. filozofii informace rozvíjí oxfordský profesor Luciano Floridi.
Maria Montessori vytvořila unikátní pedagogický systém. Významným sociologem a
ekonomem byl Vilfredo Pareto. Franco Modigliani získal roku 1985 Nobelovu cenu
za ekonomii. V medicejské éře sepsal důležité Dějiny Itálie historik Francesco
Guicciardini. Významným historikem a také prezidentem mezinárodního PEN klubu
byl Benedetto Croce. Nepravost Konstantinovy donace prokázal filolog Lorenzo
Valla. Klasikem hudební teorie je benediktinský mnich Guido z Arezza.
Objevitelem v Údolí králů se stal archeolog Giovanni Battista Belzoni. Ač ji
vedl do slepých uliček, moderní kriminologii zakládal Cesare Lombroso.

K legendárním italským fotbalistům patří Giuseppe Meazza, Silvio Piola, Luis
Monti, Paolo Rossi, Paolo Maldini, Roberto Baggio, Fabio Cannavaro či Andrea
Pirlo. Alberto Tomba je nejslavnějším italským sjezdovým lyžařem, se třemi
zlatými olympijskými medailemi. Čtyři zlaté z olympiád má plavkyně Federica
Pellegriniová. Nejslavnějším horolezcem světa je Reinhold Messner, rodák z
italského Brixenu.

Velmi populární je v Itálii též motorový sport: Valentino Rossi je zřejmě
nejslavnějším motocyklovým jezdcem všech dob, automobilový závodník Enzo Ferrari
po konci své kariéry založil proslulou automobilku, jíž dal jméno.



https://cs.wikipedia.org/wiki/Titanic

RMS Titanic[P. 3] byl zaoceánský parník třídy Olympic patřící společnosti White
Star Line. Ve své době šlo o největší osobní parník světa. Byl určen pro převoz
cestujících a pošty mezi Evropou a Severní Amerikou. Na této trase měl
konkurovat podobným parníkům společnosti Cunard Line – Mauretanii a Lusitanii.
Kapacita lodi dovolovala převážet 2 453 až 2 603 cestujících[P. 1] a omezený
počet kočárů nebo automobilů. O provoz lodě a o pohodlí cestujících se staralo
885 až 899 členů posádky.

14. dubna 1912 v 23:40 se parník srazil s ledovcem. Po necelých třech hodinách,
nad ránem 15. dubna v 02:20, klesl ke dnu. Zahynulo kolem 1 500 cestujících a
členů posádky.[P. 1] Příčinou vysokého počtu obětí byl zejména nedostatek
záchranných člunů a špatná organizace záchranných prací.

Zkáze Titanicu se dostalo široké publicity pro velký počet obětí, mezi nimiž
bylo mnoho bohatých a známých osobností, kvůli legendám, které vznikly kolem
příčiny a průběhu potopení, a v neposlední řadě po objevení zachovalého vraku
lodi v hlubinách Atlantiku.

Titanic byl postaven v Belfastu v loděnicích Harland & Wolff na objednávku
společnosti White Star Line, jako druhý ze série tří lodí třídy Olympic (RMS
Olympic, RMS Titanic a HMHS Britannic). Stavba těchto lodí byla odpovědí
konkurenční společnosti Cunard Line vlastnící parníky RMS Lusitania a RMS
Mauretania. Projekt Titanicu navrhl Lord Pirrie, který byl ředitelem loděnic
Harland and Wolff i plavební společnosti White Star. Na stavbě a konstrukci
pracoval šéfkonstruktér Thomas Andrews, stavbyvedoucí a vedoucí konstrukce
Alexandr Carlisle, generální manažer a vedoucí projektant odpovědný nejen za
výzdobu a interiér plavidla a který taktéž navrhl mechanismus spouštění
záchranných člunů. Carlisle v roce 1910 ale odešel ke společnosti Welin Davit &
Engineering Company Ltd. a dalších prací se na Titanicu neúčastnil.

Titanic byl 269,1 metrů dlouhý a 28,25 metrů široký. Hrubá tonáž představovala
46 328 BRT při výtlaku 52 31 tun při maximálním ponoru 10,54 m. Výška paluby od
čáry ponoru byla 18 m. Tyto hodnoty vypovídají o tom, že Titanic byl větší než
jeho předchůdce Olympic a ve své době byl největším námořním plavidlem. Trup byl
z bezpečnostních důvodů rozdělen na 16 záplavových komor a dno lodi bylo
zdvojeno. Tato konstrukce měla Titanicu zajistit nejvyšší bezpečnost a přispěla
k představě, že je nepotopitelný. Tuto domněnku zveličil i odborný časopis
Shipbuilder, který napsal, že „po uzavření vodotěsných dveří v přepážkách se loď
stává prakticky nepotopitelnou“. Loď se měla udržet na hladině i v případě
zaplavení až 4 vodotěsných komor současně.

Pro pohon lodních šroubů, pomocné agregáty a dodávku energie bylo instalováno
celkem 29 parních kotlů (24 oboustranných parních kotlů se 6 topeništi a 5
jednostranných kotlů se 3 topeništi) v 6 samostatných kotelnách, celkem se 159
topeništi. Všechny kotle měly průměr 4,79 m. Délka oboustranných kotlů byla
6,08 m a jednostranných 3,5 metru. Kouř z kotlů byl odváděn do tří, 19 metrů
vysokých, komínů s přirozeným tahem. Pomocí ventilátorů se vháněl vzduch pod
rošty topeniště. Kromě tří hlavních komínů byl instalován i jeden falešný komín
na zádi sloužící jako hlavní vývod ventilace a komín kuchyně. Loď pak se čtyřmi
komíny vypadala větší a důstojnější. V kotlích se vyvíjela pára pro 2
čtyřválcové sdružené parní stroje s třístupňovou postupnou expanzí, každý
o výkonu 15 000 koní s možností reverzace chodu, a jednu nízkotlakou turbínu
o výkonu 16 000 koní bez možnosti reverzace. Parní turbína byla umístěna v páté
vodotěsné komoře od zádi, pístové stroje v šesté. Registrovaný výkon byl
50 000 hp, ale sdružený výkon všech soustrojí byl odhadován až na 55 000 hp. Loď
měla tři lodní šrouby, prostřední o hmotnosti 22 tun se čtyřmi listy, krajní
o hmotnosti 38 tun se třemi listy. Maximální rychlost lodi byla odhadována na 24
uzlů (44 km/h), tou však Titanic nikdy neplul.

Kormidlo měl Titanic pouze jedno, navíc bylo krátké a malé plochou.[P. 4]
Kormidlo se pohybovalo ve čtvrtkruhu (±45°) a bylo ovládáno převodem přes
ozubené kolo. Pro omezení vibrací vznikajících prouděním vody za lodními šrouby
a pro případ rychlé změny polohy byly do mechanismu vloženy tuhé pružiny,
tlumící tyto vibrace. Kormidlo bylo ovládáno dvěma samostatnými parními stroji.
V provozu byl ale využíván pouze jeden, druhý byl záložní, a pracovaly na
společný hřídel. V případě nouze bylo možno kormidlo ovládat lanovými převody
přes dva vrátky.

Se stavbou RMS Titanicu bylo započato 31. března 1909 a stavba byla financována
J. P. Morganem a jeho společností International Mercantile Marine Co. Trup byl
na vodu spuštěn 31. května 1911 ve 12:13. Další práce na dokončení trvaly téměř
další rok a byly dokončeny 31. března 1912, kdy následovala zkušební plavba.

Již při návrhu interiéru a vybavení pro Titanic se počítalo s tím, že by měl
představovat luxus a bohatství. Loď byla vybavena palubním telefonním
komunikačním systémem, knihovnou i holičstvím. Pro cestující první třídy byl
k dispozici i bazén, tělocvična, hřiště na squash, turecké lázně, elektrické
lázně a Veranda Cafe. Taktéž Café Parisien nabízelo speciality pro cestující
první třídy, které mohli konzumovat na prosluněné verandě s dekorovaným
mřížovím. Společenské místnosti první třídy byly obloženy vyřezávaným dřevěným
obložením, drahým nábytkem a dalšími dekoracemi. V třetí třídě bylo vybavení
skromné, borovicové obložení a robustní teakový nábytek.

O rozdílu vybavenosti kajut a poskytovaného komfortu svědčí i cenové rozdíly
lodních lístků. Cena salónní kajuty: 4 350 USD / 870 liber šterlinků (v dnešních
cenách 128 000 USD); kajuta v první třídě: 150 USD / 30 liber (v dnešních cenách
4 400 USD); kajuta v druhé třídě: 60 USD / 13 liber (v dnešních cenách
1 900 USD) a palubní lístek pro třetí třídu: 20–40 USD / 3–8 liber (v dnešních
cenách 440–1170 USD).

Loď byla vybavena tehdy špičkovou technologií. Mezi tyto vymoženosti patřily i
tři elektrické výtahy v první třídě a jeden ve třídě druhé a loď byla kompletně
vybavena elektrickým osvětlením. Komunikaci lodě s okolním světem zajišťovaly
dvě rádiové stanice Marconi o výkonu 5 000 wattů. U jedné stanice se ve směnách
střídali dva operátoři společnosti Marconi a jejich úkolem bylo odesílání a
přijímání osobních zpráv. Tato telegrafická služba byla určena pro cestující
první třídy. Nejdražší jednosměrný transatlantický přenos stál 870 liber, což
odpovídá 63 837 librám v roce 2011, nebo 1 363 dolarů, tj. 30 917 dolarů v roce
2011.

K dalšímu vybavení patřil prostor pro venčení psů, nemocnice s operačním sálem
místo běžné lodní ošetřovny, mrazící skladiště řezaných květin, ubytovací
prostory pro služebnictvo první třídy a jiné.

RMS Titanic, stejně jako jiná plavidla pro přepravu cestujících po vodě, musel
být vybaven záchrannými čluny. Společnost White Star při schvalování počtu
záchranných člunů a jejich kapacity vycházela z tehdy platných námořních
předpisů a požadavků Board of Trade. Tyto předpisy vyžadovaly pouze takovou
kapacitu záchranných člunů, která odpovídá výtlaku plavidla a předpokládanému
množství přepravovaných cestujících. Pro toto určení byly ale nesprávně použity
údaje od sesterské lodi Olympic z roku 1911, kdy počet cestujících na Olympicu
nepřesáhl 1 100 osob. Výsledkem byla instalace pouze 20 záchranných člunů
o celkové kapacitě 1 178 osob, to je zhruba 1/3 celkové kapacity Titanicu.[P. 5]
V době katastrofy bylo na Titanicu přes 2 200 osob. Podle platných předpisů
Board of Trade bylo stanovení počtu záchranných člunů správné, protože britské
lodě o výtlaku nad 10 000 tun měly nést 16 člunů o celkové prostornosti
5 500 ft³ (krychlových stop), tj. 160 m³ a k tomu další dostatečnou kapacitu
jiných záchranných plavidel s kapacitou 75 %, která je snížena na 50 % u lodí
s vodotěsnými přepážkami, oproti kapacitě záchranných člunů. V tomto případě
mohla společnost White Star Line využít výjimky pro lodě s vodotěsnými
přepážkami a celkovou kapacitu v záchranných prostředcích snížit až na 756 osob.
Podle těchto předpisů mohla společnost White Star Line instalovat i méně člunů,
ale poskytla jich více, než jí bylo předpisy ukládáno. Ani toto navýšení, nad
požadavek předpisů, nebylo posléze dostačující.

Z 20 člunů bylo 14 velkých dřevěných člunů s kapacitou 65 osob, 2 tzv.
pohotovostní kutry s kapacitou 40 osob a 4 Engelhardtovy skládací čluny
s kapacitou 47 osob. Tyto měly plátěné bočnice s korkovou obrubou a mohly
sloužit buď jako vor při spuštění bočnic nebo jako člun při jejich zvednutí.

Velké čluny a kutry byly označeny čísly 1 až 16. Čluny se sudými čísly byly
upevněny na levoboku, s lichými na pravoboku. Skládací čluny byly označeny
písmeny A, B, C a D. Dva pohotovostní kutry byly úplně vpředu vedle kormidelny,
po jednom na pravoboku a jednom na levoboku. Čtrnáct velkých člunů bylo
rozděleno po sedmi na každý bok lodi, tři vpředu a čtyři vzadu. Skládací čluny
byly rozděleny po dvou na pravobok a levobok. Čluny C a D byly uloženy vedle
kutrů, v druhé řadě, a měly být spuštěny stejnými výložníky. Skládací čluny A a
B byly nevýhodně umístěny až na střeše důstojnických kajut, ve třetí řadě, a i
za normálních podmínek bylo obtížné tyto čluny, vážící asi 1 350 kilogramů,
dostat na člunovou palubu mezi ramena výložníků a spustit na hladinu.

Titanic byl vybaven moderními Welinovými dvojitými výložníky. Jejich ramena
mohla být vykloněna na obě dvě strany, tak aby mohla obsluhovat druhou řadu
záchranných člunů umístěnou uvnitř na palubě. Od toho však bylo upuštěno,
protože člunová paluba by byla přeplněná, čímž by se zmenšil prostor pro
promenádu cestujících a zhoršil výhled na oceán.

RMS Titanic byl vybaven systémem 5 balastních nádrží s čerpadly a dalšími 3
čerpadly, každé s přečerpávací kapacitou 150 tun/hod. Kapacita všech současně
pracujících čerpadel dosahovala celkové výtlačné kapacity 1 700 tun mořské vody
za hodinu. Dvě hlavní potrubí balastních nádrží o průměru 10″ (~250 mm),
s ventily rozvodu vody, byla položena v celé délce trupu nad přepážkami.

Uvádí se, že v průběhu katastrofy se podařilo pomocí čerpadel zpomalit zaplavení
6. kotelny v prvních deseti minutách po srážce s ledovcem a snížit rychlost
zaplavování 5. kotelny. Ani odčerpávání vody nemohlo zachovat potřebný vztlak
trupu, zpomalilo však zaplavování. Čerpadla pracovala až do 23:50, kdy byla
zaplavena a vyřazena z činnosti.

RMS Titanic a RMS Olympic byly sesterské lodě, přičemž Olympic byl dokončen
dříve (31. května 1911). Určitou dobu byly obě lodě vyráběny současně vedle sebe
v téže loděnici. Stavba Titanicu byla poněkud zpožděna v době, kdy musel
ustoupit nutné opravě Olympicu po jeho nešťastné srážce s křižníkem Hawkee –
z této doby pocházejí také společné fotografie obou lodí v Belfastu. Rozdíl mezi
Titanicem a Olympicem byl na první pohled patrný pouze ze zábradlí na palubě A,
které bylo změněno na poslední chvíli.[zdroj?] Obě lodě měly trup stejně dlouhý
(rozdíl činil 10 cm), jen Titanic měl větší registrovanou hmotnost (BRT) a obě
lodě měly i velmi podobný vzhled. Lišily se v tom, že přední promenáda na palubě
A Titanicu byla uzavřena pro ochranu cestujících před počasím, paluby B měly
jiné uspořádání a na Olympicu nebyla „Café Parisien“. Ta byla na Olympic
přestavěna v roce 1912, díky oblibě, kterou si získala na Titaniku. Při stavbě
Titanicu byly odstraněny i některé konstrukční nedostatky zjištěné na Olympicu.
Světla na palubě A Titanicu byla kulatá, na Olympicu oválná. Kormidelna na
Titanicu byla protáhlejší – užší a delší. Další provedené úpravy přispěly
k tomu, že byl Titanic při spuštění na vodu v roce 1912 o 1 004 BRT větší, a loď
se jevila užší a delší (šlo ovšem pouze o optický dojem).

Trup Titanicu byl spuštěn na vodu řeky Lagan dne 31. května 1911 ve 12:13, kdy
dal předseda správní rady loděnice William James Pirrie pokyn k zahájení
spuštění. Události přihlíželo množství pozvaných osob a zvědavých občanů.
Spuštění lodi ale proběhlo bez obvyklých obřadů, jako je například křest lodi.
Společnost White Star Line sice nikdy své lodě nekřtila, ale později byla
absence křtu laiky pokládána za jednu z příčin katastrofy – společnost White
Star Line však nikdy nepokřtila žádnou ze svých lodí, stejně jako nekřtila své
lodě konkurenční státem subvencovaná Cunard Line. Po spuštění zůstal Titanic na
pozemcích loděnic Harland and Wolff k dokončení. Bylo nutno osadit kotle, parní
stroje, namontovat stožáry, komíny a zařídit a vybavit interiéry a jiné. Tyto
práce trvaly skoro další rok.

Následně, po dohotovení dokončovacích prací, byly 1. dubna 1912 zahájeny
zatěžkávací zkoušky v Irském moři podle tehdejších předpisů – rozjetí z místa,
zastavení, nejkratší oblouk v „plné rychlosti“ (šlo o nejvyšší rychlost
Titanikem dosaženou 21,5 uzlu – což je obdivuhodné i dnes) a 2. dubna byl
Titanic po zkouškách uznán plavby schopným na jeden rok a dostal povolení
k plavbě Victoriiným kanálem z Belfastu do Irského moře a krátce po půlnoci
3. dubna 1912 vplul Titanic do Southamptonu.

Zkoušky probíhaly bez obsluhujícího personálu cestujících. Na palubě Titanicu
bylo 78 topičů a strojníků a 41 členů posádky. Na lodní palubě byli přítomni
zástupci různých společností, například Harold A. Sanderson z I.M.M, Thomas
Andrews a Edward Wilding z Harland & Wolff. Pro nemoc se omluvili J. Bruce Ismay
a Lord Pirrie. Jack Phillips a Harold Bride byli operátoři radiostanice Marconi
a prováděli jemné doladění stanice – což vyžadovalo několik složitých obratů
lodi. Hlavní osobou byl Francis Carruthers z Board of Trade, který po prověření
lodě podepsal dokument Agreement and Account of Voyages and Crew, opravňující
loď k plavbě s pasažéry po dobu dvanácti měsíců.

Po šesti hodinách plavebních zkoušek na moři opustil Titanic v poledne Belfast a
vydal se na 550 mil (890 km) dlouhou cestu do Southamptonu pod velením kapitána
Herberta Haddocka. 10. dubna byla provedena poslední inspekce lodi, kterou
provedl sám konstruktér Titanicu, Thomas Andrews.

První, a zároveň i poslední plavba směřovala z anglického Southampton přes
francouzský Cherbourg a irský Queenstown (Cobh) do amerického New Yorku. Na
plavbu se Titanic vydal 10. dubna 1912 pod velením kapitána Edwarda J. Smithe,
který byl komodorem flotily White Star Line a předtím sloužil na Olympicu.

V Anglii bylo tradicí, že společnost White Star Line vypravovala zvláštní vlak
z Londýna do přístavu tak, aby cestující, kteří strávili poslední noc na pevnině
v hotelu, měli zajištěnu dopravu k jejím lodím. První plavba Titanicu byla málem
na poslední chvíli odložena kvůli probíhající stávce horníků – na Titanic musela
být přeložena zásoba uhlí ze všech dostupných lodí White Star Line
v Southamptonu, aby vyhověl úřednímu zjištění, podle kterého je vybaven
dostatečným množstvím uhlí pro plavbu přes Atlantik – není bez zajímavosti, že
tento limit, nastavený pro daleko menší lodě, překročil Titanic jen o několik
set kg.

Na palubu se nalodilo přes 1 300 cestujících, z toho více než 300 v první třídě,
téměř 300 osob v druhé třídě a přes 700 ve třídě třetí.[P. 1] Titanic tedy nebyl
na své první plavbě kapacitně zcela vytížen, společně s posádkou pak bylo na
palubě až 2 223 lidí. Velení lodi bylo v rukou kapitána Edwarda J. Smithe, který
měl k ruce 7 důstojníků (vrchní důstojník H. T. Wilde, 1. důstojník William
McMaster Murdoch, 2. Charles Herbert Lightoller, 3. Herbert John Pitman, 4.
Joseph Grove Boxhall, 5. Harold Godfrey Lowe, 6. James Pell Moody). Na palubě
lodi se nacházel i generální ředitel lodní společnosti White Star Line lord
J. Bruce Ismay a šéfkonstruktér Thomas Andrews, projektant R. R. C. Chisholm,
elektrikáři W. H. M. Parr a E. H. Watson, zámečníci A. F. Cunnigham, A. W.
Frost, R. J. Knight a instalatér Francis „Frank“ Parkers.

První plavba byla úspěšná pouze pro několik málo cestujících, kteří se pouze
plavili ze Southamptonu do Cherbourgu nebo Queenstownu a další plavby se
neúčastnili. Přístav v Queenstownu nebyl stavebně vybaven pro tak velkou loď a
naloďování a vyloďování neprobíhalo u mola, ale pomocí lodí speciálně pro tento
účel společností zakoupených, které pasažéry převážely mezi lodí a pevninou. Po
vyplutí z Queenstownu směr New York bylo na palubě 2 201 osob; 1 316 cestujících
a 855 členů posádky.

Na první plavbě Titanicu přes Atlantský oceán bylo mnoho významných cestujících,
jako např.:

Plavby se naopak neúčastnil bankéř J. P. Morgan, který na poslední chvíli plavbu
zrušil – podle tehdejších měřítek nebyla společnost na panenské plavbě Titanicu
– navzdory pozdějším výmyslům – nijak výjimečná či vybraná a podle záznamů
rovněž loď nepřevážela žádné významnější cennosti či poklady (tím méně často
zmiňovanou mumii, která dodnes pokojně leží v Britském muzeu). Více než tři
desítky lidí pak plavbu na Titanicu odřekly na poslední chvíli z různých důvodů,
mezi kterými nechyběly ani zlé předtuchy. Ty ovšem panovaly i na lodi – několik
přeživších vzpomínalo na kokrhání kohouta, které v Cornwalu a Walesu ohlašuje
smrt. Drůbež ušlechtilého chovu byla ovšem na seznamu nákladu a byla ubytována
vedle psů nedaleko kuchyně první třídy – v těsném sousedství kajut druhé třídy.
Není rovněž bez zajímavosti, že jeden z členů posádky (tzv. Černého gangu)
dezertoval ze služby v Cóbhu (Queenstownu), který byl jeho bydlištěm, a Titanic
mu posloužil pravděpodobně jen jako způsob, jak se zadarmo dostat domů. Další
z členů posádky pak ztratil svoji námořnickou knížku a na jeho místě zahynul na
Titanicu neznámý člověk. Pro Čechy není bez zajímavosti, že jistý „Francouz“ se
jménem Michel Navratil cestoval pod pseudonymem se dvěma malými dětmi, které
unesl, aby zachránil své rozpadlé manželství. Obě děti dokázal dostat do člunu,
avšak sám na lodi zahynul – jeho tělo bylo vyloveno a halifaxský rabín
o ostatcích česko-francouzského katolíka rozhodl, že jde o Žida, a tak je dnes
Michel Navrátil pohřben na židovském hřbitově v Halifaxu. Mezi cestujícími
nalezneme Brity, Iry ale především Skandinávce – ve Skandinávii White Star Line
mohutně inzerovala a řada především švédských rodiny koupila lístek „na první
volnou loď do Ameriky." Mezi cestujícími byli však také Syřané, Arméni a další
národnosti Blízkého východu, nastoupivší v Cherbourgu, kam se dopravili vlakem
z Marseille. V posádce převažovali Britové (což nebylo na britských lodích
pravidlem) a v „Černém gangu“ topičů a strojníků nalézáme především irská jména.
Když Titanic opouštěl ve čtvrtek 11. dubna Queenstown na cestě do záhuby, jeden
z irských emigrantů Eugene Dally hrál na irské dudy píseň „Irish Lament“ (Irský
nářek) – tentýž Dally, který katastrofu přežil, pak žaloval mezi stovkami jiných
společnost White Star Line o náhradu škody – potopené dudy.

Plavba Titanicu začínala 10. dubna 1912 ve 12:14 vyvedením lodě z přístavních
vod v Southamptonu pod velením lodivoda George Bowyera. Titanic byl příliš velký
a neohrabaný, aby mohl sám vymanévrovat z přístavu. Z tohoto důvodu mu zde, ale
i v jiných přístavech, pomáhalo několik remorkérů. Zde došlo k prvnímu
incidentu, který mohl předčasně plavbu ukončit. Nedaleko plavební trasy Titanicu
byly ukotveny další dva parníky, New York a Oceanic. Při míjení New Yorku došlo
vlivem proudění vody, hnané šrouby Titanicu, k sacímu efektu, který byl natolik
silný, že se přetrhla kotvící lana New Yorku a jeho zadní část se začala
nebezpečně přibližovat k Titanicu. Hrozící kolizi odvrátil kapitán E. J. Smith,
který nechal zastavit stroje na Titanicu, a jeden z remorkérů, který obeplul New
York a pomocí lana jej táhl zpět ke břehu. Obě lodě se nakonec minuly ve
vzdálenosti desítek metrů. Kolizi s Titanicem bylo sice zabráněno, ale New York
se následně opřel o bok Oceanicu, naštěstí bez větších škod.

Při plavbě přes Lamanšský průliv do Francie zjistil George Symons, člen hlídkové
služby, že v pozorovacím koši, „vraním hnízdě,“ na předním stožáru chybí
dalekohledy. Vyhledal a požádal 2. důstojníka Lightollera o zajištění
dalekohledů, a ten tento požadavek dále předal 1. důstojníkovi Murdochovi.
Prozatím byl George Symons obeznámen s tím, že věc se řeší. Při plavbě
z Belfastu byl pozorovací koš ještě dalekohledy vybaven, ale když 2. důstojník
Blair opouštěl v Southamptonu loď, tyto dalekohledy uložil v kajutě. Jeho
nástupce, 2. důstojník Lightoller však o tomto nevěděl, a tak hlídky
v pozorovacím koši zůstaly bez dalekohledů.[P. 6]

V podvečer doplul Titanic do francouzského Cherbourgu, kde byly doplněny další
zásoby a naloděni další cestující. Po krátké zastávce se pak v 21:30 vydal
k pobřeží Irska.

11. dubna 1912 měl Titanic poslední zastávku u evropského pobřeží, v irském
přístavu Queenstown. V přístavu, kde je menší hloubka, se opět projevila velká
sací síla lodních šroubů a bylo zvířeno velké množství písku. Tento jev
znepokojil pasažéry a posádka musela vysvětlovat příčinu tohoto jevu. Později
bylo zjištěno, že Titanic při plavbě v queenstownském přístavu dokonce táhl
potopený vlečný člun asi 800 metrů. Stejně jako při předchozí zastávce
v Cherbourgu, byly i zde doplněny zásoby, naloděno posledních 130 cestujících a
1 400 pytlů pošty.

Ještě odpoledne 11. dubna plul Titanic poblíž pobřeží Irska a až k večeru, kdy
na jihozápadě proplul kolem Fastnet Rocku, se definitivně dostal do vod
Atlantského oceánu.

Plavba probíhala bez komplikací, cestující 1. a 2. třídy si dopřávali komfortu
poskytovanému lodní společností, komfort jenž si zaplatili. Ale i o cestující 3.
třídy bylo velmi dobře postaráno. To, co cestující nevěděli a co bylo hlavně
určeno pro kapitána a důstojníky Titanicu, byly zprávy o ledovém poli před nimi.
Tyto zprávy přicházely rádiodepešemi, konkrétně z parníku Touraine. Informace
o výskytu ledu byly zaznamenány na mapě, důstojníci se ale shodli, že neleží
v plánované trase plavby. Od poledne 11. dubna do poledne 12. dubna urazil
Titanic 386 mil (621 km).

Plavba probíhala stejně poklidně jako předešlého dne. Od poledne 12. dubna do
poledne 13. dubna urazil Titanic 519 mil (835 km).

Počasí bylo stále dobré, v dopoledních hodinách sloužil kapitán E. J. Smith
bohoslužbu v jídelně[P. 7] a poté byla jídelna opět připravena ke stolování.
Podle zaznamenávaných rychlostních údajů se rychlost Titanicu stále zvyšovala a
k poledni 14. dubna urazil dalších 546 mil (879 km). Generální ředitel J. Bruce
Ismaye a kapitán E. J. Smith sice v prvních dnech po vyplutí předpokládali vyšší
rychlost, přesto kapitán při zachování dobrého počasí předpokládal, že dosáhne
rekordního času plavby do New Yorku. Ačkoliv se zapálení pod dalšími kotli, ke
zvýšení rychlosti, plánovalo až na 15. nebo 16. dubna, bylo pod kotli zapáleno
již 14. dubna a Titanic již plul rychlostí 21 uzlů (39 km/h).

Již v průběhu dopoledne přicházely další radiodepeše – „marconigramy“ se
znepokojujícími informacemi o výskytu ledového pole. 9:00, zpráva lodi Caronia:
ledové pole v oblasti 42°0′ s. š., 49°0′ z. d. až 42°0′ s. š., 51°0′ z. d.,
11:40 potvrzuje parník Noordam předchozí zprávu, v 13:42 byla přijata zpráva
parníku Baltic: Mírný, proměnlivý vítr, jasné a dobré počasí a předal zprávu
řecké lodi Athenai: ledové pole v oblasti 41°51′ s. š., 49°0′ z. d., v 13:45
zpráva německého parníku Amerika: setkání se dvěma velkými ledovci na pozici
41°27′ s. š., 50°8′ z. d. V tuto dobu plul Titanic rychlostí přibližně 22 uzlů
(41 km/h) a blížil se k mělčinám v kurzu 242°, kde měl změnit kurz na 265°, New
York. Asi 200 mil (320 km) severně od této trasy se nacházela ledová pole, na
která upozornila loď Caronia. Tyto informace ukazovaly, že se ledová pole
vyskytují neobvykle jižněji, než se očekávalo.

Velení Titanicu mělo dostatek informací o výskytu ledovců, ale se zprávami
nebylo účelně nakládáno. Například zprávu z parníku Baltic, který taktéž patřil
společnosti White Star Line, kapitán Smith potvrdil, ale ponechal si ji u sebe a
po obědě ji předal J. B. Ismayovi, řediteli společnosti. Ten si ji sice přečetl,
ale ponechal taktéž u sebe a odpoledne ji ukázal některým cestujícím. Poté na ni
zapomněl. Zpráva se tak nedostala na kapitánský můstek k velícímu
důstojníkovi.[P. 8] U zprávy z parníku Amerika není taktéž zcela zřejmé, byla-li
doručena až na kapitánský můstek. Zpráva byla totiž zachycena na radiostanici,
která byla určena pro „občanský provoz“, tedy na vlnách, které nebyly určeny pro
námořní provoz.

Před večerním střídáním služeb, v 17:50 změnil Titanic kurz na 289°. V šest
hodin večer proběhlo střídání důstojníků na můstku. Do služby nastoupil 2.
důstojník Lightoller, důstojníci H. G. Lowe a H. J. Pitman, ke kormidlu
nastoupil 2. kormidelník Robert Hitchens. V tuto dobu plul Titanic v kurzu 289°
a kurz měl udržovat i nadále. Při střídání služeb nastoupili do pozorovacího
koše na předním stožáru Jewell a Symons. 5. důstojník Lowe se po nástupu do
služby stavil v mapovně, kde zahlédl lístek s poznámkou „led“ s udanými
souřadnicemi. Provedl výpočet, ze kterého mu vyšlo, že k místu setkání s ledem
dojde až po ukončení jeho služby a dále se o toto nezajímal. Kolem sedmé hodiny
přišel na můstek 1. důstojník Murdoch a vystřídal Lightollera, který odešel na
večeři. Murdoch si byl vědom toho, že se blíží k ledovému poli. Pro zlepšení
pozorování požádal námořníka Samuela Hemminga, aby uzavřel všechny otvory,
kterými na přední palubu pronikalo světlo. V 19:30 byla zachycena zpráva parníku
Californian a parníku Antillian: tři velké ledovce na pozici 42°2′ s. š., 49°8′
z. d.

Kolem osmé hodiny večer proběhlo další střídání a na místa mladších důstojníků
nastoupili Boxhall a Moody, byly vystřídány hlídky ve vraním hnízdě a taktéž
kormidelník Robert Hitchens. Na můstku zůstal důstojník Lightoller, kterému
končila služba až ve 22:00. Moody byl Lightollerem požádán, aby podle posledních
údajů provedl přepočet vzájemné polohy lodě a oblasti ledovců. Podle výsledku
mělo k setkání dojít až před jedenáctou hodinou. Kolem 21:00 hovořil kapitán
Smith s 2. důstojníkem Lightollerem o vývoji počasí, snížení teploty nad oceánem
a o pravděpodobném setkání s plovoucím ledem. Vzhledem k tomu, že nevál vítr,
byla hladina oceánu klidná. V případě vln na hladině by se tyto tříštily
o ledovec a vzniklá pěna by byla lépe pozorovatelná, stejně tak tmavý ledovec na
ní. V 21:40 byla přijata další zpráva o výskytu ledu z parníku Mesaba: led
v oblasti 41°25′ s. š., 49°30′ z. d. až 42°25′ s. š., 49°30′ z. d., velké kusy
ledu a značný počet velkých ledových hor, ledová pole.

V 22:15 se parník Californian dostal do ledového pole, 22:30 přišla zpráva
z parníku Rappahannock: „propluli jsme ledovým polem a mezi několika ledovými
horami“. Kolem 23:00 zpozoroval kapitán parníku Californian na obzoru světlo,
jeho 3. důstojník se později domníval, že se jednalo o světla osobního parníku.
V 23:30 se radista Cyril Evans na palubě parníku Californian snažil varovat
Titanic před ledovými poli. Radista Titanicu jej však přerušil a v 23:35 Evans
ukončil vysílání a unaven šel spát. Titanic pluje stále rychlostí kolem 21–22
uzlů (39–41 km/h) směrem k ledovému poli.

Pár minut po varování od Californianu hlídka v předním vraním hnízdě (ve složení
Reginald Robinson Lee a Frederick Fleet) zpozorovala mlžný opar vpředu, před
přídí (známka blízkosti ledovce, mlha navíc snižuje dohlednost). Fleet posléze
rozeznal ledovou masu před nimi a v 23:39 třemi údery zvonce signalizoval
„Předmět před lodí“. Zároveň pomocí telefonu předal 6. důstojníkovi J. P.
Moodymu na můstek hlášení „Led přímo před námi“. Zvuk zvonce vyburcoval 1.
důstojníka Murdocha, který měl hlídku na můstku. Murdoch po vyslechnutí zprávy
okamžitě přikázal strojovně „STOP“ a kormidelníkovi Robertu Hichensovi velel
„Docela vpravo“, což v lodní terminologii roku 1912 znamená záď doprava, příď
doleva. Sled vydaných povelů však byl pro Titanic tragický. Moody potvrdil
provedení Murdochova rozkazu „Docela vpravo“. Následně Murdoch vydal povel
strojovně „Plný zpětný chod“ a ke kormidlu „Docela vlevo“. Později před
vyšetřovateli jak americké, tak britské (proběhl zde spor o kompetence)
vyšetřovací komise byla poněkud zveličena otázka nepřítomnosti dalekohledů ve
skříňce strážního koše – byly zde nejpozději při plavebních zkouškách Titanicu
2. dubna – pak se však z dnes neznámých důvodů ztratily. Dalekohled však slouží
na moři pouze k obecnému přehlédnutí místa a detail je pak pozorován pouhým
okem. Ledovec, který se ocitl v plavební dráze lodi, se pravděpodobně před
několika málo hodinami ve vodě převrátil a stékající voda jej učinila tmavým, a
pro hlídku neviditelným. Frederic Fleet, který ho v neobyčejně jasné noci
zpozoroval ze strážního koše jako první, ho rozeznal jen podle toho, že jeho
silueta zakrývala hvězdy. Jeho reakce byla rychlá – hlášení telefonem a
bezprostředně následující tři údery na zvon (předmět v kurzu lodi). Hlášení
převzal 6. důstojník Moody.

Titanic měl velkou hmotnost a tedy i velkou setrvačnost, malé kormidlo, ledovec
byl zpozorován pozdě a podle některých názorů 1. důstojník Murdoch po přijetí
zprávy z koše od Moodyho nevydal úplně správné povely. Ve skutečnosti Murdoch
vydal povely zcela logické – vydal je tak, aby zabránil čelní srážce s neznámým
předmětem – zcela dobře a chladnokrevně. To, že výsledné roztržení boku lodi
bylo pro Titanik daleko více devastující než čelní náraz, je otázkou konstrukce
lodi a nikoli chybných povelů důstojníka který udělal vše pro záchranu lodi.
Murdoch byl také nejčastěji obviňován z celé katastrofy, ovšem neprávem. Jeho
reakce vyhnutí se překážce byla přímo učebnicová – nedostatek času na takový
manévr nebyl jeho chybou. To mělo za následek, že se Titanic velmi pomalu začal
odklánět od svého původního kurzu, přídí doleva. Změna kurzu nestačila k tomu,
aby se Titanic ledovci vyhnul. Otázkou zůstává, do jaké míry byl následný
Murdochův povel: „Plný zpětný chod“ kontraproduktivní k předcházejícímu povelu
k odklonu směru plavby. Zpětný chod šroubů totiž snižuje (vlivem vzniku vodních
vírů) účinnost kormidla. Titanic narazil do ledovce pravým bokem hned za přídí.
K nárazu došlo v okamžiku, kdy důstojník vydal povel ke zpětnému chodu strojů a
vzápětí uzavřel vodotěsné přepážky. I když posádka a cestující nepocítili přímý
náraz, ale pouze chvění lodi v průběhu 10 sekund, vznikla trhlina pod čarou
ponoru, ale nad úrovní dvojitého dna, v délce 90 metrů, která zasahovala až do
vodotěsné komory č. 6, zásobníku uhlí pro pátou kotelnu. Trhlina se táhla
přibližně ve výšce 3 metrů nad kýlem.

I když na horních palubách nevypadal náraz nijak dramaticky, v podpalubí tomu
bylo jinak. Na palubě D, která sloužila jako ubytovací prostory topičů, byl
náraz cítit velmi silně. Topič John Thompson později uvedl, že nárazem někteří
vypadli z lůžek. Hlavní topič William Small všem přikázal „dolů“ (do kotelny),
ale toto již nebylo možné, protože prostory pod průlezy již zaplavovala voda.

Ihned po nárazu přišel kapitán Smith na můstek, aby zjistil, co se stalo. Ještě
předtím uzavřel 1. důstojník vodotěsné dveře v přepážkách jednotlivých komor.
Komory však byly vodotěsné pouze mezi sebou, ale shora, směrem k palubám, tomu
tak nebylo. Plnící se přední komory zatěžovaly trup lodi tak, že ten začal
klesat přídí pod hladinu a voda se postupně začala přelévat do dalších komor
přes horní hranu.

Prohlídka poškozené přídě přinesla zjištění, že Titanic nelze udržet na hladině
ani při odčerpávání vody balastními čerpadly. Šéfkonstruktér Andrews odhadoval,
že se loď udrží na hladině přibližně jednu až jednu a půl hodiny a že čerpadla
mohou přidat jen pár minut před potopením. Výkon čerpadel sice dovoloval
přečerpání 1 700 tun vody za hodinu, ale v průběhu 10 minut po nárazu dosahovala
úroveň zatopení přídě až 14 metrů v 5 předních oddílech a hladina rychle
stoupala. Toto množství vody již nemohla čerpadla pojmout.

Pět minut po půlnoci vydává kapitán rozkaz k přípravě záchranných člunů, v 00:10
bylo provedeno vyklonění člunů a v 00:25 rozkaz k opuštění lodi, podle lodních
zvyklostí „ženy a děti první“. V 00:30 se první čluny začaly plnit dětmi a
ženami, v 00:45 dosedl na hladinu první záchranný člun číslo 7 na pravoboku, kde
řídili nástup důstojníci Lowe a Pitman, s kapacitou 65 osob, avšak naplněný
pouze 28 cestujícími. Na levoboku nastupování do člunů řídil 2. důstojník C. H.
Lightoller, který podle rozkazu ženy a děti první raději spustil člun neúplně
obsazený, než aby dovolil nastoupit mužům, i v případě, že další ženy ani děti
právě nečekaly na nastoupení. Záchranný člun č. 6 a 5 na levoboku byly spuštěny
o deset minut později. Člun č. 1 na pravoboku byl pátým spuštěným, pouze s 12
cestujícími. Naopak, člun č. 11 byl přeplněn 70 cestujícími. Skládací člun D byl
posledním spuštěným člunem. Spouštění člunů se na Titanicu neobešlo bez potíží:
nebylo posádkou nacvičeno a ani cestující, pod vlivem stále svítících světel na
palubě, nechtěli nastupovat do člunů a ponořit se do tmy nad oceánem a taktéž se
některé manželské páry nechtěly rozdělit. Nastupování ztěžovala i nevhodná
organizace záchranných prací, i když stevardi John Edward Hart a William Denton
Cox úspěšně vedli skupiny cestujících z třetí třídy do záchranných člunů.
Z různých důvodů se nepodařilo spustit skládací čluny A a B. Z Titanicu se ve
člunech zachránilo 706 cestujících a členů posádky. Poslední dva záchranné čluny
již nebyly použitelné, skládací člun B byl dnem vzhůru, další částečně zaplaveny
poté, co bylo plátno bočnic protrženo pádem ze střechy kajut důstojníků.

Mezitím, v 00:15, začali radisté Jack Phillips a Harold Bride vysílat
mezinárodní nouzový signál „CQD“, který postupně zachytilo několik lodí jako
Mount Temple společnosti Canadian Pacific, Frankfurt společnosti Norddeutscher
Lloyd, Virginian společnosti Allan Line, sesterská loď Olympic, ruský parník
Birma i japonská loď Ypiranga. Vedle tradičních znaků CQD vysílal Jack Phillips
i nový signál „SOS“ – na upozornění druhého radisty, že tento signál byl již
dříve u White Star Line použit v roce 1909 při ztroskotání lodě SS Florida. Jako
první toto volání zachytil radista Cottam na parníku Carpathia v témže čase, kdy
bylo odvysíláno. Ihned informoval kapitána Arthura Rostrona o nouzovém vysílání
a ten okamžitě nařídil změnu kurzu. Carpathia byla nejbližší lodí, která mohla
přispěchat na pomoc. Vzdálenost 58 mil (93 km) nemohla však překonat dříve než
za 4 hodiny. V 00:26 vysílali radisté opravenou polohu Titanicu a žádali o pomoc
parník Frankfurt. Sdělili mu, že se Titanic potápí. Lodě v dosahu odpověděly, že
připlují na pomoc, ale žádná nebyla tak blízko, aby dosáhla Titanicu dříve, než
se potopil. Jediným suchozemským místem, které zachytilo nouzové volání
z Titanicu, byla radiová stanice Cape Race na Newfoundlandu. Ačkoliv na
některých lodích pochopili závažnost situace okamžitě, na jiných ještě v 01:30,
tedy 90 minut po prvním vysílání CQD, neměli o situaci reálný obraz. Z Olympicu,
sesterské lodi, se tázali, pluje-li Titanic jižním směrem a z parníku Frankfurt
stále žádali o více informací.

V 02:05 kapitán Smith osobně navštívil radisty, aby jim oznámil, že již udělali
vše, co mohli, a nařídil jim opustit kabinu a pokusit se o záchranu. Totéž
zopakoval svým důstojníkům a všem členům posádky, které potkal. V ten moment
zbývalo Titanicu do potopení už jen 15 minut. Je třeba zdůraznit, že v té době
byla záchrana již zcela nemožná (přestože jeden z radistů se šťastnou náhodou
zachránil) – své hrdiny si tak dodnes připomíná jak britská, tak americká pošta
(poštovní zaměstnanci neopustili svou povinnost pečovat o zásilky do úplného
konce) a britští námořníci – strojníci dodnes nosí svá hodnostní označení na
královském purpuru na počest svých kolegů z Titanicu, kteří neopustili svá místa
a do posledního okamžiku zajišťovali hroutící se elektrickou síť – a všichni při
plnění svých povinností na lodi zahynuli. Díky těmto lidem je dodnes Titanic
považován nejen za katastrofu, ale především za symbol síly lidského ducha a
„britské“ morálky.

Přibližně 130 minut po nárazu se začala voda přelévat ze šesté do sedmé komory.
Kolem 02:10 se začala zvedat z vody záď a začaly se vynořovat lodní šrouby.
V 02:17 dosáhla hladina lodní paluby a krátce poté se zhroutil přední komín,
když popraskala jeho kotvící lana. Komín pádem rozdrtil několik lidí na palubě a
i ve vodě. Na palubě se lidé snažili dostat na záď Titanicu nebo skákali přes
palubu v naději, že se ještě dostanou do některého záchranného člunu na hladině.
Se zvyšujícím se náklonem začaly padat nezajištěné předměty na palubě i ve
vnitřku lodi. S dalším zaplavováním podpalubí došlo k zaplavení posledních
kotelen a tím byly vyřazeny i generátory pro výrobu elektrické energie – Titanic
se ponořil do tmy. Krátce poté se trup Titanicu rozlomil za polovinou délky
trupu. Přední část šla okamžitě pod hladinu. Zadní část se po odlehčení na
chvíli narovnala, ale jak se roztrženým trupem drala voda dovnitř, po chvíli se
počala potápět a ve svislé poloze se ponořila. 15. dubna 1912 ve 02:20 zmizel
Titanic pod hladinou.

Po potopení Titanicu se pouze dva z 20 člunů vrátily na místo potopení a hledaly
přeživší. Záchranný člun číslo 4 byl poměrně blízko a vyzvedl pět lidí; dva
z nich později zemřeli. Asi o hodinu později se vrátil ještě záchranný člun
číslo 14 a zachránil čtyři osoby, z nichž jeden později zemřel. Někteří lidé
skočili z paluby a pak se snažili dostat do člunů. Některým se to povedlo,
někteří byli odmítáni v obavě, že by mohlo dojít k přeplnění člunu a jeho
převrácení. Posádky člunů se snažily odplout co nejdále od místa potopení
z obavy ze sacího efektu; jak se později ukázalo, tento efekt byl velmi malý.

Poblíž Titanicu byla spatřena loď, asi ve vzdálenosti 5 mil (8,0 km), která
stála přes noc v ledovém poli. Tato loď představuje dodnes záhadu. Z paluby
Titanicu bylo vidět loď, kterou nemohli identifikovat. Mohlo se jednat o parník
Californian, ale i o norskou loď Samson. Tato loď nereagovala na rádiové
vysílání a tak se 4. proviantní důstojník, Joseph Grove Boxhall, pokusil o přímé
spojení Morseovou lampou. Jelikož loď nereagovala, začal vystřelovat světlice,
které mezitím přinesl kormidelník George Rowe, a Rowe pokračoval v signalizování
Morseovou lampou.

Nejblíže reagující lodí byla Carpathia kapitána Arthura A. Rostona, patřící
rejdařství Cunard, o výtlaku 8 600 tun, která plula z New Yorku směrem ke
Gibraltarskému průlivu. Stejně jako na Titanicu, i zde radisté přijali zprávy
o výskytu ledovců. Radista Cottam se již chystal vypnout radiostanici, když
zaslechl první volání Titanicu o pomoc – CQD a souřadnice 41°46′ s. š., 50°14′
z. d. Zpráva byla neprodleně doručena až ke kapitánovi. Carpathia byla vzdálena
58 mil (93 km) od Titanicu. Kapitán okamžitě nařídil kurz 308° a rozestavil
hlídky pro sledování hladiny a hlášení pozorovaných ledovců. Byl si dobře vědom
toho, co čeká cestující v ledové vodě, a udělal vše pro to, aby k nim dorazil co
nejdříve, za což si vysloužil jak pochvalu, tak i kritiku za podstoupení
přílišného rizika, neboť s lodí, jejíž maximální rychlost měla být 14 uzlů
(26 km/h), prokličkoval ledovým polem a mezi krami rychlostí o více než 3 uzly
vyšší. Poslední rádiová depeše byla na Carpathii zachycena v 01:45.

Rychlostí 17,5 uzlů (32,4 km/h) proplula Carpathia k místu ztroskotání. Ve 03:45
byla Carpathia téměř na místě, před čtvrtou hodinou ranní nechal kapitán
zastavit stroje. Po čtvrté hodině ranní byla z Carpathie spatřena signální
raketa z jednoho ze záchranných člunů Titanicu, přibližně 400 metrů daleko. Za
necelých deset minut, ve 04:10, začali námořníci vyzvedávat první trosečníky.

První vyzvednutý člun a zachránění byli ze člunu č. 2, jemuž velel 4. důstojník
Titanicu Boxhall. Potom následovalo vyzvednutí dalších člunů. Situaci
komplikovaly vlny a ledovce plující po hladině, kterým se musely čluny i
Carpathia vyhýbat. Posledním člunem byl člun č. 12 pod velením 2. důstojníka
Lightollera z Titanicu. Člun byl přetížen, nemohl dobře manévrovat ve vlnách, a
hrozilo, že se převrhne několik stovek metrů od Carpathie. Kapitán Rostron proto
otočil Carpathii přídí směrem ke člunu a tak zkrátil vzdálenost na „pouhých“
100 metrů. Ani tak ale trosečníci neměli záchranu jistou, během přibližování se
několik vln přelilo přes příď člunu a museli obeplout příď Carpathie na
závětrnou stranu, kde byla hladina klidnější. V 08:30 byli zachráněni poslední
ztroskotanci. V 08:50 se Carpathia vydala směrem k New Yorku, původnímu cíli
plavby Titanicu.

Z celkového počtu přesahující 2 200 osob na palubě zahynulo následkem potopení
Titanicu kolem 1 500 osob, což přibližně představuje 2/3. Hlavním důvodem
lidských ztrát bylo podchlazení ve studené vodě o teplotě −2 °C severního
Atlantiku v blízkosti ledovců, kdy k úmrtí na podchlazení dochází během
15 minut. Mezi oběťmi byli kapitán lodi, vrchní důstojník, první a šestý
důstojník. Dále šéfkonstruktér lodi se svými 8 spolupracovníky z loděnice,
vrchní strojmistr se všemi strojníky a další členové posádky. Zemřela většina
z 57 milionářů cestujících první třídou, včetně multimilionářů Johna Jacoba
Astora, Benjamina Guggenheima, Idy a Isidora Strausových a stovky dalších
cestujících. V chladných vodách zahynulo i všech 5 poštovních úředníků; W. L.
Gwynn, J. S. March, J. R. J. Smith, J. B. Williamson a O. S. Woody, celý lodní
orchestr; T. R. Brailey, R. M. Bricoux, J. F. P. Clarke, W. H. Hartley, J. L.
Hume, G. A. Krins, P. C. Taylor, J. W. Woodward i J. G. Phillips, jeden
z telegrafistů, kteří do poslední chvíle rádiem žádali o pomoc.

Poslední přeživší z Titanicu, která měla na událost vzpomínky, byla tehdy
sedmiletá holčička Eva Hartová, která zemřela ve věku 91 let v Londýně dne
16. února 1996 (rok před tím, než byl uveden do kin oskarový film založený na
vzpomínání poslední přeživší, které tehdy mělo být 17 let). Bylo ještě sedm dětí
mladších než Hartová, ty si ale na událost vědomě nepamatovaly: Edith Brown
Haismanová, Barbara Westová a Millvina Deanová (Anglie); Michael Navratil,
Louise Larocheová (Francie), Eleanor Shumanová, Winnifred Tongerloo a Lillian
Asplundová ze Spojených států. Nejmladší a současně poslední přeživší cestující
Titaniku, Millvina Deanová, se narodila 2. února 1912 a v době plavby jí byly
2 měsíce. Zemřela 31. května 2009.

Ještě před tím, než Carpathia se zachráněnými doplula do New Yorku, bylo
vzhledem k rozsahu katastrofy rozhodnuto o vyšetření celé události. Senát
Spojených států amerických zahájil vyšetřování následující den poté, 19. dubna
1912 co Carpathia připlula. Vyšetřování vedl senátor William Alden Smith až do
25. května 1912. Během vyšetřování byly zapsány výpovědi všech přeživších a
ostatní svědectví s případem související. Teprve po ukončení podání svědectví
bylo britským občanům povoleno opustit Spojené státy americké.

Mezi tím britský tisk očernil senátora Smitha jako osobu, která z neštěstí
chtěla vytlouci politický kapitál. Smith však měl spíše pověst zastánce
bezpečnosti, konkrétně na železnici, a chtěl prozkoumat vztahy mezi společností
Railroad Tycoon a Titanicem, protože měly společného majitele: J. P. Morgana.

Taktéž na britské straně byla ustanovena vyšetřovací komise British Board of
Trade, kterou vedl lord Mersey. Komise pracovala od 2. května 1912 do
3. července 1912. Komise vyslechla přeživší cestující i členy posádky Titanicu,
kapitána Arthura Rostrona lodi Carpathia, posádku lodě společnosti Leyland Line
Californian a další. Smith – senátor vnitrozemského státu Unie (Michigan), který
vycítil možnost se zviditelnit, se pokusil učinit hlavního viníka katastrofy
z Bruce Ismaye, který byl formální hlavou White Star Line vybudované jeho otcem.
White Star Line mu však již dávno nepatřila, v té době byla společnost dávno ve
vlastnictví amerického Morganova trustu. Ismayovou vinou bylo pak patrně pouze
to, že přežil – média jej vykreslila jako sobeckého britského miliardáře, který
zabral místo dětem a ženám, aby zachoval vlastní život. Šek, který Ismay
vystavil všem námořníkům v záchranném člunu „na úhradu výstroje“ byl
dezinterpretován jako úplatek. Bruce Ismay byl flegmatický, znuděný člověk,
který se absolutně nezajímal o lodě a jejich navigaci – jeho zasahování do
vedení lodi je spíše absurdní výmysl živený filmy, jakým je nacistický Titanic.
Jeho nástup do záchranného člunu poté, co obětavě pomáhal posádce jej naplnit a
dále neviděl nikoho, kdo by mohl být upřednostněn, rovněž nevykazuje známky
nějakého sobectví. Ismay se v Americe stal obětním beránkem (byl dokonce
zadržen) – ovšem neprávem. Podobného osudu se v Británii později dočkal kapitán
SS Califorian Stanley Lord – který dokonce napsal několik knih na svou obhajobu.

Případ lodi SS Californian se stal součástí šetření britské vyšetřovací komise.
Z podaných svědectví kapitána Stanley Lorda a třetího důstojníka C. V. Grovese
vyplývá, že z paluby lodi byla jižním směrem pozorována světla jiné lodě,
pravděpodobně osobního parníku. C. V. Groves v 23:10 ukončil službu. Ještě
v 23:30 se radista Cyril Evans na palubě parníku Californian snažil Titanic
varovat před ledovci, ale ten na jeho varování nereagoval. Z paluby Californianu
pozorovali loď, jejíž světla poblikávala a zdálo se, že se otočila zádí
k pozorovatelům. Taktéž na rozkaz kapitána S. Lorda byly z Californianu
odvysílány zprávy pomocí Morseovy lampy v čase 23:30 a 01:15. Na tyto zprávy
však neznámá loď neodpověděla. V zápisu je taktéž uvedeno, že Morseova lampa na
Californianu byla viditelná na vzdálenost 4 mil (asi 6 km), takže na Titanicu
nemohla být vidět. V 23:30 šel kapitán Lord spát a na palubě zůstal 2. důstojník
Herbert Stone. V 01:15 oznámil kapitánovi, že zahlédl světlici a po ní další
čtyři. Všechny světlice však měly bílou barvu, takže podle barvy světlic nebylo
možno určit loď lodní společnosti, která rakety vystřelila. Kapitán Lord pouze
nařídil další sledování neznámé lodě a odvysílání další Morseovy zprávy lampou a
šel opět spát. V 01:50 byly z paluby Californianu pozorovány další světlice,
důstojník Stone přitom poznamenal, že neznámá loď vypadá podivně, jako
nakloněná. V 02:15 se kapitán Lord opět dotázal na neznámou loď a její světlice,
opět dostal odpověď, že jsou bílé. Californian se do záchranné akce zapojil
teprve v 05:30 kdy radista Cyril Furmstone Evans opět zapnul radiostanici a
Californian obdržel rádiový příkaz od generálního ředitele George Stewarta
k pomoci Titanicu; teprve tehdy se kapitán Lord dozvěděl o potopení Titanicu.

Pozdější vyšetřování britské komise ztotožnilo tuto neznámou loď s parníkem SS
Californian a komise obvinila kapitána Lorda a jeho důstojníky z hrubého
pochybení. Kapitán Lord toto odmítal a po celý zbytek života se pokoušel očistit
své jméno od rozsudku, který mu zničil kariéru. Odmítal, že by loď, kterou on a
jeho důstojníci viděli z můstku, byl Titanic, podle nich se mezi Californianem a
Titanicem nacházela třetí loď, kterou viděly obě strany, a která odplula ještě
před tím, než se Titanic potopil. I když neexistují přímé důkazy pro jeho
obhajobu, je toto pravděpodobnější než závěr vyšetřovací komise. Chybou však
zůstává, že kapitán Lord nenechal vzbudit radistu a nepřikázal mu zjistit, co se
v okolí děje; toto opomenutí stálo životy mnoho lidí. Parník SS Californian byl
nejbližší lodí k potápějícímu se Titanicu, a to ve vzdálenosti 19,5 mil
(31,4 km).

V průběhu vyšetřování bylo zjištěno, že mnoho bezpečnostních předpisů bylo již
zastaralých a nevyhovujících; to vedlo k aktualizaci předpisů podle nových
potřeb. Jednalo se o řadu inovovaných a nových bezpečnostních předpisů pro
záoceánské lodě, které ukládaly vylepšení vodotěsných přepážek v trupu a jejich
konstrukci, technickou změnu pro nástup a výstup cestujících, nové požadavky na
záchranné čluny, lepší provedení a funkčnost záchranných vest, pořádání cvičení
k opuštění lodi, lepší předávání zpráv a informací, radiokomunikační zákony a
další. Vyšetřovatelé také zjistili, že na Titanicu byly kapacitně odpovídající
záchranné čluny pouze pro cestující první třídy, nikoliv pro nižší třídy. Při
vyšetřování se také zjistilo, že cestující třetí třídy ani nevěděli, kde se na
palubě Titanicu záchranné čluny nacházejí, a ani nevěděli, jak se dostat na
horní, člunovou palubu. Imigrační zákony Spojených států amerických taktéž v té
době nařizovaly, že cestující třetí třídy mají být odděleni od ostatních
cestujících; toto pak vedlo ke ztíženému přístupu z třetí třídy na horní paluby.

Je evidentní, že hlavní příčinou ztroskotání Titanicu byla kolize s ledovcem,
který způsobil trhlinu pod čarou ponoru procházející přes několik vodotěsných
komor v přední části na pravoboku. Tento fakt je ale důsledkem předcházejících
událostí i konstrukce Titanicu samotného. K potopení Titanicu mohla značnou
mírou přispět i nezvyklá konstelace Měsíce a Slunce vůči Zemi, která vytvořila
silný příliv, umožňující průnik statisticky výrazně nadprůměrného množství
velkých ledovců do Atlantského oceánu.

První úvahy o trhlině způsobené ledovcem byly takové, že ledovec doslova prořízl
trup lodi. Podle sonarových výzkumů vraku, provedených později, bylo zjištěno,
že kolize mezi ledovcem a trupem způsobila „pouze“ deformaci lodních plátů
trupu. Tyto ocelové pláty měly tloušťku 1 až 1½ palce, tj. 2,5 až 3,8 cm.
Podrobnou analýzu malých kousků oceli z trupu Titanicu bylo zjištěno, že byla
použita uhlíková ocel, která ztrácí houževnatost a zkřehne ve studené nebo
ledové vodě, tedy ztrácí pružnost a je náchylná k protržení. Chemickou analýzou
bylo zjištěno, že ocel měla vysoký obsah fosforu (4×) a síry (2×) ve srovnání
s moderní ocelí a poměr manganu a síry byl 6,8:1, kdy u moderních ocelí je tento
poměr větší než 200:1. Souhrn těchto poměrů, jako je vysoký obsah fosforu,
napomáhá vzniku lomu, síra tvoří zrna sulfidu železnatého, které usnadňují
šíření trhlin, a nedostatek manganu snižuje tvárnost oceli. I přes toto byla
použitá ocel nejkvalitnější, jaká byla v době stavby k dispozici i při použití
v nízkých teplotách. Chování oceli při namáhání taktéž ovlivňuje směr, jakým je
válcována, tedy jakým směrem je vytvořena struktura, směr zrn, oceli při výrobě
a jakým směrem působí síly při zatížení. Ocelové pláty pro Titanic byl dodány
firmou David Colville & Sons z oceláren Dalzell Steel and Iron Works
v Motherwellu nedaleko Glasgow, což vysvětlilo vysoký obsah fosforu a síry.
Poslední analýzy šesti malých částí trupu při pokojové teplotě a při teplotě
0 °C (32 °F) ale ukazují, že použitá ocel nebyla křehká, a to i při teplotě
kolem 0 °C. Dřívější testy byly totiž prováděny se simulovaným nárazem, ale
simulované „pomalé prohýbání“ více odpovídá skutečnému průběhu deformace při
nárazu na ledovec.

Dalším faktorem ovlivňujícím rozsah trhliny byly nýty, držící trup pohromadě.
Některé nýty totiž byly křehčí, než se předpokládalo. Použité nýty byly
osazovány na trup pomocí nýtovacího stroje, ale ten nebylo možno použít v malých
prostorách jako je příď a záď lodi. Zde se používalo ruční nýtování. Z několika
milionů nýtů držících Titanic pohromadě bylo vyloveno čtyřicet osm; šest z nich
bylo identifikováno jako nýty z trupu. Později Američané s pomocí experimentů
s nýty vyrobenými co nejpřesněji podle nýtů na Titanicu zjistili, že nýty
obsahovaly velkou koncentraci strusky, která způsobila jejich větší křehkost.
Proto při nárazu Titanicu na ledovec, kdy byl podle výpočtů na každý nýt vyvinut
tlak asi 6 350 kg, nýty praskaly, a to zřejmě již při tlaku 4 530 kg, i když
měly vydržet až dvojnásobek. V archivech bylo později zjištěno, že pro kování
nýtů bylo nakoupeno železo[P. 9] č. 3 „best“ (v překladu nejlepší) s pevností
v tahu cca 73 % pevnosti oceli, ale správně mělo být nakoupeno železo č. 4
„best-best“ s pevností v tahu 80 % pevnosti oceli. I přes nevhodné nýty na
přídi, největší škody utrpěly prostory s kotelnami 5 a 6, kde byly použity
ocelové nýty.

Kormidlo „Titanicu“ mělo pro svoji rozměrovou velikost zdánlivě dostačující
plochu pro ovládání směru plavby a manévrování. Dnes je zřejmé, že pro takto
velkou loď bylo kormidlo poddimenzované (malá plocha). Při návrhu nebyly
provedeny žádné výpočty nebo pokusy s modelem v malém měřítku, které by ověřily
ovladatelnost lodě dlouhé 269,10 metrů v případě nouzového manévrování, doslova
se jednalo o Achillovu patu Titanicu. Reálně, při návrhu kormidla byl neuváženě
použit model, kdy použití vysokého kormidla je účelné pro lodě s běžnou (v té
době) rychlostí plavby, kdy kratší kormidlo je výhodnější při manévrování při
malých rychlostech. Při porovnání velikosti kormidla podle dnešních předpisů,
kdy je požadováno, aby kormidlo mělo velikost 1,5 % až 5 % z profilu lodi pod
vodou, byl tento poměr u Titanicu 1,9 %, tedy blíže k dolní mezi. Toto
uspořádání je však výhodnější pro lepší laminární proudění vody. Během první
světové války byl Olympic, stejně jako většina významných lodí, vybaven stejným
polooválným kormidlem jako Titanic, aby mohly tyto lodě dosáhnout vyšší
rychlosti a uniknout ponorkám.

K tragédii částečně přispěla i konstrukce pohonu lodních šroubů, kde měl Titanic
dva postranní šrouby s možností reverzace chodu, poháněné parními stroji, ale
prostřední šroub byl poháněný parní turbínou bez možnosti reverzace. Podle 4.
důstojníka Josepha Boxhalla, který přišel na můstek po srážce, první důstojník
Murdoch sice vydal strojovně povel „zpětný chod“, aby odvrátil srážku
s ledovcem, ale protože střední šroub byl poháněný turbínou, nemohla být tato
reverzována na zpětný chod, a tak byla zastavena. Z obrázku je patrné, že
střední šroub je umístěn v ose kormidla a při zastavení chodu šroubu, došlo i
k podstatnému snížení obtékání kormidla proudící vodou, které je potřeba pro
vyvození síly otáčející loď. Pokud by Murdoch vydal pouze povel „docela vpravo“,
tedy bez rozkazu „zpětný chod“, mohl se Titanic ještě ledovci vyhnout.
Zachráněný strojník Frederick Scott ale při výpovědi uvedl, že všechny čtyři
sady telegrafů se změnily na „STOP“, ale až po kolizi s ledovcem.[P. 10]

Vlastní vyhýbací manévr řídil první důstojník Titanicu William M. Murdoch. Pro
zjištění průběhu vyhýbacího manévru byly později prováděny výpočty a zkoušky se
sesterskou lodí Olympic. Například bylo zjištěno, že pro vykonání rozkazu
„zpětný chod“ je potřeba 20 sekund. Tento povel nebyl ani v průběhu plavby
předtím vydán, přitom je nutno brát v úvahu i to, že strojníci vykonávali i
další činnosti, potřebné k chodu lodních strojů. I pokud by k předání rozkazu
bylo potřeba pouze 10 sekund, není technicky možné, aby došlo ke včasnému
zastavení strojů, provedení reverzace chodu a vyvinutí zpětného tahu lodních
šroubů před srážkou. O tom, že ke zpětnému chodu před srážkou nedošlo, hovoří
tři fakty:

Britská vyšetřovací komise zjistila, že Titanic byl vůči ledovci natočen vlevo,
v úhlu 22,5°. Na základě pokusů, prováděných se sesterskou lodí Olympic bylo
zjištěno, že při plné rychlosti, plnému vychýlení kormidla a době k nárazu
37 sekund, odpovídala vzdálenost od ledovce v okamžiku zpozorování přibližně
410 metrů. Kdyby se Titanic při vyhýbacím manévru natočil více doleva, došlo by
ke střetu s ledovcem po celé délce trupu na pravoboku v důsledku jiné
trajektorie zádi, která je delší a liší se od trajektorie přídě. Po rozkazu
„docela vpravo“, vydaném Murdochem, musí přijít ve vhodný okamžik rozkaz „docela
vlevo“, v tomto případě zádí pryč od ledovce. Murdoch sice použil učebnicový
model vyhýbacího manévru, ale problém u Titanicu byl v tom, že při dané
rychlosti měl příliš velký poloměr otáčení.

I zde se objevila řada hlasů, které tento manévr kritizovaly: podle nich měl
Murdoch zastavit stroje a přepnout je na zpětný chod. Titanic by pak do ledovce
narazil přídí. Při přímém nárazu přídí na ledovec by bylo poškozeno přibližně
30 stop trupu od hrany přídě a byly by proraženy nanejvýše 3 vodotěsné komory.
Zároveň by pravděpodobně přišli o život i členové posádky, kteří měli své kajuty
na přídi. Tato kritika ovšem nebere v úvahu, že Murdoch neměl k dispozici
přesnou vzdálenost mezi Titanicem a ledovcem, aby si mohl odvodit, že se srážce
nevyhne, a ani nezohledňuje morální odpovědnost za usmrcení členů posádky při
přímém střetu s ledovcem.

Kritika zpochybnila i uzavření vodotěsných přepážek, čímž se rychle změnil
náklon vlivem extrémního zatížení přídě, a Titanic se údajně mohl potápět
pomaleji. Na druhou stranu, Murdoch nemohl znát rozsah poškození a tím i
rychlost zaplavování podpalubí a podle standardního postupu při kolizi uzavřel
přepážky, protože pozdější uzavření by mohlo být opravdu již pozdní. Žádný
konstruktér lodí by nepředpokládal opačný postup. Když byla tato varianta
později zkoumána počítačovou simulací na modelu lodi, výsledkem bylo zjištění,
že by se Titanic potopil dokonce o 40 minut dříve. Zabránění zavření přepážek
ani nebylo technicky možné, protože při dosažení kritické hladiny vody uvnitř
lodě by se aktivovalo automatické uzavírání.

V závěru britské vyšetřovací komise je uvedeno, že „rozsah ztrát po kolizi
s ledovcem ovlivnila i nadprůměrná rychlost lodi“. Podle záznamů plul Titanic
v době srážky normální rychlostí kolem 21 uzlů (39 km/h), což bylo o něco méně,
než je jeho maximální rychlost 23 uzlů (43 km/h). Tato rychlost nebyla sice
obvyklá, ale přesto nebyla nijak výjimečná ani v oblastech, kde je možno
očekávat výskyt ledovců. Taktéž se předpokládalo, že ledovec bude dostatečně
velký, aby jej bylo možno zahlédnout v dostatečném předstihu a provést úhybný
manévr. J. Bruce Ismayovi a kapitánu Smithovi bylo potom dáváno za vinu, že
jeden z nich přikázal plavbu takovou rychlostí. Jde o sporný bod příčiny
katastrofy, ale je často zmiňován a zdůrazňován, například ve stejnojmenném
filmu z roku 1997.

V době kolize bylo moře klidné. Mimo to byla i bezměsíčná noc. Za normálních,
obvyklých, podmínek v severním Atlantiku fouká vítr, který žene vlny na základnu
ledovců, kde se tříští a vytváří pěnu. Ta je dobře viditelná a upozorňuje na
ledovce i za bezměsíčné noci. Vítr vanoucí od severozápadu a nízká teplota
blízko nuly jsou nepříjemné pro pozorovací hlídky; taktéž vítr mohl hnát ledovce
ve směru proti lodi.

Srážka s ledovcem, která způsobila dlouhou trhlinu v trupu Titanicu v délce
šesti komor, způsobila poškození trupu v rozsahu větším, než konstruktéři při
projektování trupu očekávali.

Dle dokumentu „Titanic: The New Evidence“ mohl být hlavní příčinou potopení
plavidla požár, který několik dní před vyplutím ze Southamptonu vypukl
v podpalubním uhelném bunkru č. 6. Požárem způsobené vysoké teploty mohly snížit
pevnost trupu, který následně fatálně poškodil ledovec. Jeden ze zachráněných
topičů J. Dilley později vypověděl: „Nemohli jsme dostat oheň pod kontrolu a
mezi topiči se říkalo, že až přistaneme v New Yorku, musíme po odchodu pasažérů
hned vyprázdnit ostatní velké uhelny a pak přivolat na pomoc hasičské lodě
z tamního přístavu“.

První vážný pokus o nalezení vraku Titanicu podnikl texaský naftař a
multimilionář Jack Grimm v červenci 1980, neuspěl však ani tehdy, ani v žádném
ze dvou dalších pokusů. Následoval jej oceánograf a geolog Robert D. Ballard,
jehož expedice objevila první trosky 1. září 1985. Finanční i technické
zajištění celé operace spadalo pod americké námořnictvo, jelikož hlavním cílem
expedice nebylo pátrání po Titanicu, ale především nalezení a prozkoumání vraků
dvou potopených amerických jaderných ponorek – USS Thresher a USS Scorpion,
které zmizely i s posádkami (Thresher v roce 1963 a Scorpion v roce 1968).
Robert D. Ballard poskytl námořnictvu své bohaté zkušenosti oceánografa a
především nové video technologie k průzkumu mořského dna, které měly vysokou
rozlišovací schopnost a umožňovaly detailní průzkum a mapování sledované
oblasti. S vedením námořnictva se pak Ballard dohodl na tom, že pokud se mu
podaří objevit a prozkoumat obě potopené jaderné ponorky a nepřekročí při tom
povolený rozpočet, získá možnost ve zbylém čase expedice pátrat i po vraku
Titanicu. Námořnictvo USA poskytlo loď i posádku, financovalo výrobu vlečené
plošiny, na které byly umístěny videokamery a osvětlení, a finančně zajistilo
celou přísně utajenou operaci. Důstojník v záloze Robert D. Ballard byl povolán
do aktivní služby a vázán přísahou mlčenlivosti. Vraky obou ponorek se týmu
nakonec podařilo objevit a prozkoumat, ale na hledání Titanicu zbylo jen
posledních čtrnáct dnů pátrání. Vzhledem k tomu se Ballard rozhodl cílovou
oblast pátrání prohledával v navazujících pásech, mezi kterými ale nechával
mílové rozestupy a doufal, že ho na stopu vraku přivede dlouhý pás trosek, který
se podle Ballardova odhadu musel vytvořit po rozlomení potápějící se lodi. Tato
taktika se ukázala být správná a pouhé čtyři dny před ukončením expedice
zaznamenal robot Argo a jeho kamery první stopy po vraku lodi. Když Ballard na
pozdější tiskové konferenci oznámil, že objevil vrak Titanicu, byl nucen zatajit
informace o pravém účelu expedice a tvrdil, že pro americké námořnictvo pouze
testoval nové technologie.

Po rozlomení trupu se každá část potápěla odlišně. Přední část poměrně měkce
dosedla na dno, zadní část klesala ke dnu daleko rychleji, i vlivem imploze
stlačeného vzduchu ve vodotěsných komorách na zádi. Zadní část se zaryla hluboko
do bahna.

Jednu z nejzajímavější částí trosek, objevených týmem Roberta D. Ballarda,
představoval lodní kotel na souřadnicích 41°43′32″ s. š., 49°56′49″ z. d. O den
později byla nalezena přední část trupu (prokázalo se tak, že měla pravdu ta
svědectví, která byla vyšetřovací komisí odmítnuta a která tvrdila, že trup lodi
se krátce před potopením rozlomil na dvě části) na pozici 41°43′57″ s. š.,
49°56′54″ z. d. Ještě později byla nalezena i záď ležící 600 stop od přídě na
souřadnicích 41°43′35″ s. š., 49°56′54″ z. d. Za místo potopení Titanicu je
možno brát polohu nalezeného kotle, u něhož je pravděpodobné, že se uvolnil při
rozlomení Titanicu a klesal přímo ke dnu.[P. 11]

Experti došli k názoru, že vrak nelze vyzvednout, protože je příliš poškozen
korozí a při zvedání by se nutně rozpadl na kusy. Podle výzkumů z roku 2010
přispívají k rozpadu vraku významně i nově objevené bakterie Halmonas titanicae.

Později byl vrak navštíven ještě několikrát, v roce 1987 z něj francouzská
výprava vyzvedla několik set předmětů, což se setkalo s hlubokým nesouhlasem
zejména americké a britské veřejnosti, stále žijících účastníků katastrofy a
příbuzných obětí. Francouzská expedice byla označena za vykradače hrobů a byly
vzneseny požadavky, aby se Titanicu dostalo oficiálního prohlášení za hrob a
památník neštěstí. K tomu ale nedošlo, neboť leží v mezinárodních vodách a nemá
majitele. Jediným oficiálním držitelem práv na vyzvedávání artefaktů z Titanicu
je společnost RMS Titanic, Inc., jejíž pracovníci se k vraku potápějí a
zkoumají, jak se vrak od předešlých let změnil. Kongres Spojených států
amerických v roce 1987 schválil zákon, který zakazuje prodej a vystavování
předmětů vyzvednutých z Titanicu na území USA a vyzval k respektování vraku jako
mezinárodního památníku a hrobu 1 517 obětí.

Jako každá velká tragédie, které se dostane pozornosti a publicity, tak i
ztroskotání Titanicu přitáhlo k sobě velkou pozornost, zejména, objeví-li se
dříve napsaná kniha nebo povídka, v jejímž obsahu je popsáno ztroskotání podobné
lodi, lze vysledovat mystické souvislosti mezi událostmi a podobně…

První filmové zpracování katastrofy v podobě němého filmu Saved from the Titanic
(Zachráněná z Titanicu, 1912) se objevilo již několik měsíců po katastrofě.
V jedné z hlavních rolí se objevila herečka Dorothy Gibsonová, která katastrofu
přežila ve člunu 7 a byla i autorkou scénáře. Film měl premiéru 14. 5. 1912.



https://cs.wikipedia.org/wiki/Bitcoin

Bitcoin je internetová open-source P2P platební síť a také v této síti používaná
kryptoměna. Hlavní unikátností Bitcoinu je jeho plná decentralizace; je navržen
tak, aby nikdo, ani autor nebo jiní jednotlivci, skupiny či vlády, nemohl měnu
ovlivňovat, padělat, zabavovat účty, ovládat peněžní toky nebo způsobovat
inflaci. V síti neexistuje žádný centrální bod, ani nikdo, kdo by mohl o síti
rozhodovat. Konečné množství bitcoinů je předem známo a uvolňování bitcoinů do
oběhu je definováno ve zdrojovém kódu sítě. V síti probíhají platby za minimální
nebo žádné náklady.

Síť funguje od roku 2009, kdy ji popsal a vytvořil člověk nebo skupina lidí
podepsaná jako Satoshi Nakamoto. K autorství se v květnu 2016 přihlásil
Australan Craig Steven Wright, což bylo ale rychle zpochybněno. Základem pro
vznik Bitcoinu byly koncepty „Bit gold“ a „b-Money". Nyní pro platby existuje
oficiální softwarový klient, o který se starají dobrovolníci z celého světa, a
několik alternativních klientů.

Od roku 2011 se o Bitcoinu, ekonomice, možnostech a důsledcích této měny
pořádají konference – v New Yorku a Praze (2011) a Londýně (2012). V roce 2013
byla jedna konference v San Jose; další je naplánována ve Vídni.

V září 2012 vznikla Bitcoin Foundation, starající se o infrastrukturu okolo
Bitcoinu (včetně hlavního klienta), sledování hrozeb a případné vylepšování
protokolu, zajišťování konferencí a propagaci měny. Vzhledem k decentralizované
povaze sítě nicméně nadace nemá žádné zvláštní pravomoce; v síti vždy rozhoduje
většina, nehledě na Bitcoin Foundation.

V roce 2014 začala sponzorské dary v bitcoinech přijímat Apache Software
Foundation.

Na rozdíl od většiny měn není bitcoin závislý na důvěře k jejímu vydavateli ani
prostředníkovi (bance, státu…). Pro provádění transakcí se využívá distribuovaná
databáze napříč uzly peer-to-peer sítě. K zabezpečení sítě je využita
kryptografie, umožňující používat pouze peníze, které daný uživatel vlastní, a
zabraňující opakovanému využití již utracených peněz.

Bitcoin umožňuje pseudonymní držení a převod měny. Bitcoiny mohou být uloženy v
osobním počítači ve formě souboru s peněženkou nebo uchovávány pomocí služby
třetí strany. Je však možné mít peněženku i zcela offline (na papíře) a lze
zcela offline adresu vygenerovat. Peer-to-peer topologie a chybějící centrální
autorita zabraňuje komukoliv manipulovat se zásobou této měny. Konečné množství
bitcoinů v oběhu je předem dané, a proto není možné vyvolat umělou inflaci
vytvořením množství většího.

Celkové množství Bitcoinů, které budou vytěženy, je asi 21 000 000 (resp. 20 999
999,9769). Růst se však postupně zpomaluje, a veškeré bitcoiny budou vytěženy
v roce 2140 (drtivá většina však cca v roce 2030). Pokud tedy bude stále stejný
zájem o novou měnu, dojde k deflaci. S tím je v protokolu počítáno, protože lze
platit i zlomky bitcoinů. V současnosti má síť dělitelnost omezenu na 8
desetinných míst, je možné ji však rozšířit.

Veškerá komunikace v síti probíhá pomocí počítačového programu (nebo jiného
klienta, např. na mobilu), který komunikuje s dalšími uzly (účastníky).
Účastníci jsou dvojího druhu: koncoví uživatelé a těžaři. Každý účastník může
být koncový uživatel, těžař, anebo obojí.

Těžaři řeší umělý problém nalezení kryptografické nonce proto, aby potvrzení
nového bloku bylo velice složité, a tedy i velice obtížně padělatelné, přitom
ale snadno ověřitelné. Pokud by chtěl útočník změnit platební historii, musel by
mít k dispozici výpočetní výkon větší, než je výpočetní výkon zbytku sítě.
Bitcoin počítá s tím, že takové množství výkonu žádná jedna entita nemá. I kdyby
se to ale někomu povedlo, mohl by měnit pouze své vlastní transakce a zamezit
potvrzování ostatních transakcí (tedy nemohl by například převádět cizí peníze k
sobě ani stávající databázi nějak ničit). (Tento útok je nepravděpodobný, např.
v květnu 2013 byla síť těžařů více než 60× výkonnější než nejrychlejší
superpočítač světa.)

Každý nový blok odkazuje na předchozí blok, a tím potvrzuje i všechny předešlé
transakce. Tudíž každá transakce je potvrzena tolikrát, kolik bloků bylo
vytvořeno od prvního zahrnutí (včetně toho prvního bloku). Čím více potvrzení,
tím obtížnější je padělatelnost celého procesu, a tím tedy více může příjemce
věřit, že mu peníze skutečně přišly. Obecně se nízké částky (pití v automatu)
přijímají i bez potvrzení, běžné částky 1–3 potvrzení, originální klient bere
transakci za zcela důvěryhodnou při 6 potvrzeních.

Obtížnost nalezení bloku (limit hashe) je každých 14 dní upravována podle
aktuální výpočetní síly všech těžařů tak, aby byl nový blok uvolněn průměrně
každých 10 minut. Měna je tedy do sítě uvolňována přibližně stejnou rychlostí,
nehledě na počet těžařů či celkový výkon v síti.

Každý uživatel má jednu nebo více peněženek/adres. Kvůli anonymitě je doporučeno
pro každou příchozí platbu vygenerovat novou adresu (odesílatel pak neuvidí
zůstatek příjemce, protože bude posílat peníze na prázdnou adresu). Ke
generování adres ale dochází i interně; při odesílání nelze utratit pouze část,
takže se automaticky vytvoří další vlastní adresa a platba se rozdělí na dva
příjemce: na jednoho, kterého uživatel zadal, a zbytek částky se pošle zpět
uživateli jako tzv. "drobné" na nově vygenerovanou adresu.[zdroj?] Tuhle
vlastnost však většina klientů před uživatelem zcela skryje; je tak vidět pouze
v blockchainu.

Adresa je hash veřejného klíče (zhruba) a aby se dala použít (poslat na ni
peníze), nemusí být nikde v síti registrovaná. Síť ji poprvé uvidí až při
vlastním poslání peněz. Adresu tak lze vytvořit zcela offline.

Aby se zabránilo překlepům při opisování adresy, má v sobě vestavěný kontrolní
součet (nedá se tedy splést s pravděpodobností 1 : 4 mld.). Pokud by se tak
přesto stalo (nebo někdo schválně dopočítal kontrolní součet neexistující
adrese, jako např. adresa 1BitcoinEaterAddressDontSendf59kuE), peníze na tuto
adresu budou navždy ztraceny. Stejně tak se stane, pokud uživatel ztratí
peněženku (smaže ji) a nemá zálohu. V Bitcoin síti neexistuje nic jako „ztracená
peněženka“, protože nelze nijak poznat, že k ní nikdo nevlastní soukromý klíč.
Pro ostatní účastníky sítě je taková událost prospěšná; velice mírně se zvýší
hodnota jejich bitcoinů (dojde k deflaci). Analogií v reálném světě je spálení
bankovek.

Protože je nalezení bloku náhodný proces, pro malé těžaře je výdělek velice
nepředvídatelný. Těžaři se proto často sdružují do tzv. těžařských uskupení
(mining pool) a zkoušejí štěstí společně. Pokud některý z nich nalezne blok,
odměna se rozdělí mezi všechny těžaře. Hlavní výhodou je větší předvídatelnost;
zatímco těžař s průměrnou grafickou kartou by našel blok v průměru až za 5 let a
do té doby by nezískal nic (květen 2013), v uskupení může dostávat poměrně malou
část několikrát denně. Nevýhodou jsou pak obvyklé poplatky správcům uskupení v
řádu procent.

Na princip fungování těžařských uskupení přišel český programátor Marek
Palatinus (slush), který také dodnes jedno z nejvýznamnějších uskupení
provozuje. Funguje to tak, že uskupení vytvoří téměř celý blok (zahrne všechny
transakce apod.), jediné, co chybí, je kryptografická nonce, která spolu s
ostatními údaji bude dávat správný hash (menší než hodnota stanovená sítí).
Uskupení pak každému těžaři přidělí rozsah, ve kterém má nonci hledat. Těžař
hlásí uskupení dílčí výsledky, které jsou menší, než hodnota daná uskupením.
Hodnota daná uskupením je větší, než je potřeba na nový blok. Většina dílčích
výsledků tak nevede na nový blok, ale uskupení dostává informace, že těžař na
problému pracuje a podle počtu dílčích výsledků ho i odměňuje.

Protože pravidla bloku určuje správce uskupení, nikoli těžaři, má správce
uskupení poměrně velký vliv. Je tak důležité, aby žádné uskupení nemělo
nadpoloviční většinu těžařů, neboť by správce mohl rozhodovat, které transakce
nezahrnout a síť by tak byla částečně centralizována. Statistiky uskupení viz

Bitcoin je samostatná měna, zcela nezávislá na tradičních měnách jako koruna,
euro apod. Hodnota bitcoinu – podobně jako většiny ostatních měn – vychází pouze
z poptávky a nabídky na trhu, a je tedy dána ekonomickou rovnováhou. Bitcoin
není kryt zlatem ani jinými komoditami, ale podobně jako u jiných běžných měn je
jeho hodnota závislá na důvěře, že s ním bude možno v budoucnu zaplatit stejně
jako dnes. Někteří autoři též poukazují na to, že už skutečnost, že existuje
měna, která je nezávislá na rozhodnutí centrálních autorit, je sama o sobě
hodnotná.

Častým omylem je názor, že hodnota bitcoinu je určena počtem/výkonem těžařů.
Souvislost tam je, ale opačná – při zvýšení hodnoty se zvedne výkon těžařů, ne
naopak. Těžaři neurčují hodnotu bitcoinu, ta je dána pouze poměrem mezi nabídkou
a poptávkou. Též bývá chybně uváděno, že je kryta vzácností, nepadělatelností
apod. Tyto vlivy nemají přímou vazbu na hodnotu, ale na důvěru, která má vliv na
nabídku a poptávku. Na hodnotě se tedy podílejí, ale nepřímo.

Cena je velice kolísavá, v současnosti se pohybuje okolo 1268 USD (32600 Kč) za
1 BTC (březen 2017).

Bitcoin začínal jako čistě akademický projekt, kdy ho používali především
odborníci a zájemci o technologii samotnou. Technologie však zaujala natolik, že
hodnota po dlouhou dobu rychle stoupala. To přivedlo i zájemce, kteří
investovali čistě ze spekulativních důvodů. Hodnota Bitcoinu tak zažila za svoji
krátkou existenci prudký růst, vrchol investiční bubliny i částečný pád. Nyní
Bitcoin opět roste a trhá historické rekordy; patrně díky vzrůstající akceptaci
obchodníků i nepopulárním krokům tradičních bank (např. zdaňování bankovních
vkladů na Kypru).

Největší trh s bitcoiny je v amerických dolarech, následující tabulka proto
ukazuje, kolik dolarů kdy stál jeden bitcoin:

Využití měny je zatím poměrně malé, patrně kvůli příliš proměnlivému kurzu a
nejistým legislativním otázkám obchodníků.. Neúplný seznam obchodů viz

Oficiálním klientem je Bitcoin-Qt. To je jediný „úplný“ klient (fungující i jako
serverová část), který však obsahuje kompletní databázi transakcí (blockchain).
Z důvodu své náročnosti bývá označován za nevhodný pro koncového uživatele.

Další kategorií jsou tzv. tencí klienti (Electrum, MultiBit), kteří fungují jako
interface k jinému serveru. To ale nijak nesnižuje jejich bezpečnost; soukromé
klíče má uživatel pouze na svém počítači a nikdy se nikam neposílají. Server
může být jakýkoli uzel Bitcoinu, není vázán na uzel od autora software.

Pro pokročilé uživatele a vývojáře je určen klient Armory, který běží nad
Bitcoin-Qt a umožňuje mnohem bohatší správu.

Pro mobilní telefon existují aplikace jako BitcoinSpinner nebo Bitcoin Wallet.
Při posílání adres se často používají QR kódy.

V roce 2013 Německo bitcoin uznalo jako oficiální virtuální měnu, zisky z
transakcí se daní standardní sazbou daně z příjmu fyzické osoby. Nedaněné zisky
lze realizovat pouze držením bitcoinu déle než 1 kalendářní rok. Zdaněny jsou
také transakce mezi bitcoinem a altcoiny, kdy se hodnota transakce převádí na
aktuální kurz v euru. Zdaněna je i těžba bitcoinů, kdy těžař je oprávněn odečíst
veškeré náklady na těžbu bitcoinu, jako jsou nákup zařízení či spotřeba
elektrické energie.

V prosinci 2013 Čínská lidová banka zakázala finančním institucím používat
bitcoin, zatímco jeho používání veřejností povolila.

V září 2015 americká Komise pro komoditní obchody (Commodity Futures Trading
Commission, CFTC) oficiálně označila bitcoin za komoditu. To také znamená, že se
provozovatelé bitcoinových burz musejí registrovat a provozovat své obchody pod
dohledem. Austrálie již dříve prohlásila, že bitcoin je nehmotným aktivem, čímž
ho učinila zdanitelným.

Bitcoin přináší poměrně velké množství nových přístupů, které vzbuzují diskuse a
otázky nad budoucností měny. Častá tvrzení jsou:



https://cs.wikipedia.org/wiki/Toxoplazm%C3%B3za

Toxoplazmóza je parazitární onemocnění člověka a zvířat, které způsobuje prvok
Toxoplasma gondii. Infekce probíhá u zdravých lidí bez klinických příznaků nebo
jen s mírnými příznaky (uzlinová forma). Infekce je však nebezpečná pro plody
matek v prvním a druhém trimestru gravidity (kongenitální toxoplasmóza) a pro
imunodeficientní pacienty (HIV pacienti, po transplantaci nebo ozáření).

Původce onemocnění T. gondii se řadí mezi fakultativně heteroxenní (podmíněně
vícehostitelské) kokcidie. Prvok napadá všechny buňky kromě červených krvinek,
přičemž se projevuje výraznou afinitou k nervové tkáni.

Člověk se může nakazit nejčastěji perorálně (ústy), a to pozřením
vysporulovaných oocyst (pocházejích z trusu koček) nebo tkáňových cyst (z masa
infikovaných zvířat). Vylučování oocyst T. gondii ve výkalech bylo prokázáno u
všech kočkovitých šelem. K vylučování oocyst dochází většinou při primární
infekci mladých koček ve věku 3–8 měsíců. Mladé kočky vylučují výkaly oocysty
pouze po dobu 1–3 týdnů, nicméně za tuto dobu může vyloučit až 150 miliónů
oocyst. K opakovanému vylučování oocyst během dalšího života kočky dochází zcela
výjimečně a probíhá ve velmi nízké intenzitě. Zdrojem oocyst v prostředí je trus
koček a půda kontaminovaná oocystami. Oocysty se mohou dostat z půdy i do vody,
nicméně voda je zanedbatelný zdroj. Jako pravděpodobný zdroj oocyst pro člověka
je uváděno nemyté ovoce a zelenina kontaminovaná oocystami z půdy. Dalším
hlavním zdrojem infekce pro člověka je tepelně neupravené maso infikovaných
zvířat obsahujicí tkáňové cysty T. gondii – nejčastěji maso vepřové, skopové a
kozí. Dále mohou být tkáňové cysty obsaženy v mase domácích králíků, holubů,
extenzivně chované drůbeže, prasete divokého a další zvěřiny. Výskyt cyst v mase
hovězím, koňském či komerčně chované drůbeže je minimální.

Tkáňové cysty byly pozorovány i u mořských savců (mořská vydra, tuleň a delfín).
Naproti tomu, přítomnost oocyst T. gondii nebyla nikdy potrvzena v mořské vodě
ani u mořských korýšů a měkkýšů.

V případě kongenitální toxoplasmózy dochází k přenosu tachyzoitů T. gondii z
krve matky na plod. K tomuto přenosu tachyzoitů dojde pouze v případě akutní
primoinfekce u žen během prvních dvou trimestrů gravidity. U žen s prodělanou
toxoplasmózou ještě před otěhotněním a nebo u žen akutně infikovaných v třetím
trimestru gravidity k přenosu na plod nedochází. Krom lidí je transplacentární
přenos na plod s možností abortů popsán u ovcí a koz.

Jako extrémně vzácný nicméně možný byl popsán přenos tachyzoitů T. gondii
transplantací orgánů či darováním krve od pacientů s akutní infekcí. Vzácný je i
přenos parazita nepasterizovaným kozím mlékem.

Po perorální infekci pronikají sporozoiti (z oocyst) a bradyzoiti (z tkáňových
cyst) do střevní sliznice, zde se mění v tachyzoity, intenzivně se množí a
pronikají do ostatních tkání, kde mohou způsobit zánět. Většina zdravých jedinců
překoná toto stádium asymptomaticky nebo jen s mírnými příznaky (mírné chřipkové
příznaky) a infekce přejde do latentní formy. Tachyzoiti mizí z krve a přeměňují
se v bradyzoity. Jejich skupiny (tkáňové cysty) jsou lokalizované nejčastěji v
nervové tkáni (v mozku) a přežívají zde několik měsíců až celý život hostitele.

Podle Jaroslava Flegra ve většině současných studiích (2013), ve kterých byly
nalezeny pozitivní korelace mezi T. gondii a určitými rysy chování nebo
neurologickými poruchami, byly pozitivní testy na T. gondii prováděny na počátku
zkoumaného onemocnění nebo pokud subjekt má již hledaný rys; to znamená, že
často není jasné, zda infekce parazitem zvyšuje šance na hledaný znak nebo
poruchu, nebo že nějaký znak nebo porucha zvyšuje šance na nakažení s parazitem.
Skupiny jedinců s určitými behaviorálními znaky nebo neurologickými poruchy
mohou sdílet určité tendence v chování, které zvyšují pravděpodobnost expozice a
infekce T. gondii; v důsledku toho je obtížné potvrdit příčinné vztahy mezi T.
gondii a neurologické poruchy nebo znaky chování. Existují nicméně studie bez
pozitivních výsledků, které byly prováděny na náhodném, místně reprezentativním
vzorku respondentů v rámci longitudinálního výzkumu, na které se tedy výše
uvedená kritika nevztahuje.

U pacientů s oslabeným imunitním systémem (HIV, pacienti po ozáření, některé
nádorové onemocnění, pacienti po transplantaci orgánů) může toxoplasmóza mít
závažnější průběh. U HIV pozitivních jedinců je T. gondii hlavním infekčním
původcem zánětu mozkových blan s často fatálním průběhem.

V případě vrozené infekce plodů může dojít k potratům, zvýšené úmrtnosti,
slepotě, hydrocephalu či dalším vývojovým vadám novorozenců.



https://cs.wikipedia.org/wiki/Cenzura

Cenzura je kontrola a omezování sdělování informací – ať už předávaných mluveným
slovem, tiskem nebo dalšími formami vyjadřování. Bývá zřizována státem,
náboženskou organizací, armádou, vedením firmy apod. Slouží pro udržení
ideologického monopolu, uchování státního, firemního či vojenského tajemství
nebo uchování hlásaných morálních principů.

Slovo cenzura pochází z latinského censor, což byl úředník, který měl za úkol
sčítání obyvatel a dohlížení na morálku (dále viz římský cenzor).

V Českých zemích cenzura existovala nejen před rokem 1918 (noviny někdy musely
vyjít se zabílenými stránkami, potíže s cenzurou měl např. novinář a básník
Karel Havlíček Borovský a během nacistické a komunistické totality, ale i za
tzv. první a druhé republiky, kdy byly ovšem zakázány především komunistické a
nacionalistické spisy (a také písně).

Stát za první republiky cenzuroval obsah vydávaných deníků a zakazoval publikaci
informací, článků podrobujících kritice některé policejní akce a zájmové oblasti
politiky státu. Cenzurovány byly proto standardně za první republiky také
divadelní hry a kulturní produkce, pokud byl jejich obsah zaměřen kriticky proti
subjektům, které chtěl stát z politických, diplomatických důvodů před kritikou
hájit. Viz například cenzura protifašistických divadelních představení
Osvobozeného divadla Jiřího Voskovce a Jana Wericha z důvodu státního zájmu na
udržení dobrých vztahů a vyhnutí se konfliktům s Německem po nástupu nacistů k
moci.

Během druhé světové války byly např. v Příručním slovníku jazyka českého místo
normálních šifer (= zkratek) „nevhodných“ autorů používány šifry krycí (Mas. pro
T. G. Masaryka, zatímco Masar. pro Edv. Beneše; v elektronické verzi slovníku je
už zkratka Masar. nahrazena správným údajem Beneš), nebo byly šifry autorů
nahrazovány šiframi vydavatelství.

V době komunistického režimu v Československu měla cenzuru na starosti Hlavní
správa tiskového dohledu (1953-1966). HSTD měla pod správou cenzory, tzv.
plnomocníky, kteří vykonávali předběžnou cenzuru v každé redakci oficiálního
periodika. Jedna třetina všech cenzorů měla dokončené pouze základní vzdělání.
Poté byla přejmenována na Ústřední publikační správa (1966-1968) a nakonec Úřad
pro tisk a informace (1968-1989).

Kromě tištěných periodik byl cenzurován i rozhlas, televizní vysílání či
poštovní zasilky. V roce 1950 byl vydán dílčí tiskový zákon č. 184/1950 Sb.,
který říkal, že tisk má vychovávat k socialismu. Některé knihy byly vydávány v
pozměněném znění (např. překlad Karafiátových Broučků určený jako učebnice
ruštiny nebo Defoeův Robinson Crusoe převyprávěný J. V. Plevou – z obou knih byl
odstraněn jejich původní náboženský smysl). Podobně Mayův originální Vinnetou
umírá se slovy „Jsem křesťan.“, což ovšem poválečná cenzura také změnila, a to v
propagaci myšlenky všeobecného porozumění mezi národy (ve slavném filmu má
Vinnetou pocit, že ho k sobě volají zvony). Hrabalova kniha Příliš hlučná samota
vyšla postupně ve třech různých verzích.

Cenzura byla oficiálně zrušena novelou Tiskového zákona v roce 1968 (během
Pražského jara), po sovětské invazi do Československa ovšem neoficiálně
pokračovala až do roku 1989. Cenzuru tehdy vykonávala státní organizace nazývaná
Úřad pro tiskový dozor. V současné době dochází k cenzuře z důvodu snahy po tzv.
politické korektnosti – jsou tak např. odstraňovány zmínky o výprasku nebo
obezitě. Mediální rozruch vyvolala také snaha vyřadit Ladovu knihu Kocour Mikeš
ze školní výuky kvůli zobrazování Romů jako zločinců z roku 2010. Romské
sdružení Romea se od této snahy distancovalo s tím, že šlo o soukromou
inicativivu předsedy hnutí Roma Realia Václava Miky.

Cenzura fotografií se v bývalém Československu prováděla buďto jejich
retušováním, „vylepšováním“ anebo jejich úplným zakázáním. Na snímcích se
odmazávaly nepohodlné osoby a předměty, nebo se např. mohl přidat jásající dav.
Cenzorovi stačily malé nůžky a stříkací pistolka s barvou.

Zvláštní pozornost se věnovala fotografiím ČTK, protože její práce přebíraly
domácí i zahraniční agentury. V praxi to vypadalo tak, že se člověk s pověřovací
listinou ÚV KSČ dostavil do redakce ČTK, odnesl si negativy, a později přinesl
již upravené fotografie. Šéfredaktor ČTK poté vydal nařízení, že se smějí
používat jen tyto upravené snímky. Některé "zakázané" či "neupravené" snímky se
mezi lidmi šířily tajně.

Zásahy cenzury se většinou nařizovaly ústně, proto k nim existuje jen málo
dokumentace. V tehdejším Sovětském svazu byly fotografie falšovány ministerstvem
vnitra, proto se předpokládá, že v Československu je upravovala StB právě v
laboratořích ministerstva vnitra. Laboratoře měly být v budově nakladatelství
Orbis na Vinohradské třídě v Praze a dále v ulicích Thákurova a Majakovského
(dnes Pelléova) na Praze 6. Po listopadové revoluci byly tyto prostory
prohledány, našly se však již jen prázdné místnosti. Zmizel z nich archiv,
vybavení i veškeré podklady.[zdroj?]

Cenzura filmové tvorby probíhala po celém světě od počátků rozvoje filmového
umění a probíhá až do současnosti. Státní i nestátní cenzurní organizace svou
snahu obvykle zaštiťují ochranou obecné mravnosti, ochranou mládeže, poukazem na
pobuřující nebo znesvěcující (ve smyslu politické nebo náboženské doktríny
daného území) charakter zakazovaných děl. Např. ze seriálu Tom a Jerry tak byly
vyretušovány cigarety, aby nedocházelo k propagování kouření u mládeže (srov.
neustále kouřící vlk z večerníčku Jen počkej, zajíci!, který je ale zápornou
postavou). V zájmu ochrany svých investic a vůbec umožnění tvorby se v mnoha
státech organizace filmového průmyslu i samotní tvůrci dobrovolně podřídili
rozsáhlé autocenzuře. Typickým příkladem organizací prosazujících cenzuru je
americká katolická Legie slušnosti, propracovaným autocenzurním předpisem pak
například Produkční kodex. Obdobné organizace a předpisy však existují po celém
světě. K cenzuře filmů ale dochází i z politických důvodů; tak byly např. z
některých filmů vystříhány scény s Waldemarem Matuškou, který se stal kvůli své
emigraci vládnoucímu komunistickému režimu nepohodlným.

Cenzura též funguje v mnoha státech (v různém rozsahu) i v prostředí internetu.
Její nejčastější podobou je blokování obsahu (buďto celých domén, serverů, či
webových míst), filtrování obsahu (např. ve vyhledávačích) či filtrování
konkrétních případů či událostí, jež mají být předmětem cenzury, až po absolutní
kontrolu nad tím, kdo v dané zemi bude mít k internetu přístup. Některé země
šíření „závadného“ obsahu tvrdě postihují a staví na roveň těžkých zločinů (typu
velezrady apod.), a tak je k současnosti celosvětově přes 60 lidí trestáno
odnětím svobody a jeden člověk byl popraven.

Cenzura poštovních zásilek byla prováděna poštovními, policejními, vojenskými,
vězeňskými a jinými orgány. Ty zjišťovaly, zda zásilky neobsahují utajené
vojenské či politické informace. Na zásilce byly většinou provedeny záznamy o
cenzuře, např. otiskem cenzorního razítka, přelepením chlopně obálky cenzurní
páskou a někdy i opatřeny služební pečetí cenzora. Cenzorní razítka byla často
oválná a číslovaná, výjimečně (v I. světové válce) měla uvedeno navíc jméno
cenzora. Hromadně byly takto cenzurovány a označovány zásilky během obou
světových válek, méně často i po jejich skončení.



https://cs.wikipedia.org/wiki/Rakousko

Rakousko (oficiální název zní Rakouská republika, německy Republik Österreich)
je vnitrozemská spolková republika ležící ve střední Evropě. Skládá se z 9
spolkových zemí. Hraničí s Lichtenštejnskem a Švýcarskem na západě, s Itálií a
Slovinskem na jihu, s Maďarskem a Slovenskem na východě a s Českem a Německem na
severu. Rakousko je členem Organizace spojených národů, Rady Evropy, Evropské
unie a je součástí Schengenského prostoru a Eurozóny. Největší města jsou Vídeň,
Štýrský Hradec, Linec, Salzburg a Innsbruck.

Rakousko je významnou turistickou destinací, lákající na malebnou krajinu,
rozsáhlé vysokohorské terény a vysokou úroveň služeb. Mezi nejoblíbenější cíle
patří historická města Vídeň a Salzburg, a řada světově známých alpských
horských středisek, jakými jsou Innsbruck, Kitzbühel, Solná komora nebo Zell am
See.

Německé (tj. domácí) Österreich pochází ze staroněmeckého Ostarrichi, které je
doloženo v listině císaře Oty III. z roku 996 a označuje "Východní marku"
(Marchia orientalis), která byla v tehdejší době nejvýchodnějším územím s
německým obyvatelstvem. V latině byl tento název zkomolen na Austria, což
převzaly další jazyky, zejména negermánské. Zavádějící podoba s australis
("jižní") je jen náhodná.

Originální české pojmenování Rakousko (historicky Rakúsy, později Rakousy)
pochází od pohraničního hradu Ratgoz (dnes Raabs na soutoku moravské a německé
Dyje), jehož název čeští obchodníci zkomolili na Rakús (nebo Rakuš). Podle něho
pak pojmenovali okolní území a později celou zemi. Tento název převzala
slovenština jako Rakúsko a dříve též polština jako Rakusy.

Nejstarší prameny dokládající přítomnost obyvatelstva na území Rakouska spadají
do středního paleolitu, doby neandrtálců. Mnoho nalezišť se nachází v Dolních
Rakousech, nejznámější ve Wachau, pod nímž byla nalezena obě dvě nejstarší
rakouská umělecká díla – vyobrazení ženy tzv. Tancující Fanny z
Stratzingu/Krems-Rehbergu a Willendorfská Venuše.

Po postupném osídlení území Rakouska v mladší době kamenné přichází první známky
objevování nalezišť mědi a tedy doby měděné. Z této doby pochází také nález
známé zmrzlé mumie Ötziho na hranicích s Itálií.

Během doby bronzové mezi 3. a 1. stoletím př. n. l. vznikala stále větší
obchodní centra a opevnění, převážně v oblastech těžby nerostných surovin. V
okolí Hallstattu začalo systematické dobývání soli; po tomto místě je také
pojmenována starší doba železná – doba halštatská. V mladší době železné jsou
patrné známky keltského osídlení, které na jihu a na východě vytvořilo jeden z
prvních státních útvarů na území dnešního Rakouska, západ byl v té době osídlen
Réty.

Převážná část dnešního rakouského státu byla v roce 15 př. n. l. obsazena Říší
Římskou. Římský císař Claudius zřídil během své vlády (41–54 n. l.) římskou
provincii Regnum Noricum, jejíž hranice zabíraly velkou část dnešního rakouského
území. Na jih od Vídně leželo největší římské město Carnuntum, přičemž další
důležitá místa byla například Virunum (severně od Klagenfurtu) a Teurnia (poblíž
Spittal an der Drau).

V době římské se na území dnešního Rakouska rozkládaly tří římské provincie, z
nichž nejvýznamnější bylo Noricum. Od poloviny 4. století na toto území
přicházeli Germáni, jež přispívali k oslabení moci římské říše. Římané se z této
oblasti stáhli roku 476 a namísto nich se zde začali objevovat Bavoři a Slované.
Bavoři se záhy dostali pod vliv franské říše, nedokázali však zabránit Slovanům,
aby si zde vytvořili své karantánské knížectví. Bavoři získali převahu až v
polovině 8. století, Karantánii ovládli, sami se však roku 757 dostali do
područí franské říše.

Frankové v této oblasti ustavili Východní marku (po rozdělení franské říše se
stala součástí východofranské říše), jež však po celou 1. polovinu 10. století
byla vydána v plen Maďarům, které dokázal porazit až král Ota I. roku 955. Jeho
nástupce Ota II. pak Východní marku roku 976 reorganizoval a svěřil ji
Leopoldovi I. Babenberskému.

Babenberkové se zprvu museli ještě vypořádávat s Maďary, po uklidnění východní
hranice se však mohli na přelomu 11. a 12. století zapojit do boje o
investituru, zpravidla na papežově straně, a později do mocenského zápasu mezi
Štaufy a Welfy. Roku 1156 obdržel Jindřich II. Jasomirgott privilegium minus,
kterým císař povýšil rakouskou marku na rakouské vévodství a dědičnou držbu
tohoto území v mužské i ženské linii udělil právě Babenberkům. Roku 1192 pak
Babenberkové získali vládu také nad štýrským vévodstvím. Babenberkové se stále
více zapojovali do říšské politiky a účastnili se například křížových výprav.
Agresivnější politikou na počátku 13. století si však Babenberkové znepřátelili
své bavorské, české i uherské sousedy.

Když roku 1246 rod Babenberků vymřel, nastal o jejich dědictví boj. Dočasně
získal vládu v rakouském, štýrském i korutanském vévodství Přemysl Otakar II.,
od roku 1273 se však císaři Rudolfovi I. Habsburskému dařilo českého krále z
rakouských zemí vytlačovat, až jej nakonec zcela porazil roku 1278 v bitvě na
Moravském poli, čímž babenberské dědictví definitivně získali Habsburkové.

Moc Habsburků se z jejich držav v severním Švýcarsku rozšířila ovšem nejen na
rakouské a štýrské vévodství, nýbrž záhy také získali Korutany a Tyroly. Po
smrti Rudolfa IV. Habsburského roku 1365 však došlo ke sporům mezi jeho syny,
kteří si vládu v zemi roku 1379 rozdělili. Dvě větve rodu mezi sebou následující
století soupeřily a ke sjednocení habsburských držav došlo znovu až roku 1491 za
vlády Maxmiliána I. Po jeho smrti rakouské země obdržel jeho vnuk Ferdinand I.,
jenž roku 1526 získal také českou a uherskou korunu, a položil tak základy
habsburského soustátí. Po jeho smrti roku 1564 se však moc v habsburském
soustátí opět rozdělila mezi jeho nástupce. Rozdělená země se musela čelit
náboženskému neklidu i třicetileté válce a k jejímu sjednocení došlo opět až
roku 1665 za vlády Leopolda I., který musel vzápětí čelit masivnímu osmanskému
tažení. Protiútok rakouských a spřátelených vojsk však nakonec vytlačil Osmany z
Uher, čímž se území habsburské monarchie podstatně zvětšilo. Dalších územních
zisků pak habsburská monarchie došla ve válce o dědictví španělské na počátku
18. století, kdy jí připadla některá území ovládaná španělskými Habsburky.

Císař Karel VI. ovšem roku 1740 zemřel bez mužského potomka, a jeho dcera Marie
Terezie proto musela čelit několika armádám, jež si chtěly habsburské dědictví
rozdělit. V nastalé válce bylo nakonec úspěšné jen Prusko, které získalo většinu
Slezska a další menší území. Další války zemi ještě více vyčerpaly, což
postavilo Marii Terezii a jejího syna Josefa II. před nutnost provést osvícenské
reformy, jež začaly feudální správu nahrazovat moderní státní správou. Území
monarchie bylo na konci 18. století rozšířeno při dělení Polska, ale během válek
s revoluční Francií monarchie přišla o Rakouské Nizozemí.

Na počátku 19. století postihlo habsburskou monarchii Napoleonovo tažení. Svatá
říše římská zanikla a habsburský panovník zůstal pouze rakouským císařem. Snahou
státu bylo až do roku 1860 s krátkou přestávkou při revoluci roku 1848
potlačovat liberální myšlenky, neúspěchy v zahraniční politice však nakonec
císaře Františka Josefa I. donutily změnit kurs a změnit absolutistický systém
na konstituční monarchii. Po porážce Rakouska v prusko-rakouské válce roku 1866
byl zrušen Německý spolek, ve kterém Rakousko dominovalo, ale od 70. let se
monarchie začala orientovat na spojenectví s Německem. Rostoucí nacionální
problémy se císař rozhodl vyřešit přeměnou Rakouského císařství na
Rakousko-Uhersko, tím však uspokojil jen Maďary.

Katastrofu pro Rakousko-Uhersko znamenala první světová válka, na jejímž konci
roku 1918 se rozpadlo. Rakouští Němci se pokusili prosadit koncepci Německého
Rakouska, nakonec však byli nuceni přijmout svůj stát v hranicích, jak jej
vymezila Saintgermainská smlouva. První Rakouská republika se potýkala s
obrovskými hospodářskými problémy, jež nedokázaly nestabilní vlády dvou
znepřátelených politických stran uspokojivě řešit. Roku 1933 konečně Engelbert
Dollfuss nastolil autoritativní režim, avšak i on musel čelit vážným problémům,
zejména vzestupu rakouského nacismu. Pokus o převrat rakouských nacistů roku
1934 sice nakonec skončil neúspěchem, Rakousko však muselo čelit stále většímu
tlaku Hitlerova Německa, jež si nakonec 18. března 1938 vynutilo „pozvání“ k
záboru (anšlusu) Rakouska. Anšlus podpořila v referendu většina Rakušanů.

Jakožto součást Třetí říše se Rakousko zúčastnilo druhé světové války, ve které
zahynulo 300 tisíc rakouských mužů, a po pádu nacistické moci bylo podobně jako
Německo obsazeno Spojenci a rozděleno do okupačních zón. Plnou suverenitu
Rakousko získalo zpět až roku 1955, kdy byla nakonec podepsána mezi zástupci
Rakouska a Spojenců státní smlouva, došlo k definitivnímu stažení sovětské
armády. Přestože na osvobození Rakouska a hlavního města Vídně se podílela
sovětská armáda, odchodem Rudé armády se Rakousko nezařadilo do východního bloku
a stalo se neutrálním. V roce 1986 se Rakousko dostalo do mezinárodní izolace
poté, co byl prezidentem Rakouska zvolen bývalý generální tajemník OSN Kurt
Waldheim, o němž vyšlo najevo, že má nacistickou minulost. Jakožto neutrální
země se rychle začlenila do západních nevojenských organizací; roku 1995
Rakousko vstoupilo do Evropské unie. Rakousko není členem Severoatlantické
aliance, svou poválečnou suverenitu získalo odchodem okupačních vojsk Sovětského
svazu s příslibem nevstupovat do žádného vojenského paktu.

Rakousko se rozkládá v jižní části střední Evropy, v délce 575 km ve směru
západ-východ a 294 km sever-jih. Jeho území, o trochu větší než Česko, má
charakteristický tvar obrácené křivule, s protaženým hrdlem na jihozápadě.

Přibližně 60 % země je hornaté povahy. Rakousko zahrnuje většinu Východních Alp
(jmenovitě Tyrolské Střední Alpy, Vysoké Taury a Nízké Taury, Severní vápencové
Alpy, Jižní vápencové Alpy a Vídeňský les, na hranicích Karnské Alpy a
Karavanky). V Horních a Dolních Rakousech, severně od Dunaje, leží jižní okraj
starého pohoří Českého masivu, které zasahuje dále do Česka a Bavorska. Na
severovýchod zasahují okrajem Západní Karpaty.

Nížiny leží na severovýchodě podél Dunaje (především Alpské předpolí a Vídeňská
pánev s Moravským polem), ale i na jihovýchodě ve Štýrsku, které je pro
podobnost své krajiny s italským Toskánskem nazýváno také Štýrská Toskána.

Z celkové plochy Rakouska (83 871,1 km²) připadá na pahorkatiny a nížiny
přibližně jedna čtvrtina. Pouze 32 % leží níže než 500 m n. m. a 43 % rozlohy je
zalesněno. Nejníže položené místo je poblíž hranice s Maďarskem u Apetlonu
(okres Neusiedl am See – Burgenland) 114 m n.m. Naproti tomu nejvýše položeným
místem je vrch Grossglockner (3798 m n.m.).

Celková délka státní hranice: 2832 km, z toho s Německem 784 km, s Českem
362 km, s Itálií 430 km, Maďarskem 366 km, Slovinskem 330 km, Švýcarskem 164 km,
Slovenskem 91 km a s Lichtenštejnskem 35 km.

Údolí Kleinwalsertal, které patří k spolkové zemi Vorarlbersko, je na základě
polohy dostupné po silnici pouze z Německa a je tak funkční enklávou Německa.
Obdobně obec Jungholz. Na druhé straně existuje i funkční enkláva Rakouska,
která patří ke Švýcarsku. Obec Samnaun nebyla po dlouhou dobu spojená se
Švýcarskem jakoukoli cestou, nýbrž přístupná pouze přes Tyrolsko. To vedlo k
tomu, že odtud vymizela rétorománština a místo ní přijali tamní obyvatelé
dialekt podobný tyrolskému. Mezitím byla postavena silnice vedoucí do Samnaun,
která se již ubírá výhradně po švýcarském území, která už zde kdysi byla
zavedena. V podobném stavu jako Samnaun byla až do roku 1980 obec Spiss na
rakousko-švýcarské hranici. Byla po dlouhou dobu dosažitelná pouze přes Samnaun
a bojovala se silným odchodem obyvatel, protože oproti ostatním enklávám měla
velmi malé možnosti hospodářského rozvoje.

Největší jezero Rakouska je mělké stepní Neziderské jezero v Burgenlandu, ke
kterému náleží 77 % svojí celkové rozlohy 315 km², zbytek jezera patří Maďarsku.
Další větší jezera jsou horská nebo podhorská Attersee s 46 km² a Traunsee s
24 km² v Horních Rakousech. Velké je také Bodamské jezero o rozloze 536 km². K
Rakousku však náleží pouze malá část, jezero totiž leží na hranicích s německými
spolkovými zeměmi Bavorskem a Bádensko-Württemberskem a se Švýcarskem.

Jezera mají vedle hor velký význam také v cestovním ruchu, především Korutanská
jezera a oblast Salzkammergut. Nejznámější jsou Wörthersee, které je největší
jezero Korutan, Millstätter See, Ossiacher See a Weißensee. Známá jsou také
jezera Mondsee a Wolfgangsee na hranicích Salcburska a Horních Rakous.

Drtivá většina Rakouska (80 566 km², 96 % území) je odvodňována Dunajem do
Černého moře. Pouze Vorarlbersko na západě je z většiny (2366 km²) odvodněno
Rýnem do Severního moře.

Žádná část Rakouska není odvodňována do jemu nejbližšího moře Jaderského, jeho
hranice s Itálií vede právě po rozvodí.

Rakouské klima je označováno za smíšení oceánského a kontinentálního klimatu,
resp. panonské klima. Díky zvláštnostem těchto podnebí je východní Rakousko
známé mrazivými zimami a horkými léty s celoročně nízkými srážkami. Západ země
podléhá zpravidla méně silným podnebním podmínkám, a tak jsou zimy většinou
mírnější a léta spíše teplá. Leží zde také oblasti bohaté na srážky. Z
geografických podmínek vychází další klimatická zóna, a to alpínské klima, které
způsobuje v horách silnější zimu než na hlouběji položeném východě. Další
zajímavostí jsou občasné severní a jižní větry, které jsou na jedné straně
polárně ledové a na straně druhé s sebou někdy přinášejí saharský písek.

Díky tomu se Rakousko zcela oprávněně řadí k středoevropskému přechodovému
klimatu, s ohledem k Alpám ve středu a na západě a k Panonské nížině na východě
země.

Když působí stabilní tlaková výše z východu (ideálně „Omega-Hoch“ či v podobě
posledních písmen řecké abecedy) může člověk počítat s dlouhým a nerušeným
sluníčkem a až dvěma týdny vysokých teplot. V zimě ovlivňuje tlaková výše svit
slunce a ostré mrazy (do −20 °C). Délka svitu slunce je o 10 až 20 % delší než
kupříkladu v severním Německu.

Stejně jako směrem ze západu na východ slábne oceánské klima, klesá i průměrné
množství srážek. To způsobuje, že např. ve Vídni jsou pouze poloviční srážky
oproti Salzburgu. Ve východních a jihovýchodních částech země se již projevuje
panonské kontinentální klima, které je v jižních jezerních oblastech částečně
ovlivněno středomořským klimatem.

Celoročně se také oblasti podél alpských hřebenů vyznačují vysokými srážkami, do
těchto poloh s nízkým tlakem vanou vlhké vzdušné proudy ze severu či jihu a
zmizí zase jako srážka. To způsobuje v zimě vysoké množství sněhu na horách i v
údolích, stejně jako kalamitní oblasti na severu i jihu. V létě jsou následkem
vysokých srážek silné deště, eroze půdy a záplavy. Kraje s nejsilnějšími dešti
jsou: celé alpské předhůří, tyrolské nížiny, tyrolský okres Reutte a Bregenzský
les. Zde spadne až 3000 mm dešťových srážek nebo sněhu za rok (průměrně 900 mm).

V posledních letech bylo Rakousko, stejně jako sousední země, častou obětí
poruch počasí, které byly mnoha experty označovány jako důsledky globálního
oteplování (průměrné teploty se trvale zvedají). Kvůli silným dešťům byly již
několikrát ničivé záplavy a sesuvy půdy, které si vyžádaly i oběti na životech.
Náhodně dochází i k bouřím síly orkánu a ohromným vánicím, které vedou k tomu,
že mnoho obcí je zcela odříznuto od světa a množí se také pády lavin. Zemi v
posledních letech sužovala ale i častá sucha.

Rakousko je rozděleno do 9 spolkových zemí, které jsou zase rozděleny do 80
okresů a 15 statutárních měst. Okresy se dále dělí na jednotlivé obce, města či
městysy.

Vídeň je územně zcela obklopena Dolními Rakousy. Východní Tyrolsko sice náleží k
spolkové zemi Tyrolsko, ale není s ním fyzicky spojeno. Tato kuriozita vznikla
po první světové válce, když v roce 1918 připadlo Jižní Tyrolsko Itálii. Tím se
stalo Východní Tyrolsko exklávou Tyrolska.

V ústavě je rovnost mužů a žen pevně zakotvena. Historicky vyplývající výjimky
jsou regulace důchodu a branná povinnost, která platí pouze pro muže. Ženy smějí
jít v Rakousku do důchodu o pět let dříve než muži (výjimkou je penze státního
úředníka). Právně je podloženo postupné zvyšování nástupního věku do penze pro
ženy až do roku 2027.

Skoro ve všech oblastech Rakouska je průměrná mzda žen menší než mzda muže na
odpovídajícím místě (výjimku tvoří úřady). Toto vyplývá z neúplného prosazení
rovnosti mužů a žen v praxi na jedné straně a také z toho, že mnoho žen pracuje
na částečný pracovní úvazek a tím pádem mají nižší šance na pracovní postup.
Vedoucí pozice tak obsazují většinou muži. Tarifní mzdy jsou pro obě pohlaví
stejné. V Rakousku využijí pouze 2 muži ze sta možnost vzít si tzv. otcovskou
dovolenou.

Pro ženy jsou připravována různá podpůrná opatření (pozitivní diskriminace).
Např. při obsazování veřejných pracovních míst by měly být ženy stejné
kvalifikace upřednostňovány před muži, i když nezaměstnanost mužů je na vyšší
úrovni. V praxi ale tato podpora nevykazuje významné výsledky. Oficiálně
nahlášení lidé bez práce v Rakousku k roku 2004 se skládali ze dvou třetin z
mužů a z jedné třetiny z žen.

Rakousko přešlo z tradičního rozložení pravomocí mezi policií a četnictvem na
moderní federální policii. Policie v této době disponuje protiteroristickou
jednotkou EKO Kobra. Bezpečnost mimo stát má na starost armáda Rakouska. Její
protiteroristickou jednotkou je Jagdkommando.

Rakousko bylo v roce 2010 v hodnocení podle HDP na obyvatele 10. nejbohatším
státem světa a 3. nejbohatším státem v EU – v tomto ukazateli dosahuje hodnoty
39 500 USD na obyvatele (dle MMF, 2010).

V roce 2001 bylo v Rakousku zaměstnáno 3 420 788 lidí na 396 288 pracovištích.
Největší burza Rakouska je Vídeňská burza, jejíž největší index je ATX.

Železniční dopravu provozují z velké většiny státní železnice (Österreichische
Bundesbahnen), pouze částí disponují soukromé společnosti. Nejfrekventovanější
trať vede z Vídně ve směru na Linec, Salcburk a Mnichov/Innsbruck a od konce 20.
století je upravována pro vysokorychlostní provoz. Ve Vídni je v provozu
rozsáhlá síť S-Bahn.

Letecká doprava: Letecké společnosti Austrian Airlines, Österreichischer
Luftverkehr létají vzdušnými cestami do 56 států a 36 zemí Evropy, Blízkého
východu a Severní Afriky.

Lodní doprava je možná pouze po Dunaji, části jeho vedlejších přítoků a
jezerech.

První sčítání lidu, které odpovídá dnešním kritériím, se konalo v
Rakousku-Uhersku v letech 1869 a 1870. Od počátku sčítání v oblasti dnešního
Rakouska počet obyvatel každoročně stoupal až do posledního před začátkem 1.
světové války, které se konalo roku 1913. Až do rozpadu Rakouska-Uherska byl
silný nárůst obyvatelstva v oblasti dnešního Rakouska způsoben významnou měrou
přísunem z ostatních korunních zemí Rakouska. Lidé se přesouvali do velkých
měst, především do Vídně. Při prvním sčítání po konci války se počet obyvatel
snížil o 347 000. Ale již roku 1920 se opět zvýšil o 35 000 osob a zvedal se
dále kontinuálně až do roku 1935. Snížení přírůstku mezi lety 1934 a 1935 už
pouze na 1000 osob následoval opětovný pokles (poprvé od 1. světové války), a to
o 3000 osob. Počet obyvatel dále klesal až do roku 1939, kdy se konalo poslední
sčítání před koncem 2. světové války. Byl zaznamenán pokles o 108 000 lidí v
porovnání k dosavadnímu maximu z roku 1935. Když byl v roce 1946 zjišťován počet
obyvatelstva, poprvé od konce války, na základě potravinových lístků, bylo
spočteno cca. 7 mil. obyvatel, čímž bylo vytvořeno nové maximum – i přes velké
válečné ztráty.

Střední délka života Rakušanů je v současnosti (rok 2005) u žen 82,1 let a u
mužů 76,4 let (v porovnání s rokem 1971: 75,7 ženy a 73,3 muži). dětská úmrtnost
je kolem 0,45 %.

Němčina je úřední a mateřský jazyk přibližně 98 % rakouských občanů. Rakouská
varianta standardní němčiny vykazuje určité odchylky od ostatních německy
hovořících zemí. Ty jsou zachyceny v Rakouském slovníku, který je pak brán jako
zdroj pravidel nad Dudenovým slovníkem. V Rakousku se vyskytují především dva
základní dialekty hornoněmeckých jazyků:

Vedle toho mluví také některé původní menšiny slovanskými a jinými jazyky, to
jsou například burgenlandská chorvatština, slovinština a maďarština. Obyvatelé
hovořící těmito jazyky mají také vliv na výuku a úřední styk v daném mateřském
jazyce. Burgenlandská chorvatština a slovinština jsou dodatečné úřední jazyky v
těch správních a soudních okresech Štýrska, Burgenlandska a Korutan, kde žije
chorvatské nebo slovinské, respektive smíšené, obyvatelstvo. Dále je v obcích
Oberpullendorf, Oberwart, Rotenturm a Unterwart vedle němčiny úředním jazykem
také maďarština. Svoji vlastní řeč mají také Romové. Kromě toho žije v Rakousku
také přibližně 35 000 Jenišů, z kterých přibližně 3500 vede stále kočovný život.
V 60. letech minulého století se usadili v Burgenlandsku, Mühlviertel,
Waldviertel, na Hausrucku, v Totes Gebirge, v Seetálských a Fischbachských
Alpách.

V roce 1992 se Rakousko vydalo novou cestou v imigračním zákonodárství vydáním
pobytového zákona, který se např. na rozdíl od Německa neřídí etnickými a
nacionálními hledisky. Spíše určuje horní hranici celkové hrubé migrace podle
vzoru USA a Kanady a při jejím stanovení bere v úvahu demografický a ekonomický
vývoj přijímající země i počet osob s uznaným statutem uprchlíka. Po více než
pětiletém pobytu se přistěhovalcům otevírá perspektiva trvalého pobytu.

64,1 % obyvatelstva náleží k Římsko-katolické církvi a 3,8 % k jedné z
evangelických církví, převážně k augsburského, méně helvétského vyznání (2011).
Přibližně 180 000 křesťanů je členy ortodoxních církví. K židovství se hlásí
8140 lidí (stav k sčítání lidu v roce 2001); podle údajů vídeňské židovské obce
je to dokonce 15 000. Více než 500 000 (6,2 %) obyvatel tvoří muslimové. K
buddhismu, který byl v Rakousku uznán jako samostatná „církev“ v roce 1983, se
hlásí něco přes 10 000 obyvatel. 20 000 lidí jsou aktivní členové Svědků
Jehovových. Ti se snaží dosáhnout plnohodnotného právního uznání jako církev.
Přibližně 12 % obyvatelstva se nehlásí k žádnému vyznání.

Státní svátky v Rakousku upravuje § 7 Spolkového zákona o dnech pracovního klidu
(vydán 1984). Celkově je v Rakousku 13 státních svátků (dnů pracovního volna.)

V každém architektonickém slohu vznikala významná stavební díla, z nichž je
mnoho na dnešním seznamu světového dědictví UNESCO. V 18. a 19. byla Vídeň směr
udávající centrum evropského kulturního a především hudebního života, což nebylo
pouze díky mnoha významným hudebníkům a hudebním skladatelům, kteří byli s touto
zemí spjati, ale také díky mnoha operním i běžným divadlům a orchestrům,
mnohostranně zaměřeným hudebním tradicím, jako například Novoroční koncert
Vídeňských filharmoniků a mnoha festivalům. Díky tomu má Rakousko vybudovánu
dlouhou divadelní tradici a živou kabaretní scénu. V oblasti kulinářského umění
jsou Rakušané známí jejich kavárenskou kulturou, vinárny a rozličné krajové
pokrmy nezapřou svou dlouhou tradici. Roku 2003 byl Štýrský Hradec evropským
hlavním městem kultury. K rozšiřování rakouské kultury v zahraničí slouží
Rakouské kulturní fórum.

Až do dnešních dnů si v kulturním dění Rakouska udržela výsadní místo klasická
hudba. Rakousko se může ohlížet zpět do historie na hudební velikány světového
významu. K nejznámějším skladatelům svého času se mimo jiné řadí Wolfgang
Amadeus Mozart, Joseph Haydn, Franz Schubert, Anton Bruckner, Michael Haydn,
Carl Ditters von Dittersdorf, Max Steiner, Alexander von Zemlinsky, Franz Xaver
Süssmayr, Johann Joseph Fux, Johann Georg Albrechtsberger, Johann Strauss
starší, který zpopularizoval valčík, a Johann Strauss mladší, „král valčíku“.
Milenci oblíbená hudba 20. století, to jsou také Gustav Mahler, Arnold
Schönberg, Alban Berg a Anton von Webern. Tuto tradici klasické hudby
následovalo také mnoho známých dirigentů, jako například Erich Kleiber, Herbert
von Karajan, Karl Böhm, Nikolaus Harnoncourt, Felix Weingartner, Clemens Krauss
nebo Franz Welser-Möst. Z interpretů se prosadili klavíristé Carl Czerny, Johann
Nepomuk Hummel a Artur Schnabel či houslista Fritz Kreisler.

Novoroční koncert Vídeňských filharmoniků je světově známý a koná se každoročně
1. lednové dopoledne ve Vídeňském koncertním domě Wiener Musikverein. Koncert je
přenášen televizí a zasahuje tak na Nový rok skoro miliardu lidí po celém světě.
Hrané jsou především známé valčíky, polky a pochody, přičemž je vždy silně
zastoupeno dílo rodu Straußů.

V populární hudbě se prosadily skupiny tzv. austropopu, jako S.T.S. nebo
Austria3, i sóloví umělci (Udo Jürgens, Wolfgang Ambros, Georg Danzer a Rainhard
Fendrich nebo například úspěšná zpěvačka Christina Stürmer). Světově (především
však v německy hovořících zemích) známá jména jsou také Hans Hölzl alias Falco,
Hubert von Goisern a DJ Ötzi. Nezanedbatelný význam má v Rakousku i lidová hudba
a její kombinace s populární hudbou. Populárním zpěvákem těchto šlágrů je lyžař
Hansi Hinterseer. Vedle toho existují také jednotlivé známé písně, které jsou
dodnes známé. Za jmenování stojí například Vánoční píseň Tichá noc, svatá noc
nebo na citeru hraná titulní píseň k filmu Der dritte Mann od Antona Karase.

Dalším oborem, ve kterém se Rakušané dokázali proslavit je film a divadlo. Mimo
jiné jsou to Max Reinhardt, Karl Farkas, Curd Jürgens, Maximilian Schell, Romy
Schneider, Senta Berger, Oskar Werner, O. W. Fischer, Otto Schenk, Klaus Maria
Brandauer, Martin Kusej, Christoph Waltz, rakouského původu je také Arnold
Schwarzenegger. Již Hedy Kieslerová alias Heddy Lamarr byla hollywoodskou
hvězdou. Známými režiséry Rakouska jsou například Erich von Stroheim, Billy
Wilder, Fritz Lang, Josef von Sternberg, Otto Preminger, Robert Dornhelm,
Michael Haneke, Ulrich Seidl nebo Hans Weingartner.

K nejznámějším rakouským spisovatelům se řadí Franz Grillparzer, Joseph Roth,
Johann Nestroy, Robert Musil, Karl Kraus, Stefan Zweig, Arthur Schnitzler, Georg
Trakl, Gustav Meyrink, Hugo von Hofmannsthal, Hermann Broch, Nikolaus Lenau,
Ödön von Horváth, Adalbert Stifter, Friedrich Torberg, Felix Mitterer, Thomas
Bernhard, Peter Handke, z žen pak Bertha von Suttnerová, oceněná Nobelovou cenou
za mír v roce 1905, a Elfriede Jelineková, oceněná Nobelovou cenou za literaturu
v roce 2004. Po druhé světové válce se prosadili také Ernst Jandl, Erich Fried
či Ingeborg Bachmannová, k nejznámějším spisovatelům rakouských menšin patří
například Janko Ferk, Gustav Janus a Florjan Lipus, který byl Petrem Handkem
přeložen do němčiny. V oblasti dětské literatury vynikl Felix Salten, v sektoru
erotické literatury je nepřehlédnutelným Leopold von Sacher-Masoch, za populární
literaturu bývá označováno dílo Johannese Maria Simmela.

Zřejmě nejslavnější období rakouského malířství zažila Vídeň okolo roku 1900,
kdy byla Vídeň centrem secese; tehdy zde působili mj. malíři Gustav Klimt, Oskar
Kokoschka a Egon Schiele. V padesátých letech 20. století se objevila výrazná
Vídeňská škola fantastického realismu, označovaná za pozdně surrealistické
hnutí. V tomto období tvořil také Friedensreich Hundertwasser. Dalším výrazným
fenoménem je vídeňský akcionismus 60. let (Günter Brus, Otto Muehl, Rudolf
Schwarzkogler, Hermann Nitsch), pohybující se na pomezí malířství a divadla. V
současnosti se prosazuje vizuální umělec Gottfried Helnwein.

Mezi významné rakouské sochaře patří mj. Niclas Gerhaert van Leyden, Franz Xaver
Messerschmidt, Fritz Wotruba, Alfred Hrdlicka, Bruno Gironcoli.

Významnými architekty barokní éry byli Johann Bernhard Fischer a Johann Lucas
von Hildebrandt. Vídeňskou secesi reprezentovali Otto Wagner a Josef Hoffmann.
Modernismu byl věrný Adolf Loos či Richard Neutra. Představitelem postmoderní
architektury je Hans Hollein.

Rakousko bylo, především na začátku 20. století, jedním z vedoucích vědeckých
center světa a přineslo mu geniální myslitele a výzkumníky, jako zakladatele
kvantové fyziky Wolfganga Pauliho a Erwina Schrödingera, zakladatele
psychoanalýzy Sigmunda Freuda, lingvistu a filozofa Ludwiga Wittgensteina, otce
zoopsychologie Konrada Lorenze, vynálezce Viktora Kaplana, průkopníka
termodynamiky Ludwiga Boltzmanna, objevitele struktury benzolu Johanna Josefa
Loschmidta, objevitele krevních skupin Karla Landsteinera, zachránce matek
doktora Ignaze Semmelweise. K významným vědcům patřil též objevitel Dopplerova
jevu Christian Doppler, badatelka v oblasti radioaktivity Lise Meitnerová, její
synovec Otto Frisch, zakladatel etologie Karl von Frisch, molekulární biolog Max
Perutz, fyzik Martin Karplus, neuropsychiatr Eric Kandel, teoretický fyzik
Walter Kohn, biochemik Richard Kuhn, farmakolog Otto Loewi, objevitel kosmického
záření Victor Franz Hess, lékař Julius Wagner-Jauregg, tvůrce stupnice tvrdosti
nerostů Friedrich Mohs, autor teze o prakontinentu Gondwana geolog Eduard Suess,
zakladatel paleobiologie Othenio Abel, autor teorie fázového přechodu fyzik Paul
Ehrenfest, zakladatel sexuologie Richard von Krafft-Ebing, matematik Emil Artin,
biolog Giovanni Antonio Scopoli, významný lékař Theodor Billroth, fyzik Richard
von Mises, astronom Georg Joachim Rhaeticus, středověký astronom Georg von
Peuerbach, průkopník výzkumu stresu Hans Selye, botanik Nikolaus Joseph von
Jacquin, teoretický fyzik Victor Frederick Weisskopf, vynálezce a zakladatel
firmy Osram Carl Auer von Welsbach, jazykovědec Karl Bühler.

Oborem, kterému se v Rakousku obzvláště dařilo, byla ekonomie. Celá jedna škola
je dnes v ekonomii nazývána „rakouská“ (Carl Menger, Friedrich August von Hayek,
Ludwig von Mises, Friedrich von Wieser). Ovšem celosvětovou proslulost získali i
autoři mimo tuto tradici: Ekonom Karl Polanyi, autor slavného díla Velká
transformace a zakladatel antropologické ekonomie či zakladatel moderního
managementu Peter Drucker. Nejvýznamnějším rakouským sociologem byl Alfred
Schütz. Paul Felix Lazarsfeld založil kvantitativní výzkum médií. Prosadili se i
muzikolog Ludwig von Köchel či religionista Volker Zotz. Ve filozofii se hovoří
o tzv. Vídeňském kroužku. Přináležel k němu, do jisté míry, i Karl Popper. Z
filozofů byl členem kupříkladu Otto Neurath. K existencialismu je řazeno dílo
Martina Bubera. Významným představitelem postmoderní filozofie byl Paul Karl
Feyerabend. Marxismus rozvíjeli Otto Bauer či Rudolf Hilferding. Velkou roli ve
vývoji středoevropské filozofie, především jako pedagog, sehrál Franz Brentano.
Kritikou techniky a západní civilizace proslul Ivan Illich. Představitelem hnutí
new age se stal Fritjof Capra. Filozofem Nové levice byl André Gorz.

Většinu novinového trhu ovládají bulvární tituly v čele s Kronen Zeitung, mezi
serióznější deníky patří Der Standard a Die Presse. V zemi působí veřejnoprávní
rozhlas Österreichischer Rundfunk s několika stanicemi.

K nejslavnějším rakouským sportovcům patří pilot formule 1 a trojnásobný mistr
světa Niki Lauda.

Tradičně se Rakušané prosazují ve sjezdovém lyžování, tři zlaté olympijské
medaile má sjezdař Toni Sailer, dvě Hermann Maier. Ze severské kombinace má tři
zlaté Felix Gottwald, ze skokanského můstku Thomas Morgenstern.

Svými extrémními kousky, například skokem ze stratosféry, proslul Felix
Baumgartner.



https://cs.wikipedia.org/wiki/Jadern%C3%A1_elektr%C3%A1rna_Temel%C3%ADn

Jaderná elektrárna Temelín, obecně často nazývaná Temelín (zkratkou ETE, dřív
taky JETE nebo JET), je elektrárna s největším instalovaným výkonem v Česku.
Stojí v obci Temelín v Jihočeském kraji, v okrese České Budějovice. Elektrárna
je častým terčem kritiky ze strany českých i zahraničních ekologických
organizací a hornorakouské vlády, kvůli čemuž je jedním z důležitých témat
česko-rakouské politiky. Její výstavba začala v roce 1985, s datem dokončení v
roce 2002 však jde o jednu z nejnověji dostavěných jaderných elektráren
v Evropě.

Elektrárna má instalované dva bloky z původně plánovaných čtyř, každý po
rekonstrukci s elektrickým výkonem 1055 MW (původní výkon 1000 MW). V roce 2006
elektrárna vyrobila přibližně 12 TWh (43,2 PJ) elektrické energie, což
představovalo přibližně 14 % výroby elektřiny v Česku a kolem 23 % výroby ČEZ.
Podíl na instalovaném výkonu elektráren v Česku byl v roce 2005 11,43 %.

Temelín se nachází v Jihočeském kraji asi 5 km jižně od města Týn nad Vltavou a
24 km severně od Českých Budějovic u obce Temelín v místech, kde stávala vesnice
Temelínec v souřadnicích 49°10′48″ severní šířky a 14°22′47″ východní délky.
JETE je vzdálena asi 45 až 50 km od hranic s Německem a Rakouskem.

Nadmořská výška Temelína je asi 500 m nad mořem. Vltava je vzdálená přibližně
5 km směrem na východ.

Elektrárna se nachází na pozemku o rozloze 143 ha (z toho 123 ha je oploceno),
který patří ČEZ. Na pozemku je dost místa i pro případné dostavění elektrárny.
Jde konkrétně o parcelu č. 180/1 na katastrálním území Křtěnov, parcelu č.
1053/1 na k.ú. Březí u Týna nad Vltavou, a parcelu parcela č. 1044/3. v k. ú.
Temelínec.

Z ekonomického a energetického hlediska je důležité umístění na jihu státu –
uhelné elektrárny se nacházejí poblíž ložisek uhlí v severních Čechách a na
severní Moravě, umístění elektrárny na jihu tak usnadňuje a zlevňuje přenos
elektřiny (to je i jeden z důvodů umístění JE Dukovany na jižní Moravu).

Temelín leží z geologického hlediska na moldanubickém hřbetu, který je do jisté
míry pokračováním Lišovského prahu, oblasti v seizmicky klidné a geologicky
stabilní, na skalním podloží a mimo geologické zlomy.

Jižní Čechy obecně i okolí Temelína jsou v porovnání s průměrem i jinými
oblastmi Česka řídce zalidněny a okolí Temelína je z velké části zalesněno, což
je velmi výhodné z bezpečnostního hlediska, ale nevýhodné pro využití odpadního
tepla. I přes relativně nižší hustotu zalidnění, však kvůli výstavbě elektrárny
bylo zbouráno šest obcí.

V předběžné fázi se uvažovalo o umístění elektrárny k obci Malovice (plánovaná
elektrárna byla označována jako JEMA), která však byla právě kvůli nedostatečné
geologické stabilitě zavržena, později byla zkoumána lokalita Dubenec (v obci
Dívčice), která však byla vhodná ke stavbě maximálně dvou bloků. Průzkum
prováděla inženýrská organizace Terplan.

Pásmo havarijní připravenosti bylo SÚJB už 5. srpna 1997 stanoveno na 13 km (v
určitých místech sahá ještě o trochu dál).

Jaderná elektrárna Temelín byla plánována ještě za socialistického
Československa jako jedna z hlavních staveb energetického systému Československa
a bývalé RVHP. V Československu byla už předtím uvedena do provozu Jaderná
elektrárna Jaslovské Bohunice (na Slovensku) a Jaderná elektrárna Dukovany (v
Česku), přibližně souběžně s Temelínem se plánovala stavba Jaderné elektrárny
Mochovce (na Slovensku).

Výhledově se pro Česko počítalo se stavbou Jaderné elektrárny Blahutovice
(zkratka EBLA) na severní Moravě, Jaderné elektrárny Tetov (zkratka JETO) ve
středních Čechách a v delším časovém horizontu i se stavbou jaderné elektrárny
označované jako ESEV (elektrárna severní Čechy), která měla nahradit dosluhující
uhelné elektrárny.

Investiční záměr na stavbu elektrárny byl vydán v roce 1979, rozhodnutí o
výstavbě 1. a 2. bloku bylo vydáno v roce 1980, v roce 1981 byla o výstavbě 1. a
2. bloku uzavřena dohoda mezi Sovětským svazem a Československem, která byla v
roce 1982 rozšířena o 3. a 4. blok. Původně však byly zvažovány jiné lokality
než Temelín (viz výš). V listopadu 1986 bylo vydáno stavební povolení a v únoru
1987 začala stavba provozních objektů, přípravné práce však začaly už v roce
1983. V roce 1988 byla dokončena první z původně plánovaných chladicích věží.
Podle původních plánů měl být 1. blok elektrárny dokončen v roce 1992, 4. v roce
1997.

Po roce 1989 (částečně už před ním) se stavba začala výrazně protahovat.
Především z Rakouska se ozývaly silné protesty proti dostavbě elektrárny a v
médiích odpůrci jaderné energetiky mj. často zpochybňovali její bezpečnost.
Jednou z prvních akcí byla již v prosinci 1989 rozpracovaná kampaň hnutí
Greenpeace Stop ČSSRnobyl!, která na základě odborně nezpůsobilé práce Ing.
Emila Málka, CSc. z roku 1983 rozvinula teorii o nedostatečné bezpečnosti. Již
tehdy ji odborníci z Fakulty jaderné a fyzikálně inženýrské ČVUT zpochybnili a
odmítli jako zcela nesmyslnou a vyvrácenou. a příznivci naopak upozorňovali na
to, že výroba energie z jádra je ekologičtější (především v souvislosti s
ekologicky poničenými částmi severních Čech).

Na doporučení (mj. ) MAAE se začaly přepracovávat projekty a původní (sovětský
resp. ruský) řídicí a kontrolní systém byl nahrazen novým (kontrakt byl v roce
1993 udělen americké společnosti Westinghouse). Stejný systém firma instalovala
i u britské jaderné elektrárny Sizewell B.

Zároveň nebylo kvůli společenským změnám zcela jasné, jaká bude energetická
potřeba státu po zániku nebo restrukturalizaci řady podniků energeticky
náročného těžkého průmyslu. Proti elektrárně se po celou dobu její výstavby
stavěla řada českých i zahraničních nevládních protijaderných organizací. V
lednu 1990 byly pozastaveny práce na 3. a 4. bloku, v březnu roku 1990 rozhodla
federální vláda Mariána Čalfy dostavět jenom 1. a 2. blok. O osudu Temelína
jednala i 15. června 1992 i vláda Petra Pitharta, která však rozhodnutí v
předvolební době přenechala vládě následující, pouze doporučila opatření
týkající se financování Temelína a omezení monopolu ČEZ. Dne 10. března 1993
byla dostavba prvního a druhého bloku znovu schválena vládou premiéra Václava
Klause, pro dostavbu hlasovala vláda téměř jednomyslně v poměru 18:0, pouze
ministr životního prostředí František Benda se zdržel. Třetí a čtvrtý blok byl
zakonzervován v rozsahu kompletně dokončených zemních prací na základové spáře.

Proti Temelínu v podstatě od začátku brojilo Rakousko, situace se vyostřila na
konci 90. let v souvislosti s přibližujícím se vstupem Česka do EU a vstupem
krajně pravicové FPÖ do rakouské vlády (Česko se jako jediná z tzv.
kandidátských zemí připojila k diplomatickému bojkotu Rakouska). FPÖ dokonce
požadovala, aby Rakousko v případě spuštění Temelína zablokovalo vstup Česka do
EU. Proti Temelínu však vystupovaly (byť méně ostře) všechny významné rakouské
strany. 6. května 1999 se v rezoluci k dostavbě Temelína dokonce kriticky
vyjádřil Evropský parlament, vláda Česka však 12. května 1999 většinou 11:8
dostavbu Temelína potvrdila. O dostavbu Temelína se dlouhodobě zasazoval
především ministr průmyslu a obchodu Miroslav Grégr, který dokonce získal
přezdívku „atomový dědek“. Obdobně získal později ministr zahraničí Karel
Schwarzenberg přezdívku „atomový kníže“, poté, co kritizoval blokády hraničních
přechodů Rakouska s Českem.

14.–21. ledna se v Rakousku dokonce uskutečnilo tzv. podpisové referendum, ve
kterém se celkem 915 220 rakouských občanů (15,53 % oprávněných voličů)
vyslovilo pro podmínění vstupu Česka do EU odstavením Temelína. Situace se
uklidnila po podepsání Melkského protokolu 12. prosince 2000, k jehož sjednání
mezi Českem a Rakouskem napomohlo i úsilí Evropské unie, především komisaře pro
rozšíření Güntera Verheugena.

V roce 2004 zamítli zastupitelé Jihočeského kraje další rozšíření elektrárny
(dostavbu 3. a 4. bloku)

Po kolaudaci Temelína v roce 2006 spory s Rakouskem vypukly znova (viz odstavec
Kritika ze strany Rakouska).

Po volbách v roce 2006 si v koaliční smlouvě Strana zelených vymínila, že vláda
během svého volebního období nebude připravovat stavbu dalších jaderných bloků.
K otázkám energetiky vláda ustavila nezávislou tzv. Pačesovu komisi, která se v
červenci 2008 postavila za jadernou energetiku a navrhla zahájit proces
posuzování vlivu dalších reaktorů na životní prostředí (EIA). Společnost ČEZ pak
o proces EIA 11.7. 2008 požádala. Předseda SZ Martin Bursík komisi kritizoval,
nehodlá však EIA bránit. EIA však představuje pouze první z mnoha kroků nutných
k povolení dostavby Temelína. ČEZ předpokládal, že stavba by mohla být zahájena
v roce 2014, a 3. blok by mohl být spuštěn v roce 2020.

7. dubna 2009 udělil Jihočeský kraj souhlas s dostavbou 3. a 4. bloku elektrárny
výměnou za přibližně 4 miliardy Kč, které ČEZ do širšího okolí elektrárny
investuje (opravy silnic, dostavbu dálnice). ČEZ požádal dokonce o postavení
druhé železniční trasy do elektrárny.

Proti rozhodnutí protestovali představitelé Strany zelených a Jihočeské matky,
kritizovali mimo jiné absenci veřejné diskuze v procesu schvalování (bylo
zahrnuto do programu dodatečně, až při zahájení jednání). Mezi zastánce dostavby
naopak patří např. sdružení Jihočeští taťkové. Kromě toho je podle několika
nezávislých výzkumů (STEM, Eurobarometr) v České republice dlouhodobě okolo 70 %
obyvatel pro další rozvoj jaderné energie. K zajímavostem patří, že podporu
nadpoloviční většiny má tato otázka dokonce i mezi voliči Strany zelených.

V pátek 3. listopadu 2006 byl Temelín zkolaudován, v pondělí 6. listopadu
rozhodnutí nabylo právní moci.

Koeficient ročního využití v roce 2006 se přes všechny technologické problémy
přiblížil 70 %. Po jejich dořešení začal dosahovat hodnot kolem 85 % a roční
výroba dosáhla hodnot 15 TWh.

Dne 18. července 2010 v 16:02 hodin dosáhla celková výroba elektrárny Temelín od
zahájení provozu 100 miliard kWh. Takové množství elektřiny by pokrylo spotřebu
celého Česka na 18 měsíců a Temelín na její výrobu potřeboval cca 3500 dnů.

Celkové investiční náklady na dva bloky o celkové elektrickém výkonu 2 000 MW
dosáhly i z důvodu zcela zásadních úprav projektu v průběhu výstavby 98 mld. Kč
(cena do konce září 2004), což představuje investiční náklady ve výši cca
50 000 Kč/kW. Stavbu financovala společnost ČEZ pomocí úvěrů, které poskytly dvě
bankovní konsorcia (konsorcium bank vedené Citibank (USA) a konsorcium bank
vedené bankou Fortis bank (Belgie)), za úvěry se zaručil stát a americká Exim
Bank [5]. Čistě ekonomická návratnost investice je odhadována na méně než 20
let.

Za každou vyrobenou kilowatthodinu elektřiny odvádí ČEZ 5 haléřů na tzv. jaderný
účet, kde se shromažďují prostředky na uložení vyprodukovaného radioaktivního
odpadu a jeho přepracování. ČEZ musí vytvářet i finanční rezervy na budoucí
likvidaci elektrárny.

Pro případ vážné havárie je Temelín pojištěn u mezinárodního poolu pojišťoven.
Limit plnění však nedosahuje ani 1 % hypotetických nákladů v případě vážné
havárie. Toto ale není problém jen jaderných elekráren, ale i většiny
hydroelektráren nebo jiných velkých průmyslových komplexů.

Původní projekt je založen na ruské (sovětské) technologii, řídicí systém je
americký. Tato kombinace „západních“ a „východních“ technologií byla důvodem
obav o bezpečnost, byla však už vyzkoušena na Jaderné elektrárně Loviisa ve
Finsku, (viz níže). Mise MAAE v roce 1996 konstatovala, že kombinace západní a
východní techniky byly v projektu pečlivě zváženy a podle názoru mise v
některých případech kombinace obou technik dokonce vedla ke zvýšení bezpečnosti.

Většina vybavení elektrárny však byla dodána českými firmami. (ŠKODA PRAHA –
generální dodavatel elektrárny, ŠKODA Jaderné strojírenství Plzeň, Vítkovice,
Sigma Lutín).

Předností použitých tlakovodních reaktorů je tzv. inherentní bezpečnost tj.
bezpečnost daná fyzikálními zákony. Ta je v Temelíně zajištěna mj. tím, že
schopnost vody (působí jako moderátor, tj. umožňuje, aby štěpná reakce vůbec
mohla probíhat) umožňovat řetězovou reakci klesá s rostoucí teplotou. Podobnou
vlastnost má i uran 238 (tvoří kolem 97 % uranu v palivu, fakticky ale jako
palivo nepůsobí, není zdrojem vyráběné energie), který pohlcováním neutronů
reakci brzdí. Tato jeho vlastnost vzrůstá s růstem teploty. Při přílišném
vzrůstu teploty by se tak reakce sama zastavila.

Bezpečnostních systémů využívajících fyzikální zákonitosti obsahuje Temelín
celou řadu, např. systém tvořený čtyřmi hydroakumulátory, které by zaplavily
aktivní zónu při mimořádných situacích spojených poklesem tlaku v primárním
okruhu, sprchový systém ochranné obálky, systém zajišťující pád souboru
absorpčních tyčí do aktivní zóny, což zajistí rychlé odstavení reaktoru atd.

Podle zprávy ČEZ z dubna 2007 nevykazuje Temelín výrazně horší výsledky ohledně
bezpečnosti než francouzské jaderné elektrárny (viz níže). Výrazně horší
výsledky než u ostatních elektráren v Evropské unii nezjistil ani tým WANO v
roce 2005.

JETE je vybavena dvěma tlakovodními reaktory, každý o tepelném výkonu 3120 MW a
elektrickém výkonu připojeného turboalternátoru 1055 MW (VVER-1000, typ V320)
(původní projekt počítal s výstavbou čtyř bloků).

Hmotnost reaktoru bez chladiva je přibližně 800 t. Chladivo tvoří slabý roztok
kyseliny borité (kyselina boritá, resp. bor 10B pomáhá dlouhodobé regulaci
reaktoru, výkon reaktoru s dobou pobytu paliva totiž mírně klesá, proto po jeho
výměně je koncentrace kyseliny, která zpomaluje reakci, větší a postupně se
snižuje tak, aby výkon byl konstantní.

Části vnitřní vestavby reaktoru jsou umístěny v tlakové nádobě. Tlaková nádoba
je vysoká 11 m, přičemž její dno je ve výšce 16 m nad úrovní okolního terénu.
Vnější průměr je 4,585 m. Stěny válcové části mají tloušťku 193 mm. Nádoba je
vyrobena z vysoce kvalitní nízkolegované chrom-nikl-molybden-vanadové oceli a je
navržena na tlak 17,6 MPa při teplotě 350 °C, přičemž běžný provozní tlak je
15,7 MPa při teplotách 290–320 °C.

Jako palivo slouží oxid uraničitý UO2 s průměrně 4,25 % obohaceného uranu 235. V
reaktoru je celkem 92 tun paliva. Aktivní zóna reaktoru je vysoká 3530 mm a má
průměr 3160 mm. Je v ní v přesně stanovených pozicích umístěno 163 palivových
souborů a 61 regulačních tyčí. Palivové soubory jsou uspořádány v hexagonální
mříži. Každý palivový soubor sestává z 312 palivových proutků, 18 vodicích
trubek a z jedné centrální měřicí trubky. Palivový cyklus je čtyřletý (jednou za
rok se tedy vyměňuje čtvrtina paliva). Probíhá přechod na pětiletý cyklus výměny
paliva.

Do roku 2010 dodávala palivo společnost Westinghouse, od roku 2010 se začaly na
základě proběhlého výběrového řízení používat v temelínských reaktorech palivové
soubory ruské společnosti TVEL. Technologie originálních ruských palivových
prutů se ukázala jako vhodnější a provozně kvalitnější než palivo dodávané
firmou Westinghouse.

K reaktoru jsou připojeny čtyři parogenerátory, každý o teplotě páry 278 °C a
výkonu 1470 tun páry za hodinu. Voda přicházející do parogenerátoru má teplotu
320 °C, v parogenerátoru pak předává teplo jiné vodě, vodě sekundárního okruhu,
ze které vyrábí sytou páru určenou už pro pohon turbíny a s ní spojeného
elektrického generátoru. Vyrobená sytá pára má teplotu 278,5 °C a tlak 6,3 MPa.
V turbogenerátoru (skládajícím se z parní turbíny, elektrického generátoru,
budiče a pomocného budiče) se pak tepelná energie páry převádí na mechanickou
energii pohybu turbíny a ta následně na energii elektrickou.

Parogenerátory jsou dlouhé 14,8 m, jejich vnější průměr je 4,2-4,5 m. Dodala je
společnost Vítkovice.

Mohutná konstrukce kontejnmentu chrání reaktor a primární okruh před vnějšími
vlivy a okolí elektrárny před následky případné havárie. Má průměr 45 m, výšku
38 m a tloušťku stěn 1,2 m, konstrukce kupole je pouze o 10 cm slabší. Jeho
vnitřní ocelová výstelka má tloušťku 8 mm.

Uvnitř kontejnmentu je trvale udržován mírný podtlak, který znemožňuje únik
menších množství radioaktivity do okolí.

Celkový objem chladiva v primárním okruhu je 337 m3, teplota chladiva na vstupu
je asi 290 °C, na výstupu asi 320 °C.

Voda potřebná k chlazení se odebírá z vltavské nádrže Hněvkovice a zpětně se
vypouští do Vltavy v prostoru nádrže Kořensko. Soustava těchto dvou vodních děl
se budovala současně s elektrárnou. Elektrárna za plného provozu spotřebovává
přibližně 2–3 m3/s. V roce 2003 elektrárna spotřebovala 35,4 mil. m3 vody.

Primární okruh je chlazen čtyřmi vertikálními odstředivými čerpadly o výkonu
5,1 MW umístěnými na studených větvích cirkulačních smyček. Při nominálních
parametrech činí průtok jedním čerpadlem 21 200 m3 za hodinu. Výška čerpadel je
11,9 m.

Elektrárna má 4 chladicí věže typu Iterson vysoké 154,8 m. Jejich průměr u paty
je 130,7 m, povrch vnější stěny činí 44 000 m2. Maximální průtok vody je
17,4 m3.s−1. Chladicí věže elektrárny tvoří dominantu celého okolí a jsou vidět
ze vzdálenosti 40 km, pára nad nimi až ze 70 km.

Přestože je pára odcházející z chladicích věží zdaleka viditelná, její skutečný
vliv na hydrometeorologické okolí je nepatrný – průměrná teplota v okruhu 5 km
je vyšší jen o 0,02–0,06 °C, vlhkost vzduchu je jen o 0,006 g/m3 vyšší.
Předpokládá se mírný nárůst tzv. hydrometeorů (námraza, mlha, jinovatka) v
bezprostředním okolí elektrárny, meteorologická měření však zatím neprobíhají
dostatečně dlouho na to, aby to mohlo být potvrzeno. Rovněž ostatní
(neekonomické) vlivy elektrárny na okolí jsou nepatrné.

Při plánování elektrárny se uvažovalo o řadě možností, jak využít odpadní teplo,
které tvoří většinu celkového výkonu elektrárny a je většinou bez užitku
vypouštěno. Uvažovalo se o využití tepla pro zemědělství a rybníkářství o
vytápění řady okolních obcí, především části Českých Budějovic. Okolí Temelína
však není příliš vhodné pro využití odpadního tepla k vytápění, kvůli nízké
hustotě osídlení. Už v roce 1987 byla EGP Praha zpracována studie, z níž
vyplynulo, že reálné je využití jen přibližně 1/3 dosažitelného výkonu Temelína,
ovšem za cenu vysokých investičních nákladů.

Prozatím se proto podařilo uskutečnit pouze vytápění Týna nad Vltavou. Ale
pozor, toto teplo vzniká v plynové kotelně JETE, které se používá pro trvalé
přihřívání dieselagregátů a vytápění některých objektů JE, takže vlastně Týn nad
Vltavou nevytápí JETE, ale plyn.

Na konci 80. let, v době, kdy se Temelín začínal stavět, se uvažovalo mj. o
využití odpadního tepla pro chov ryb. Podnik Státní rybářství České Budějovice
navrhoval tři varianty využití odpadního tepla.

V 1. variantě se předpokládala výstavba teplovodu, jenž by byl ukončen v
blízkosti obce Lhota pod Horami. Tam by voda teplá 60–70 °C (dodávaný výkon
10–15 MW, v létě 1/3) předávala pomocí výměníků teplo rybolovnému zařízení
skládajícímu se z haly (800–1000 m2) i z venkovních zemních rybníků.

V hale by probíhal výkrm tilápie nilské a sumečka afrického, v rybnících pod
širým nebem odchov rychleného plůdku býložravých ryb následovaný dokrmem tilápie
nebo sumečka do zimy. Dál měly být odchovávány jikry pstruha duhového a
půlročka. Výnos měl být 50 t ryb v hale a 50 t v rybnících ročně, s možným
zvýšením produkce ještě o dalších 15–20 t. Rozpočtové náklady měly dosáhnout
40 mil. tehdejších Kčs, doba návratnosti investice měla být 13 let (při produkci
rychleného plůdku býložravých ryb dokonce jen 8 let).

Ve 2. variantě se předpokládalo dovedení vody z Vltavy do Dehtářského a Soudného
potoka buďto pomocí štoly (Dívčí kámen) nebo čerpáním z Boršova a touto vodou
měla být napájena soustava rybníku Blatec a další objekty v oblasti obcí a
vesnic Dívčice, Dubenec a Nákří. Tato varianta by si vyžádala velké náklady:
200–250 mil. Kčs pro zajištění vody pro rybník Dehtář, 50 mil. Kčs zajištění
vody pro Blatec u Dívčic – Bezdrev, výstavba modulů základního objektu mohla
dosáhnout 250 mil. Kčs, přívod tepla 550 mil. Kčs, cena tedy mohla dosáhnout
celkem 1,1 mld. Kčs. Tím by bylo zajištěno využití 2500 ha vodní plochy OZ
Hluboká nad Vltavou a využití nízkopotenciálního tepla o výkonu 50–75 MW, i víc.
Výnos tak údajně mohl být zvýšen o 1000 t (o 0,25 – 0,4 t/ha na ploše
25 000 ha), v akvakultuře by se produkce zvýšila o dalších 500–600 t ročně,
návratnost investic měla být 30 let, s tím, že další podstatné přínosy mohly
plynout ze závlah zemědělské půdy.

Podle 3. varianty mělo být teplo z Temelína přivedeno do oblasti Hluboké nad
Vltavou – Hamr, plocha pro chov ryb měla být utvořena upravením koryta Vltavy.
Chovány by tak mohly být i lososovité ryby. Druhá větev by vyhřívala sádky OZ
Hluboká nad Vltavou. Celkem tato varianta měla přinést výnos 100–150 t pstruha
duhového, 200 t tilápie nilské, 50–100 t sumečka afrického, býložravých a
říčních druhů ryb a raná stadia kapra.

Náklady 3. varianty se předběžně odhadovaly na 125 mil. Kčs na přívod tepla,
80 mil. Kčs pro rybochovný objekt Hluboká nad Vltavou – Hamr, a na výměníkový
systém v sádkách 20 mil. Kčs, celkem tedy cca 225 mil. Kčs. Doba návratnosti se
odhadovala na 15–25 let bez započítání ekologických přínosů zarybňováním
Hněvkovické nádrže.

Elektrárny Dukovany a Temelín jsou sice pojištěny pro případ havárie, limit
plnění je však pouze 6 miliard Kč, přičemž například jen náklady na odškodnění
obyvatel evakuovaných při havárii ve Fukušimě se dnes odhadují na 100 miliard
dolarů (1,8 bilionu Kč), tedy 600 násobek částky na kterou jsou pojištěny obě
české jaderné elektrárny. Podobným problémem podpojištění však na světě trpí i
mnohé jiné velké energetické a průmyslové komplexy.

Jedním z předmětů kritiky je fakt, že Česko vyváží víc elektřiny než jaderná
elektrárna Temelín vyprodukuje. Tato kritika však ignoruje strukturu výroby a
vývozu – jaderná elektrárna (včetně Temelína) je totiž typický zdroj určený pro
vykrývání základního zatížení soustavy zásobování elektřinou (resp. spotřeby
elektřiny), což znamená, že je (protože jde o zdroj s nízkými provozními
náklady) snaha, aby elektrárna pracovala co nejdéle během celého roku i dne.
Zdroje (především uhelné a plynové elektrárny) s dražším provozem mají být
nasazovány jen pro vykrytí špiček spotřeby elektřiny (kdy je elektřina dražší);
do roku 2008 však byla cena elektřiny dostatečně vysoká na to, aby se vyplatilo
jejich produkci vyvážet i mimo špičkový režim. V roce 2013 ovšem poklesla cena
elektřiny na mezinárodní burze pod 40 EUR/MWh a mimošpičkové ceny jsou i výrazně
nižší, což efektivitu vývozu z Temelína výrazně snižuje. Proto i diskuse o
dostavbě 3. a 4. bloku elektrárny poněkud utichly. Pokud by byl vývoz elektřiny
z Česka zakázán či omezen, výrobu by bylo z ekonomického hlediska výhodné snížit
u uhelných a plynových elektráren.

Před rokem 2000 ČR exportovala poměrně malá množství elektřiny. Zároveň je
skutečností, že už v roce 2000 (kdy Temelín vyrobil jen malé množství elektřiny)
Česko vyváželo přes 10 TWh, což je jen o cca 2, méně než v roce 2006 (Temelín v
tomto roce vyrobil přes 12,6 TWh elektřiny). Podobné skoky v exportu nastaly v
letech 2003, 2004 a 2007. Vývoz elektřiny společnosti ČEZ (té Temelín patří) měl
do roku 2008 dlouhodobě spíš klesající tendenci, protože ČEZ se soustředí na
pokrytí českého trhu.

Navíc se v souvislosti se zvyšováním spotřeby elektřiny a dožíváním starších
elektráren očekávalo, že Česko přestane být vývozcem elektřiny po roce 2015.
Protože příprava a výstavba nových zdrojů je dlouhodobý proces, panovaly obavy,
že hrozí v krátkodobé a střednědobé budoucnosti nedostatek elektřiny a její
další zdražování.

Občas se objevují názory, že nebyly odstaveny uhelné elektrárny, jež měl Temelín
nahradit. V letech 1991 až 1998 ČEZ odstavil 2020 MW uhelných elektráren v rámci
programu odsířování, protože se nevyplatilo je rekonstruovat, byly by tedy
odstaveny i v případě, že by Temelín nebyl spuštěn; po roce 2008 ČEZ zahájil
obnovu (v podstatě výstavbu nových elektráren na místě starých) některých
uhelných elektráren, jimž v nejbližší době skončí životnost, zvažována byla
rovněž stavba paroplynových elektráren. V roce 2015 by měly (dle plánu z roku
2012) být zcela odstaveny elektrárny Prunéřov I a Mělník III. Dřívější prognózy
o růstu spotřeby elektřiny v Česku se do roku 2008 celkem naplňovaly, od té doby
s ohledem na hospodářskou krizi spotřeba elektřiny stagnuje či mírně klesá.

Kritici dál upozorňují na údajné technické nedostatky, které vyplývají podle
jejich názoru z nedostatečně odzkoušené kombinace sovětských a „západních“
technologií. Zastánci elektrárny upozorňují, že tato kombinace už byla
vyzkoušena v jaderné elektrárně Loviisa ve Finsku. I podle západních odborníků
je bezpečnost tlakovodních reaktorů ruské konstrukce (jde o zcela jinou
koncepci, než koncepce reaktoru černobylského typu) zcela srovnatelná s
obdobnými západními reaktory; ruská konstrukce mírně zaostávala pouze v oblasti
řídicí techniky, ta však byla v Temelíně nahrazena technikou západní. Určitou
roli hrají i předsudky či nedůvěra vůči jaderné energetice jako takové a také
různé lobbistické skupiny. (Viz rovněž odstavec Bezpečnost).

Problémem jaderné elektrárny Temelín může být její relativně vysoký instalovaný
výkon na jeden generátor oproti ostatním zdrojům v ČR (stavba menšího množství
větších bloků místo většího množství menších byla zvolena kvůli snížení
investičních i provozních nákladů). Při náhlém výpadku dodávky elektřiny z
jednoho či druhého bloku musí být zajištěn náhradní zdroj, což při vysokém
výkonu obou generátorů znamená řadu dalších zdrojů. V některých situacích pak
může regulátor přenosové soustavy (ČEPS) mít omezené možnosti regulace, případně
musí elektřinu nakupovat.Celkový poměr výkonu obou temelínských generátorů k
výkonu elektrárenské soustavy se však pohybuje v přijatelném rozmezí udávaném v
odborné literatuře (5–10 %, u Temelína pokrývá každý z generátorů přibližně
7 %).

Navzdory všem peripetiím, jimiž jaderná energetika od dob svého vzniku prošla,
naprostá většina obyvatel Česka jadernou energetiku a samotnou temelínskou JE
podporuje (viz četné průzkumy veřejného mínění:).

Kritiku zpochybňující bezpečnost JE Temelín je slyšet především zpoza hranic,
konkrétně v bezprostředně sousedícím Rakousku a Bavorsku, kde u části obyvatel
jaderná elektrárna Temelín vyvolává obavy z následků případné havárie. Tyto
názory jsou navíc podpořeny i relativně (především ve srovnání s Jadernou
elektrárnou Dukovany) častými poruchami na různých částech elektrárny, ačkoliv
se velká většina poruch stala v nejaderné části elektrárny a žádná z nich
nepřekročila stupeň 1 stupnice INES (Technická porucha nebo odchylka od
schváleného režimu). Zdánlivě vysoká frekvence poruch (podle stupnice INES zatím
pouhých odchylek) na JETE je zaviněna především nadstandardním způsobem
informovanosti. U velké většiny jiných jaderných elektráren by se veřejnost za
celou dobu dozvěděla nejvýš o desítce událostí.

14. prosince 2006 vyzval rakouský parlament vládu k právním krokům proti
Temelínu. Ze strany rakouských protijaderných aktivistů začaly opět blokády
česko-rakouských hraničních přechodů. V reakci na tyto události zveřejnila v
dubnu 2007 společnost ČEZ zprávu o bezpečnosti JETE, v níž byl mimo jiné srovnán
počet poruch a odchylek na obou jaderných blocích od běžného režimu jaderných
bloků ve Francii. „Hodnocení zahrnulo výsledky 58 francouzských jaderných bloků
v letech 2000 až 2006. Ve Francii připadá v kategorii INES 1 zhruba 1,1 události
na každý blok a rok. Temelín má ve sledovaném období hodnotu 1,4 události. V
kategorii INES 0 vychází pro francouzské elektrárny 7 událostí na každý blok a
rok, zatímco u Temelína je to 15 událostí“. Zpráva zároveň upozorňuje, že lepší
výsledky francouzských jaderných elektráren můžou být vysvětleny skutečností, že
jsou v provozu už delší dobu.

15. května 2007 ministr zahraničí České republiky Karel Schwarzenberg prohlásil,
že pokud blokády hraničních přechodů s Rakouskem nepřestanou, Česko by do sporu
mohlo vtáhnout EU, protože blokády znamenají porušení dohody z Melku. Nazval
také odpůrce Temelína „magory“. Kvůli svým postojům k JETE si Schwarzenberg u
rakouských odpůrců jaderné energie dokonce brzo vysloužil přezdívku Atomfürst
(atomový kníže).

Nespokojenost s blokádami vyjádřil už dřív i premiér Mirek Topolánek a označil
je za porušení evropských směrnic. V červnu 2007 podala společnost ČEZ žalobu na
Horní Rakousko kvůli jejich neustálé snaze zastavit provoz Temelína. ČEZ je
údajně nucena za soudní spory v Rakousku vydávat velké částky, ačkoliv Evropský
soudní dvůr rozhodl, že rakouské soudy nejsou oprávněny žaloby proti ČEZ
projednávat.

Společnost ČEZ podala MŽP žádost o posouzení vlivu na životní prostředí 11. 7.
2008, 5. 2. 2009 ministerstvo ukončilo zjišťovací řízení.

V říjnu 2011 předal ČEZ zájemcům kvalifikovaným do zadávacího řízení veřejné
zakázky Dostavba Jaderné elektrárny Temelín výzvu k podání nabídek včetně
zadávací dokumentace.

V červenci 2012 otevřel ČEZ nabídky ve veřejné zakázce na dostavbu Jaderné
elektrárny Temelín za účasti jejich předkladatelů – společností Areva, konsorcia
společností Westinghouse Electric Company, LLC a WESTINGHOUSE ELECTRIC ČR a
konsorcia společností ŠKODA JS, Atomstroyexport a Gidropress.

V říjnu 2012 oznámil ČEZ společnosti Areva, že nenaplnila v nabídce zákonné
požadavky na stavbu dvou bloků v lokalitě jaderné elektrárny Temelín. Společnost
Areva nesplnila ani další definovaná vylučovací kritéria. Jelikož tendr probíhá
podle zákona o zadávání veřejných zakázek, její nabídka musela být z dalšího
řízení vyloučena.

V roce 2013 je navrženo, aby výroba elektřiny fungovala na bázi garantované
výkupní ceny.

10. dubna 2014 bylo oznámeno ukončení tendru na výstavbu 3. a 4. reaktoru.
Důvodem zrušení tendru byla podle ČEZ neutěšená situace na energetickém trhu a
neochota české vlády výstavbu nových bloků finančně podpořit. Podle ekonomického
analytika Tomáše Sýkory by výstavba nových reaktorů nebyla ekonomická, neboť v
té době cena elektřiny na burze klesla ke 32 eurům za megawatthodinu. Stavba
nových bloků v Temelíně by se vyplatila, kdyby cena elektřiny činila přes 70 eur
za megawatthodinu.

Uvnitř oploceného areálu elektrárny se zřejmě líbí zajícům – na konci roku 2006
Myslivecké sdružení Háj Temelín provedlo jejich odchyt, 30 zajíců obojího
pohlaví bylo vypuštěno do honitby. Zajíců však v areálu elektrárny mohlo být i
kolem 80.

V bezprostřední blízkosti JE Temelín stojí renesanční zámeček Vysoký Hrádek,
který slouží jako Informační centrum temelínské elektrárny. V zámečku se nachází
např. moderně vybavený kinosál, mlžná komora, rozsáhlá expozice atd.



https://cs.wikipedia.org/wiki/Brno

Brno (německy Brünn, latinsky Bruna, v jidiš ברין‎‎ Brin) je počtem obyvatel i
rozlohou druhé největší město v České republice, největší město na Moravě a
bývalé hlavní město Moravy. Je sídlem Jihomoravského kraje, v jehož centrální
části tvoří samostatný okres Brno-město. Město leží na soutoku řek Svratky a
Svitavy, má zhruba 380 tisíc obyvatel a v jeho metropolitní oblasti žije asi 600
tisíc obyvatel.

Brno je centrem soudní moci České republiky, stalo se totiž sídlem jak Ústavního
soudu, tak Nejvyššího soudu, Nejvyššího správního soudu i Nejvyššího státního
zastupitelství. Kromě toho je celkově významným administrativním střediskem,
protože zde sídlí státní orgány s celostátní kontrolní působností a další
důležité instituce. Za zmínku stojí například Úřad pro ochranu hospodářské
soutěže, veřejný ochránce práv nebo Státní zemědělská a potravinářská inspekce.
Od roku 1777 je Brno také sídlem římskokatolické brněnské diecéze, biskupským
chrámem je katedrála svatého Petra a Pavla na Petrově.

Město je významným střediskem vysokého školství s 34 fakultami čtrnácti
univerzit a dalších vysokých škol s více než 83 000 studenty. V Brně je zákonem
zřízeno studio České televize a Českého rozhlasu.[pozn. 1]

Na Brněnském výstavišti jsou tradičně konány velké mezinárodní výstavy a
veletrhy. Rozsáhlý areál výstaviště započal svůj provoz již roku 1928 a dnes je
považován také za jednu z kulturních památek města. Největší zde pořádanou
událostí je Mezinárodní strojírenský veletrh. Brno proslulo i coby dějiště
velkých motoristických závodů konaných na blízkém Masarykově okruhu, tato
tradice sahá až do třicátých let 20. století. K nejprestižnějším závodům patří
Grand Prix ČR, součást seriálu Mistrovství světa silničních motocyklů. Brno také
každoročně hostí mezinárodní přehlídku ohňostrojů Ignis Brunensis, pořádanou od
roku 1998. Návštěvnost této události se typicky pohybuje mezi jedním až dvěma
sty tisíci návštěvníků po každý den jejího konání.

K nejvýznamnějším dominantám města patří hrad a pevnost Špilberk na
stejnojmenném kopci a katedrála svatého Petra a Pavla na vršku Petrov,
utvářející charakteristické panorama města a často vyobrazovaná jako jeho
symbol. Druhým dochovaným hradem na území Brna je Veveří, kdysi vybudovaný nad
řekou Svratkou a dnes se tyčící nad Brněnskou přehradou. Další významnou
památkou je funkcionalistická vila Tugendhat, která byla zapsána mezi Světové
dědictví UNESCO. Historické městské jádro bylo vyhlášeno městskou památkovou
rezervací.[pozn. 2] K turisticky atraktivním lokalitám patří také Chráněná
krajinná oblast Moravský kras, jejíž nejjižnější část se nachází na území města
Brna.

Nynější název města Brna se odvíjí od názvu někdejší osady ležící na brodu přes
řeku Svratku, která vznikla v této lokalitě okolo roku 1000. Ovšem starší původ
tohoto názvu není zcela jasný. Nejstarší název je Brnen, lze se ale setkat i s
označeními jako Brvnn, Brin nebo Brnno. V latině bylo Brno označováno jako
Bruna[pozn. 3] a v němčině jako Brünn. Mezi lety 1949 a 1992 bylo Brno oficiálně
označováno jako „krajské město Brno“, předtím neslo název „Zemské hlavní město
Brno“, který se ujal v době první republiky, ačkoli Brno bylo hlavním městem již
dávno předtím. Na některých starších dokumentech (mapách, různých listinách
apod.) lze nalézt označení „Královské hlavní město Brno“. První písemná zmínka o
Brně pochází z roku 1091 z Kosmovy kroniky, kde je psáno: „Český král Vratislav
I. vtrhl s vojskem na Moravu a oblehl hrad Brno…“.

Podle města Brna byl pojmenován lehký kulomet BREN (Brno + Enfield), známá zbraň
druhé světové války, používaná především armádou Spojeného království. Také
například kulinářská specialita brněnský řízek nebo malý asteroid „2889 Brno“,
objevený astronomem Antonínem Mrkosem.

V brněnské mluvě zvané hantec, jejíž užívání dnes již není zcela běžné, se Brno
označuje jako Brnisko nebo Bryncl, možné je také označení Štatl, které je ze
zmíněných tří nejtypičtější mezi rodilými obyvateli, i když původně označuje
spíše jen centrum Brna.

Za přímého předchůdce Brna je považováno hradiště Staré Zámky na katastru dnešní
Líšně, jedno z hradisek Velkomoravské říše, jehož osídlení se datuje od konce
neolitu až do začátku 11. století.

První nálezy pozůstatků v brněnské oblasti jsou přibližně z paleolitu a byly
nalezeny v oblasti Stránské skály, první doložené slovanské osídlení brněnské
oblasti je z doby kolem 5. až 7. století.

Dějiny města Brna byly vždy pevně svázány s dějinami Moravy, již v 11. století
od dob údělných knížectví na Moravě Brno zastávalo mimořádně důležitou úlohu ve
správě země.[pozn. 4] Ražba mincí v Brně začala v 11. století, kdy zde brněnská
knížata razila nejstarší brněnský denár. První písemná zmínka o Brně je v
Kosmově kronice roku 1091. Roku 1243 byla Brnu udělena práva městská, v polovině
13. století byl založen hrad Špilberk, roku 1292 bylo tehdejšímu královskému
městu Brnu uděleno právo volit rychtáře. V roce 1324 založila královna Eliška
Rejčka na Starém Brně kostel Nanebevzetí Panny Marie, dnes baziliku a místo
jejího posledního odpočinku. V Brně sídlila od poloviny 14. do začátku 15.
století Janem Jindřichem založená moravská větev Lucemburků, moravských
markrabat. Poslední moravský Lucemburk Jošt byl na podzim 1410 dokonce zvolen
římským králem, začátkem následujícího roku ale zemřel na Špilberku. Je pohřben
v kostele svatého Tomáše, který založil jeho otec Jan Jindřich.

V Brně byl markraběcí dvůr, zasedal zde moravský zemský sněm a další vrcholné
politické instituce tehdejší Moravy.[pozn. 5] Brno je bývalé moravské hlavní
město a od středověku je zejména spolu s Olomoucí jejím historicky
nejvýznamnějším městem.

V roce 1777 bylo založeno brněnské biskupství,[pozn. 6] roku 1839 přijel do Brna
první vlak z Vídně, čímž začal provoz parostrojní železnice na území dnešní
České republiky. Roku 1850 bylo Brno poprvé administrativně rozšířeno připojením
20 okolních katastrálních území.[pozn. 7] V letech 1859–1864 bylo zbořeno téměř
kompletně celé městské opevnění, v letech 1896–1916 proběhla v historickém jádru
rozsáhlá asanace, při níž bylo asi 240 domů nahrazeno novostavbami nebo zcela
odstraněno. Roku 1869 v Brně poprvé na území dnešního Česka vyjela do ulic města
tramvaj, tehdy tažena koňmi.

Před několika staletími bylo Brno po dlouhou dobu ve sporu s Olomoucí o
postavení hlavního města Moravy. Tento spor zřejmě zapříčinil kníže Břetislav
I., který v roce 1055 rozdělil Moravu na dvě navzájem nezávislá území, Olomoucký
a Brněnský úděl, později vznikl i samostatný Znojemský úděl. To vedlo k
decentralizaci moci a vzniku tří, později znovu dvou, center na Moravě.
Znovusjednocení Moravy započalo roku 1182 z vůle římskoněmeckého císaře
Fridricha I. Barbarossy vznikem Markrabství moravského. V roce 1348 za vlády
markraběte a krále Karla byl zřízen Moravský zemský soud a Moravské zemské
desky, oboje zároveň v Brně a v Olomouci, ale pozice hlavního města Moravy byla
stále nejasná. Olomouc měla více obyvatel,[zdroj?] byla sídlem biskupa, později
univerzity, měla výhodnější polohu blíže centru země (Moravy),[pozn. 9] Brno
bylo sídlem markraběte (moravského vládce)[pozn. 10] a později hrála roli i
blízkost rakouské metropole Vídně. Moravský zemský sněm, jenž byl od 14. století
zákonodárnou institucí v markrabství, zasedal střídavě v obou městech (krátkou
dobu i ve Znojmě), stejně tak zemský soud zasedal střídavě a zemské desky byly
také vedeny v obou městech. Olomouc však měla po dlouhou dobu výhodnější
postavení než Brno a to až do třicetileté války, kdy byl v Brně roku 1636 zřízen
královský tribunál, instituce natolik významná, že se Brno stalo de facto
jediným hlavním městem Moravy, ale ne nadlouho.[pozn. 11]

Nejvýznamnějším milníkem sporu se stal až přelom let 1641–1642. V roce 1641
markrabě a císař Ferdinand III. nařídil, aby byl zemský sněm i soud spolu s
královským tribunálem a zemskými deskami trvale přemístěn z Olomouce do Brna,
čímž bylo ukončeno střídavé zasedání zemského sněmu a soudu v obou městech. Roku
1642 se Olomouc vzdala švédskému vojsku a tím těžce upadl její politický význam
na Moravě ve prospěch Brna,[pozn. 12] tehdy byly do Brna také přemístěny celé
zemské desky,[pozn. 13] a Brno se poté definitivně stalo jediným politickým
centrem země. Avšak konečné vyřešení sporů[pozn. 14] o hlavní město Moravy mezi
Brnem a Olomoucí náleží až markrabímu a císaři Josefu II., který v roce 1782
přiznal nárok na označení Brna hlavním městem trvale.[pozn. 15][pozn. 16] To
bylo později potvrzeno i zemskou ústavou, stejně jako např. působením vrchního
zemského soudu, jehož působnost se ale nevztahovala jen na celou Moravu, ale i
na Rakouské Slezsko.

Brno pak bylo hlavním městem Moravy až do roku 1928, kdy byla Země Moravská
sloučena se Zemí Slezskou. Poté bylo Brno zemským hlavním městem Země
Moravskoslezské.[pozn. 17] Nakonec byla roku 1948 komunistickou vládou zrušena
moravskoslezská zemská samospráva a s ní zanikla i pozice jejího hlavního města.
Moravské zemské desky jsou dnes národní kulturní památkou a jsou uloženy v
Moravském zemském archivu v Brně.

Roku 1919 byla k Brnu připojena dvě sousední města Královo Pole a Husovice a 21
dalších obcí. Vzniklo tak tzv. Velké Brno s asi 7× větší rozlohou a počtem
obyvatel asi 222 tisíc oproti původním asi 130 tisícům. Roku 1921 se Brno stalo
zemským hlavním městem země Moravské v tehdejší první republice, předtím bylo
hlavním městem Markrabství moravského, o sedm let později se stalo zemským
hlavním městem země Moravskoslezské. V roce 1939 bylo Brno v předzvěsti druhé
světové války obsazeno německou armádou a 26. dubna 1945 osvobozeno Rudou
armádou. Krátce po válce docházelo od 30. května 1945 v rámci obdobných
celostátních snah k vysídlování německého obyvatelstva Brna.

Po komunistickém převratu z února 1948 upadl v té době tradiční politický a
hospodářský význam Brna jako hlavního města, a to zákonem o krajském zřízení
přijatým 21. prosince 1948. Tímto zákonem bylo zrušeno zemské zřízení a Morava
byla rozdělena do několika krajů podřízených Praze (s účinností od 24. prosince
1948). Krajské zřízení po roce 1948 nerespektovalo hranice historických zemí.
Město Brno se tehdy stalo sídlem Brněnského kraje a po reformě v roce 1960
sídlem Jihomoravského kraje. V roce 1968 se město stalo statutárním městem podle
zákona o národních výborech, ačkoli tento titul mělo již dříve. Roku 2000 vznikl
současný samosprávný Jihomoravský kraj, jehož krajským městem je Brno.

Brno leží na jihovýchodě České republiky na soutoku řek Svratky a Svitavy a
protékají jím potoky Veverka, Ponávka, Říčka a několik dalších menších toků. Tok
Svratky je v Brně dlouhý přibližně 29 km, u Svitavy délka činí asi 13 km. V
katastru města se nachází Brněnská přehrada a několik malých rybníků a jiných
vodních ploch, například Žebětínský rybník nebo nádrže v Mariánském údolí. Brno
je ze tří stran je chráněno zalesněnými kopci Brněnské vrchoviny, na jihozápadě
pak začínají nížiny Dyjsko-svrateckého úvalu, nadmořská výška města se pohybuje
mezi 190–425 m n. m., značná část území Brna (6379 ha, 28 %) je pokryta lesy.
Kromě kopců Petrov a Špilberk se na katastru města nacházejí také vrchy Bílá
hora, Červený kopec, Hády (z části), Kamenný vrch, Kraví hora, Medlánecké kopce,
Mniší hora, Palackého vrch, Stránská skála, Strom a Žlutý kopec, nejvyšším
vrcholem je Kopeček (479,41 m n. m.). Nejvyšší bod na katastru města s
nadmořskou výškou 497 m se nachází severně od Útěchova.

Brno má poměrně rozmanité přírodní zázemí a mírné klima, což je dáno jeho
polohou mezi Českomoravskou vrchovinou a nížinami jižní Moravy. Průměrná roční
teplota dosahuje 9,4 °C, průměrné roční srážky 505 mm, průměrný počet dnů se
srážkami je 150, průměrný sluneční svit za rok činí 1 771 hodin a převažující
směr větru je severozápadní. Od východu na západ je město dlouhé 21,5 km a
celkově zabírá plochu 230 km². Velmi dobrá kvalita ovzduší v Brně je zaručena
dobrou ventilací jeho území, dlouhodobě nebyly v Brně zaznamenány žádné
klimatické kalamity. Na katastru Brna se nachází několik desítek chráněných
území, například část chráněné krajinné oblasti Moravský kras, národní přírodní
památka Stránská skála, národní přírodní rezervace Hádecká planinka, přírodní
památka Bílá hora nebo přírodní rezervace Bosonožský hájek.

K trvalému pobytu v Brně je přihlášeno 400 tisíc obyvatel, což jej v žebříčku
největších měst Evropské unie řadí na 69. místo (stav v roce 2011). Brněnská
aglomerace, administrativně vymezená dle vyhlášky č. 561/2006 Sb. za účelem
hodnocení a snižování hluku obcemi Brno, Adamov, Bílovice nad Svitavou, Česká,
Kuřim, Lelekovice, Modřice, Ostopovice, Podolí, Popůvky, Rozdrojovice,
Řícmanice, Šlapanice, Troubsko má zhruba 450 tisíc obyvatel. V samotné brněnské
metropolitní oblasti ale žije asi 600 tisíc obyvatel, což ji činí po pražské a
ostravské třetí největší v Česku (podle Eurostatu žilo v roce 2004 v širší
metropolitní oblasti Brna 730 tisíc obyvatel), přičemž celý Jihomoravský kraj má
asi 1,2 milionu obyvatel. Brno je odvěkou křižovatkou obchodních cest, která
spojovala severní a jižní evropské civilizace po staletí, a po staletí bylo
jediným právoplatným hlavním městem autonomní moravské země. Město je jako
součást podunajského regionu historicky spjato s Vídní, vzdálenou 110 km. V
minulosti bylo Brno známé také jako významné průmyslové město, někdy přezdívané
jako „rakouský Manchester“.

Brno přesahuje počet dní, po které smí být legálně překročen denní limit pro
polétavý prach, ale má také dlouhodobé problémy s překračováním limitů pro
znečištění oxidem dusičitým nebo rakovinotvorným benzo-a-pyrenem.

Brněnský magistrát vynakládá na oblast kultury ročně kolem tří čtvrtin miliardy
korun. Ve městě působí řada muzeí, divadel a dalších kulturních institucí,
pořádá se zde řada festivalů a nejrůznějších kulturních akcí. Krom toho je v
Brně je také zřízena Hvězdárna a planetárium Brno, tři botanické zahrady,[pozn.
18] nebo například Zoologická zahrada Brno, jež je svojí rozlohou 65 ha jednou z
největších v Česku.

Brno od 90. let zažívá kulturní „znovuzrození“, fasády jsou opravovány, různé
výstavy, přehlídky apod. jsou zakládány a rozšiřovány, do města se postupně
vrací rytmus „menšího evropského velkoměsta“, Brnu se ovšem stále ještě někdy
může dostávat ne zcela lichotivé pověsti „nudného maloměsta“. V roce 2007 se v
Brně konal summit 15 prezidentů zemí Evropy, roku 1996 navštívila Brno britská
královna Alžběta II., v roce 2010 její syn, princ Charles, v roce 2009 papež
Benedikt XVI. a další.

Brno i přes svůj městský charakter zachovává tradiční moravskou lidovou kulturu
včetně lidových slavností, na kterých nechybí moravské kroje, moravská vína,
moravská dechová hudba, lidové tance a soutěže. Na rozdíl od menších obcí v Brně
mají své hody lokálně jednotlivé městské části, ovšem ne všechny. Mezi městské
části, kde se pravidelně pořádají tradiční hody, patří například Řečkovice a
Mokrá Hora, Židenice, Líšeň nebo Ivanovice.

V Brně se nachází řada tzv. „kamenů zmizelých“ - Stolpersteine, které zde byly
do chodníků vsazeny 9. června 2010 a 16. června 2011 německým umělcem Gunterem
Demnigem.

V Brně je možné, pravděpodobně díky jeho bohaté historii hlavního města Moravy,
nalézt stovky kulturních památek, včetně devíti národních kulturních památek a
jedné památky zařazené na seznam Světového dědictví UNESCO. Většina hlavních
brněnských památek se nachází v jeho historickém jádru, zdejší městská památková
rezervace je počtem objektů druhá největší v České republice, ovšem až s velkým
odstupem za Prahou (Brno: 484 objektů; Praha: 1 330 objektů). Brno může být také
označováno jako kolébka některých nových trendů v oblasti moderní architektury a
její konkrétní podoby někdy nazývané též jako funkcionalismus. Tento profil
města, známý a oceňovaný ve světě, výrazně pomohl vtisknout zejména Bohuslav
Fuchs, jeden z velmi respektovaných architektů 20. století. Podílela se na něm
ale i řada dalších tvůrců jako Arnošt Wiesner, Emil Králík, Jindřich Kumpošt,
Otto Eisler. Je zde možné vidět velmi pestrou řadu památek tohoto stylu.
Následující seznam uvádí pouze některé z nejvýznamnějších památek. Hvězdičkou
označené objekty jsou národními kulturními památkami.

V Brně je každoročně na přelomu května a června pořádán festival zábavy Brno –
město uprostřed Evropy, jehož součástí je i přehlídka a možnost jízdy starými
dopravními prostředky Dopravní nostalgie, Zábava pod hradbami hradu Špilberk s
koncertem brněnské filharmonie, lidová hradní slavnost na témže hradu. Součástí
tohoto festivalu je i mezinárodní soutěžní přehlídka ohňostrojů Ignis Brunensis,
latinsky „Plamen Brněnský“, největší soutěžní show ohňostrojů ve střední Evropě.
Od června do září probíhá v centru města Brněnské kulturní léto, jehož součástí
je i divadelní festival Brněnské shakespearovské hry; ukončují je folklorní
Brněnské lidové slavnosti. V srpnu se každý rok konají Dny Brna – oslavy úspěšné
obrany města před Švédy roku 1645, jejichž součástí jsou i rekonstrukce dobových
bitevních scén. Od roku 2001 se každoročně koná svátek balónového létání Baloon
Jam. V Brně se také pořádá mezinárodní festival Divadelní svět, zahájen Nocí
kejklířů a vrcholící Slavností masek, Divadelní svět je největší podobnou akcí
ve střední Evropě.

V Brně se konají dva výroční festivaly symfonické hudby – Mezinárodní hudební
festival Brno, známý pod tímto jménem již od roku 1965, a Mezinárodní hudební
festival Špilberk pod širým nebem. V roce 2004 se konal u příležitosti
100. výročí světové premiéry opery Leoše Janáčka Její pastorkyňa v Národním
divadle v Brně první ročník mezinárodního hudebního festivalu Janáček Brno.
Multižánrový hudební festival Semtex Culture se věnuje populární hudbě mládeže a
Alternativa Brno experimentální hudbě. Do roku 1989 se v Mariánském údolí konaly
Mírové slavnosti. Častým místem konání hudebních i jiných produkcí jsou hala
Rondo (DRFG Arena) či náměstí Svobody v brněnském centru.

V Brně se také koná mezinárodní filmový festival Cinema Mundi, přehlídka filmů z
celého světa, které se ucházejí či ucházely o Oscara. Od roku 2000 zde probíhá
filmový festival s gay a lesbickou tematikou Mezipatra (původně Duha nad Brnem).

Nejvýznamnějším muzeem v Brně je Moravské zemské muzeum, které je druhou
nejstarší a nejrozsáhlejší muzejní institucí v republice a první na Moravě. Bylo
založeno Hospodářskou společností pro povznesení orby, přírodovědy a vlastivědy
v roce 1817, kdy byl Biskupský dvůr na Zelném trhu převeden církví na tuto
společnost. První instalace byly provedeny až v roce 1828. Po roce 1880 bylo
přistavěno tzv. d'Elvertovo křídlo, které uzavřelo dvůr z jižní strany, v roce
1908 byl zakoupen i sousední Dietrichsteinský palác, muzeum bylo rekonstruováno
a během první světové války uzavřeno. Po znovuotevření v roce 1923 muzeum
fungovalo až do roku 1944, kdy bylo opět uzavřeno. Po roce 1948 bylo muzeum
postátněno a byla provedena rekonstrukce, při níž byly objeveny části
středověkých budov. V roce 1968 proběhly velkolepé oslavy 150 let muzea. Později
byly přikoupeny a pro muzejní účely rekonstruovány další budovy, např. Palác
šlechtičen, či nově postavený pavilon Anthropos.

Ve městě dále sídlí Muzeum města Brna na hradě Špilberk, Technické muzeum v Brně
založené v roce 1961, Muzeum romské kultury, Muzeum českého a slovenského exilu
20. století, Diecézní muzeum v Brně a Mendelovo muzeum (jedná se o první
celouniverzitní muzeum v Česku, které propaguje velikána světové vědy Gregora
Mendela; původně bylo součástí Moravského zemského muzea pod názvem
Mendelianum). V Brně sídlí Moravská zemská knihovna, přední odborná veřejná
knihovna na Moravě a s přibližně 4 miliony dokumentů druhá největší knihovna ve
státě, dále městská veřejná knihovna Jiřího Mahena v Brně s řadou poboček a
mnoho dalších menších knihoven.

Největší uměleckou galerií v Brně je Moravská galerie, jež je zároveň druhým
největším muzeem umění v Česku. Galerie se zabývá uměním v celé jeho šíři a
jejíž tradice sahá až do roku 1818, kdy bylo založeno Františkovo muzeum; v roce
1829 vznikl umělecký spolek, jenž nakupoval první umělecká díla pro tuto
galerii. Této galerii patří Pražákův palác, Jurkovičova vila v Žabovřeskách a
sbírky v Uměleckoprůmyslovém muzeu či Místodržitelském paláci. Spolu s vídeňským
Muzeem užitého umění vlastní a spravuje rodný dům Josefa Hoffmanna v Brtnici u
Jihlavy a od roku 1963 pořádá Mezinárodní bienále grafického designu. V
prostorách MG se nachází sbírky obrazů (mimo jiné i obrazy Rubense), sbírky
rukopisů a dávných děl, sbírky moderního a současného umění (např. Jan Zrzavý),
sbírky užitého umění (např. Dušan Jurkovič), sbírky grafického designu (např.
Aleš Najbrt, Alfons Mucha), sbírku fotografií (např. Josef Sudek), sbírku
uměleckých děl pro nevidomé a slabozraké a sbírku bibliofilií a uměleckých
knižních vazeb. Moravská galerie je spojena se jmény jako František Franc,
Dagmar Halasová, Vlasta Kratinová, Albert Kutal a August Prokop.

Dalšími galeriemi v Brně jsou Dům umění města Brna, jehož součástí je i Galerie
G99. V DUMB jsou pořádány výstavy tzv. mladého umění, tato instituce spolupořádá
Cenu Jindřicha Chalupeckého pro umělce mladší než 35 let. Budova DUMB se nachází
na Malinovského náměstí a byla po druhé světové válce přestavěna do současné
podoby Bohuslavem Fuchsem. Již od svého dostavění roku 1910 sloužila pro umění,
nejprve jako německý Künstlerhaus (dům umění) a později jako výstavní sál
mladých.

K dalším centrům výtvarného umění patří galerie Brněnského kulturního centra
(Galerie mladých, Galerie kabinet, Galerie U dobrého pastýře), Wannieck Gallery
v areálu zrekonstruované Vaňkovky pod patronátem Richarda Adama a letohrádek
Mitrovských, místo konání výstav, doprovodných akcí k veletrhům a společenských
akcí.

V Brně můžeme nalézt nejstarší divadelní budovu ve střední Evropě, kterou je
divadlo Reduta na náměstí zvaném Zelný trh. Divadelní tradice v Brně má mít
kořeny až do 17. století, kdy se v tehdejší městské taverně, dnešní Redutě,
odehrávaly občasné divadelní produkce pravděpodobně již v 60. letech 17.
století, ovšem vlastní divadlo lóžového typu bylo v tomto komplexu vystavěno až
roku 1733. První doložené profesionální a česky hrané představení se odehrálo
roku 1767 opět v Redutě, šlo o představení Zamilovaný ponocný provedené
bádenskou divadelní společností, tentýž rok zde koncertoval Wolfgang Amadeus
Mozart se svojí sestrou Annou Marií. Mozartova rodina totiž tou dobou v Brně
trávila Vánoce, tuto vzácnou návštěvu dodnes připomíná soška malého Mozarta před
Redutou a jeho jméno nese i Mozartův sál v Redutě.

Národní divadlo Brno je jedním z předních představitelů operní, činoherní a
baletní scény města Brna, pod názvem Národní divadlo v Brně zahájilo svoji
činnost roku 1884.[pozn. 24] Dnes do správy této instituce patří Mahenovo
divadlo postavené roku 1882, Janáčkovo divadlo postavené roku 1965 a divadlo
Reduta, která je onou nejstarší divadelní budovou střední Evropy. S Národním
divadlem v Brně je spjata také osobnost světově uznávaného skladatele Leoše
Janáčka. Zajímavostí je, že Mahenovo divadlo se stalo prvním plně elektricky
osvětleným divadlem na evropském kontinentu, kvůli tomu musela být v blízkosti
divadla dokonce postavena malá parní elektrárna a sám Thomas Alva Edison přijel
roku 1911 do Brna zhlédnout svůj výtvor.

Jedním z nejvýznamnějších představitelů brněnského divadla je také Městské
divadlo Brno, jehož historie sahá do roku 1945, a které zahrnuje scénu hudební a
činoherní, oboje velmi úspěšné, vstupenky bývají brzy vyprodány a divadelní
uskupení navíc v každém roce odehraje na 150 představení v zahraničí. Dále
v Brně působí řada divadel jako jsou autorské scény Divadlo Bolka Polívky,
loutkové divadlo Radost, Divadlo Vaňkovka pro děti, dále Divadlo Polárka, G
Studio, Divadlo v 7 a půl (Kabinet múz), Divadlo na Orlí (hudebně-dramatická
laboratoř JAMU) a další. Divadlo Husa na provázku, HaDivadlo a Divadlo U stolu
spolupracují v rámci Centra experimentálního divadla. Repertoár brněnských
divadel tedy může být právem považován za relativně pestrý a výjimkou nejsou ani
vystoupení zahraničních uměleckých souborů, jako například Shen Yun Performing
Arts roku 2011.

Brněnská divadla prošla dlouhým vývojem a původní scény se proto mohou od těch
dnešní podstatně lišit, například Mahenovo divadlo se dříve nazývalo Městské
divadlo a hrálo německy, součástí Národního divadla v Brně se stalo až za první
republiky v roce 1918, podobně tomu bylo s divadlem Reduta. Mezi lety 1971 a
1978 se některé činoherní inscenace dokonce odehrávány na brněnském výstavišti
kvůli rekonstrukci Mahenova divadla.

Do 90. let 20. století v Brně fungovalo několik desítek kin. Během 90. let
zanikla kina Jadran, Jalta, Kinokavárna Boby, Kinokavárna Rio, Premiéra Club,
Slavia a Světozor. Po otevření multikina v nákupním centru Olympia v nedalekých
Modřicích v roce 1999 vznikla zbývajícím kinům technicky lépe vybavená
konkurence, tato konkurence ještě narostla roku 2001 vznikem dalšího multikina
Velký Špalíček v centru města. Tato situace vedla k uzavření kin Alfa, Beseda,
Kapitol, Morava, Svratka a Svět. Z původních menších kin tak zůstaly pouze kina
Art (ulice Cihlářská) a Lucerna (ulice Minská). Kino Art je ve správě
Turistického informačního centra města Brna, Lucerna, druhé nejstarší stále
hrající kino v České republice, je v soukromém vlastnictví. Provoz kina Scala
(Moravské náměstí), které patří městu, byl jako prodělečný zastaven v prosinci
2011. Od října 2013 kino provozuje Masarykova univerzita, která kromě promítání
sál využívá i pro konference a výuku.

V Brně lze najít několik známých klubů. Dvoupatrové Mersey je jedním z
nejstarších klubů v České republice vůbec. Kultovním místem je pak největší
brněnský hudební klub Fléda, známý velkými koncerty i pátečními tanečními
akcemi, dává šanci i začínajícím českým kapelám. V samotném srdci města stojí
legendární Skleněná louka, která v prostoru Sklenick nabízí útočiště tanečnímu
undergroundu. Znovuotevřený (roku 2012) Kabinet múz se stal útočištěm brněnských
hipsterů, kapel, divadel a DJů. U kolejí VUT pak stojí Yacht, který proslul
svými HC/Punkovými koncerty organizovanými Loser Crew a dalšími DIY promotéry.
Později jej však nahradily spíše kluby Boro (zaniklý v létě 2014), Vegalité a
klub Praha. V dubnu 2014 bylo na ulici Veveří otevřeno Sono Centrum.

V Brně se nachází stovky různých restaurací nabízející domácí i cizí druhy
pohoštění, vináren s moravským vínem, kaváren, různých klubů a dalších. V
obdobích turistické a především festivalové sezóny centrum města často pulzuje
životem a stává se dějištěm kulturních akcí, jako jsou divadelní a jiná umělecká
vystoupení v ulicích, přehlídky historických vozů, lidové slavnosti a řada
dalších. V době mimo takovéto kulturní akce život v ulicích centra města utichá,
a to zejména v nocích před pracovními dny. Nejvýznamnější skupinu vyznavačů
nočního života v centru města tvoří studenti, kterých je v Brně na sto tisíc. V
noci je nejrušnějším místem historického jádra města terminál hromadné dopravy
před hlavním vlakovým nádražím, odkud vyjíždějí takzvané „rozjezdy“ noční
autobusové dopravy a působí zde několik non-stop restaurací a stánků rychlého
občerstvení, díky čemuž se v tomto místě pohybují lidé v podstatě nepřetržitě.

K významným brněnským gastronomickým zařízením patří dvě restaurace, které, jako
dosud jediné mimopražské, zvítězily v každoročním celostátním výběru Maurerův
výběr Grand-restaurant. V roce 2005 to byla restaurace U Kastelána (v Kotlářské
ulici) a roku 2013 restaurace Koishi fish & sushi (v Údolní ulici). V soutěži
Gourmet 2016, pořadané brněnským Turistickým informačním centrem, uspěly
restaurace Simplé, kavárna Coffee Fusion, pivnice Lokál u Caipla, vinárna Retro
Consistorium, cukrárna Raw with Love a bar Super Panda Circus. Mezi dalšími
oceněnými dále byly v kategorii restaurací Koishi, Restaurant Pavillon, Borgo
Agnese, Palazzo Restaurant, Forhaus, Castellana trattoria, La Bouchée a Retro
Consistorium, v kategorii kaváren SKØG, Kafec, Punkt., Cafe Mittte, Café
Placzek, Kavárna Era a Spolek, v kategorii pivnic Výčep Na stojáka, Zelená Kočka
Pivárium, Ochutnávková pivnice a Pivovarská Starobrno (zmíněny byly i podniky
Lucky Bastard Beerhouse, Hostinec u Bláhovky a Pegas), v kategorii vináren
Garage Wine, Petit Cru wine bar & shop, Kohout na víně, Don Pintxos, U Tří
knížat, Jedna báseň a Baroko, v kategorii cukráren cukrářství Bukovský,
Cukrářství Martinák a cukrárna Kolbaba a v kategorii barů Runway, Bar, který
neexistuje, Rotor bar, Cubana, Spirit bar a Two Faces coctail bar. K dalším
známým podnikům s dlouhou tradicí patří i Stopkova plzeňská pivnice z konce 19.
století a také Restaurant Černý medvěd, existující minimálně od 18. století.

V Brně sídlí velké redakce nejvýznamnějších celostátních médií – deníků Mladá
fronta DNES a Brněnský deník (dříve Rovnost), jejichž redakce zajišťují denní
výrobu regionálních zpravodajských příloh svých titulů, a menší redakce deníků
Právo a Blesk. V roce 1961 bylo založeno brněnské studio nynější České televize,
jeho Redakce zpravodajství dnes zajišťuje denní výrobu podvečerního vysílání
zpravodajského pořadu Události v regionech (dříve Jihomoravský večerník)
vysílaného na televizní stanici ČT1. Sídlí zde také redakce zpravodajství TV
Nova a malá redakce Prima family. Český rozhlas (brněnské studio založeno v roce
1924) vysílá z Brna na okruhu ČRo Brno a jeho zpravodajská redakce přispívá do
zpravodajských pořadů vysílaných na okruhu ČRo Radiožurnál. V Brně sídlí i
početná redakce České tiskové kanceláře. Na území města vysílá denně od 6 ráno
do půlnoci soukromá stanice Brněnská televize (B-TV) dostupná v kabelových
sítích UPC, O2TV a NETBOX – věnuje se lokálnímu zpravodajství z města a kraje. V
Brně sídlí i několik soukromých regionálních rádií.

Město Brno také vydává své informační noviny pod názvem Brněnský Metropolitan,
tento měsíčník je zdarma a informuje o rozvoji města, kultuře a lokální
politice, vedle něj jednotlivé městské části obvykle vydávají své vlastní
informační plátky, ve vozech MHD je pak zdarma poskytován měsíčník Šalina
vydávaný Dopravním podnikem města Brna, různé další veřejné noviny vydávají také
vysoké školy a podobné instituce. Zdarma jsou k dispozici také brněnské kulturní
týdeníky Metropolis a kulturní magazín Kult oba informující o kulturním dění ve
městě a jeho okolí, dále kultuře a to hlavně hudbě se pak věnuje brněnský
„Cliché Brünn“, který bývá zdarma po kavárnách a podobně. A stejně jako i v
jiných městech, v Brně jsou distribuovány také tiskoviny, jako 5+2 dny, Metro a
další.

Historie Brna je opředena mnohými pověstmi. Například se traduje pověst o
strašlivém brněnském draku, který se v Brně kdysi ocitl a terorizoval okolí.
Jeden ze statečných měšťanů však lstí obávaného draka zabil a ten dodnes visí
vycpaný na Staré radnici, jako připomínka na tuto událost.

Jako připomínka na vítězství při obléhání Brna švédským vojskem roku 1645 se v
katedrále svatého Petra a Pavla zvoní poledne v 11 hodin dopoledne, o čemž
pojednává pověst o zvonění na Petrově.

Hantec je specifická, výhradně brněnská řeč, která byla původně běžně používána
v 19. století a na začátku 20. století spíše sociálně slabšími vrstvami
obyvatel. Dnes je jednou z kulturních zvláštností Brna. Své základy má v
tehdejší češtině, němčině, cikánštině, jidiš a dalších jazycích a také místních
argotech. Hantec je natolik odlišný od češtiny, že jen pro pouhé porozumění
slovem nebo písmem je nezbytně nutná buďto jeho znalost nebo použití slovníku.
Ačkoli není hantec běžně používán, některá jeho slova jsou i dnes dobře známá a
vesměs běžná. Typickým příkladem mohou být výrazy: šalina (tramvaj), štatl
(město Brno, centrum), špinky (cigarety), Prágl (Praha), škopek (pivo), chálka
(jídlo), love (peníze), švestky (policie), hokna (práce), mařka (dívka/žena),
čórkař (zloděj), kéma (kamarád) nebo cajzl (Pražan). Původ slova cajzl je
složitější, s podobně znějícím slovem hajzl má společného jen velmi málo.

Na katastru Brna se částečně nachází Masarykův okruh, kde je každoročně pořádána
Velká cena České republiky v rámci prestižního Mistrovství světa silničních
motocyklů (od roku 1965) a další velké motoristické závody. Dále dostihová dráha
Brno-Dvorska, sportovně využívané letiště v Medlánkách, několik zařízení pro
vodní sporty a řada dalších sportovišť. Nachází se zde několik veřejných i
neveřejných fotbalových hřišť, sportovní hala Rondo (DRFG Arena) a další
kluziště, několik baseballových stadionů, tělocvičen atd.

V Brně je několik sportovních klubů, které hrají nejvyšší ligu daného sportu,
mezi jinými to jsou fotbalová FC Zbrojovka Brno hrající nyní na Městském
fotbalovém stadionu Srbská, tým ledního hokeje HC Kometa Brno nyní hrající v
hale Rondo, basketbalový tým BK Žabiny Brno (ženy) hrající v hale Rosnička v
Žabovřeskách, čtyři baseballové týmy – AVG Draci Brno, Hroši Brno, VSK Technika
Brno, MZLU Express Brno, dále tým amerického fotbalu Brno Alligators, dva
ragbyové kluby RC Dragon Brno a RC Bystrc, volejbalové týmy mužů (Volejbal Brno)
a žen (VK KP Brno), florbalový klub Bulldogs Brno, klub národní házené 1. NH
Brno, lakrosový klub Brno Ravens LC, atletky AK Olymp Brno a další.

V Brně probíhají i mezinárodní sportovní soutěže, například v roce 2009: Grand
Prix ČR (mistrovství světa silničních motocyklů), Evropský pohár v triatlonu,
Mistrovství Evropy kadetů v baseballu, Mezinárodní tenisový turnaj žen WTA,
Velká cena Brna CDI-W (světový pohár v drezuře koní), Fed Cup v tenise žen
ČR–Španělsko v únoru 2009, Fed Cup v tenise žen ČR–USA v dubnu 2009 a řada
dalších.

Historické jádro města, obklopené řekami Svratkou a Svitavou, rozkládající se
pod kopci Petrov a Špilberk, se začalo formovat již na začátkem 11. století.
Jeho nejvýraznějšími dominantami jsou hrad Špilberk, založený ve 13. století
jako královský hrad, a katedrála svatého Petra a Pavla obklopena domy královské
stoliční kapituly, její počátky sahají až do 11. století. V historickém jádru
lze nalézt velké množství velkých a bohatě zdobených kostelů, náměstí, paláců,
pasáží, kašen, fontán, soch, věží a značné množství různých pozoruhodných
architektonických detailů. Budovy jsou vystavěny v nejrůznějších
architektonických slozích a zpravidla tvoří uzavřené kontinuální bloky přibližně
stejné stavební výšky, jejich fasády jsou většinou ve dobrém stavu a jsou
zdobeny arkýři, terasami, rizality, helmicemi, kupolemi a podobně. Povrch ulic
je obvykle tvořen kamennou dlažbou, většina jádra města je pěší zónou s
minimální dopravou. Zajímavostí jsou různé drobné architektonické prvky a nebo
např. obelisk a kolonáda s kašnou v Denisových sadech, či podzemní prostory
(brněnská kostnice, mumie v kapucínské kryptě, Mincmistrovský sklep, apod.).

V zóně do dvou až tří kilometrů severně od historického jádra se rozkládá
kompaktní ulicová zástavba z průběhu 19. a první poloviny 20. století s velkými
bloky bohatě zdobených domů, včetně skupiny honosných obytných domů Tivoli na
Konečného náměstí a velkého množství vil a rodinných domů včetně vily Tugendhat,
zapsané do listiny světového kulturního dědictví UNESCO. Jedná zejména o městské
čtvrti Veveří, Černá Pole, Královo Pole a Žabovřesky.

Na okrajích města se rozkládají sídliště z druhé poloviny 20. století složená z
panelových domů (Lesná, Líšeň, Bystrc, Kamenný vrch, aj.), množství modernějších
budov a areálů, například výšková budova Fakultní nemocnice Brno ve Starém
Lískovci nebo kampus Masarykovy univerzity v Bohunicích (největším svého druhu
ve střední Evropě) v jehož blízkosti se nachází obchodní centrum Campus Square a
Moravský zemský archiv. Jižně od centra města se rozkládá prudce se rozvíjející
oblast výškových kancelářských budov podél ul. Heršpické (M-Palác, Spielberk
Towers, AZ Tower a jiné). Výškové budovy se nachází také v severní části centra
města na hranici s Královým Polem, jde o skupinu výškových budov kancelářského
komplexu v Šumavské ulici, další jsou v Králově Poli (např. v areálu VUT), na
Lesné a jinde.

Především jižně až východně od středu města se můžeme setkat s množstvím
opuštěných a chátrajících především průmyslových objektů a areálů, tzv.
brownfieldů. Tento problém je postupně řešen, a objekty bývají buď likvidovány
nebo rekonstruovány, například bývalá továrna Vaňkovka. Na východě vnitřního
města (čtvrť Zábrdovice – ulice Cejl, Bratislavská apod.) můžeme běžně najít
zchátralé velkoměstské domy, špinavé ulice a zanedbaná prostranství; obyvatelé
této části města jsou z velké části Romové, kteří často byli nastěhováni do domů
po vysídlených Němcích.

V Brně se nachází mnoho parků různých velikostí, mezi nejbohatší svým vybavením
a zároveň největší patří park Lužánky, otevřený veřejnosti roku 1786, jako první
veřejný park na Moravě a v Čechách, dále kopcový park Špilberk pod stejnojmenným
hradem či rozsáhlý lesopark Wilsonův les. Parky jsou obvykle vybaveny množstvím
soch, fontán a dalších prvků zpříjemňujících atmosféru parku. Na povšimnutí
stojí například umělý potůček nebo dopravní hřiště v Lužánkách, skalka a
vyhlídkový altán v parku Špilberk, fontány v parku na Moravském náměstí nebo
kolonáda a obelisk v Denisových sadech na Petrově, které jsou vůbec prvním
veřejným parkem na Moravě a Čechách zřízeným veřejnou správou.

Nejvýznamnější historická náměstí v Brně jsou náměstí Svobody (dříve Dolní trh)
a Zelný trh (dříve Horní trh), v historickém centru Brna se dále nalézá
Dominikánské náměstí (dříve Rybí trh) s komplexem barokních budov Nové radnice
(dříve Zemského domu) nebo Šilingrovo náměstí (dříve Svinský trh), jež se
rozkládá na místě bývalé brány brněnského opevnění. Největším náměstím v Brně je
Moravské náměstí, v roce 2010 bylo vybaveno bronzovým modelem, který zobrazuje
město v polovině 17. století v době neúspěšného obléhání Brna Švédy. V Brně se
nachází celkově desítky náměstí, některá z nich svým charakterem připomínají
parky, zejména Slovanské náměstí, které je dokola obklopené alejí, Obilní trh a
částečně i Moravské náměstí.

V Brně se nachází dva velké a staré hradní komplexy. Jde o hrad Špilberk nad
historickým jádrem města, založený ve druhé polovině 13. století jako přední
královský hrad na Moravě. Špilberk byl kdysi trvalým sídlem moravských
markrabat, tehdejších vládců Markrabství moravského, a na krátký čas se stal
sídlem krále celé Svaté říše římské, v 17. a 18. století byl hrad přestavěn na
barokní citadelu. Druhým je hrad Veveří nad Brněnskou přehradou, který byl podle
pověsti založen kolem roku 1059 brněnským údělným knížetem Konrádem I. Hrad a
pevnost Špilberk je sídlem Muzea města Brna se stálými expozicemi a také častým
dějištěm různých kulturní událostí, Špilberk je i s parkem okolo národní
kulturní památkou. Naproti tomu hrad Veveří je po špatné údržbě a necitlivých
přestavbách za socialismu a chátrání v 90. letech 20. století ve špatném
technickém stavu. Hrad byl zpřístupněn veřejnosti teprve na začátku 21. století,
od té doby také probíhá řada oprav, které mají navrátit památku do původního
stavu.

Na katastru města lze také nalézt také několik zámků vystavěných v různých
stylech. Největším z nich je klasicistní zámek v Líšni přestavěný začátkem 18.
století z tvrze Janem Kryštofem z Freynfelsu. Dále se jedná o barokní chrlický
zámek založený olomouckými biskupy roku 1561, v 16. století renesančně upravený
řečkovický zámek, medlánecký zámek, zámek v Brněnských Ivanovicích, letohrádek
Mitrovských na Starém Brně či zámeček Bauerova rampa, nyní v areálu brněnského
výstaviště.

Především měšťanská sklepení tvoří veřejnosti částečně přístupné podzemí v
centru města. Rozsáhlé sklepy se nacházejí pod Zelným trhem, Dominikánským
náměstím, Římským náměstím, Moravským náměstím, Petrovem, pod ulicí Orlí a
Pekařskou ulicí. Roku 2010 byl zpřístupněn Mincmistrovský sklep (sklepení
zaniklého domu mincmistrů pod Dominikánským náměstím), kde byla zahájena ruční
ražba pamětního brněnské groše. V dubnu 2011 bylo nastálo pro veřejnosti
otevřeno podzemí pod Zelným trhem a v červnu 2012 brněnská kostnice. Ta se
nachází pod Jakubským náměstím u chrámu svatého Jakuba, pochází pravděpodobně ze
17. a 18. století a po pařížských katakombách je druhou největší kostnicí v
Evropě. V květnu 2016 byl zpřístupněn protiatomový kryt 10-Z pod Špilberkem v
Husově ulici. Známé a veřejnosti přístupné jsou také kasematy na Špilberku,
vybudované v době baroka v příkopech středověkého hradu a od konce 18. do konce
19. století využívané jako obávaný žalář.

Nejhonosnější brněnskou kašnou je barokní kašna Parnas z konce 17. století na
Zelném trhu. Kašny či fontány můžeme nalézt i na mnoha jiných náměstích,
nádvořích a parcích, například na náměstí Svobody a jinde. Fontány jsou v Brně
běžným doplňkem parků a náměstí, několik se jich je k vidění v parku Špilberk,
na Moravském náměstí, před Janáčkovou akademií múzických umění a na mnoha jiných
místech.

Památníky velmi významných osobností a událostí spojených s Moravou a s Brnem
jsou vybudovány především v historickém jádru města. Před Lékařskou fakultou
Masarykovy univerzity stojí socha Tomáše Garriguea Masaryka, před Právnickou
fakultou stejné univerzity socha Edvarda Beneše, na Špilberku busta brněnského
hrdiny z třicetileté války, maršála císařských vojsk na Moravě Louise Raduita de
Souches. Za zmínku stojí také socha římského krále Jošta a jeho otce moravského
markraběte Jana Jindřicha na portálu Místodržitelského paláce, kde jsou v
přilehlém kostele oba pohřbeni.

Podle Ministerstva vnitra mělo k 1. lednu 2012 Brno 404 tisíc obyvatel, podle
České statistického úřadu mělo ke stejnému dni pouze 379 tisíc obyvatel. Tento
rozdíl je dán odlišnou metodikou pro sčítání obyvatel. Navíc v roce 2012 mělo
425 tisíc poplatníků místního poplatku za komunální odpad. Ovšem podle výsledků
Sčítání lidu, domů a bytů 2011 Brno dosáhlo k 26. březnu 2011 celkem 385 913
obyvatel, přičemž jde k tomuto datu o údaj nejpřesnější. Do Brna kromě toho ale
dojíždí navíc sto tisíc lidí za prací i za studiem, reálná velikost města se
tedy pohybuje okolo půl milionu. Největší přírůstek zažilo obyvatelstvo Brna
v období let 1850–1919 za průmyslové revoluce a zejména následným připojením
okolních obcí (Velké Brno); do roku 1940 pak počet obyvatel stagnoval a od 50.
let 20. století opět rostl. Mírný pokles po roce 1989 kopíruje trend velkých
měst v celé republice vlivem tzv. suburbanizace: lidé se stěhují za
administrativní hranice města, kde však nadále pracují a využívají služby.
Statisticky tak v Brně lidí ubývá, fakticky jejich počet roste, což indikuje
rostoucí počet obyvatel okresu Brno-venkov, zvláště v prstenci obcí sousedících
s Brnem (obvody obcí s rozšířenou působností Kuřim a Šlapanice).

Při sčítání lidu v roce 2011 bylo v Brně zjištěno 385 913 obyvatel, z toho
191 395 (49,60 %) s národností českou, 72 367 (18,75 %) moravskou, 5 956
(1,54 %) slovenskou, 3 271 ukrajinskou (0,85 %), 1 487 vietnamskou (0,39 %) a
464 (0,12 %) polskou, ostatní národnosti nepřesáhly 0,1 % ve svých zastoupeních.
Celkem 91 529 obyvatel (23,7 %) národnost neuvedlo. Při sčítání lidu v roce 2001
bylo v Brně zjištěno 376 172 obyvatel, z toho 286 120 (76,1 %) s českou
národností, 70 258 (18,7 %) moravskou, 95 (<0,03 %) slezskou, 5 795 (1,52 %)
slovenskou a 374 (~0,1 %) romskou. Tedy z hlediska národnostního složení město
zaznamenalo výrazný pokles počtu obyvatel hlásících se k české národnosti, který
tak podruhé od roku 1991 klesl pod polovinu.

Podle náboženského vyznání bylo v roce 2001 v Brně celkem 134 399 (35,7 %)
věřících, z toho se 111 673 (83 %) hlásilo k římskokatolické církvi. Z
obyvatelstva staršího patnácti let (322 164 – 85,6 %) mělo za nejvyšší dosažené
vzdělání 188 880 (58,6 %) lidí středoškolské (49,5 % z nich s maturitou), 56 490
(17,5 %) základní, 57 758 (17,9 %) vysokoškolské, 14 955 (4,6 %) vyšší odborné a
nástavbové a 4 081 (1,3 %) nezjištěné či bez formálně dosaženého vzdělání.
Hustota zalidnění katastru Brna je přibližně 1 759 obyvatel na km².

Brno má relativně dobrou dostupnost zdravotní péče, počet lékařů na 1000
obyvatel byl v roce 2009 v Brně 8,5 (Česká republika: 4,3; Praha: 7,3), v roce
2009 bylo v Brně spácháno 16 042 trestných činů, v roce 2008 pak 17 416
trestných činů, objasněnost se pohybuje okolo 33 % (Česká republika: 38,9 %),
což kopíruje trend velkých měst a výrazně se neliší od dalších velkých měst
České republiky. V roce 2001 bylo v Brně zjištěno 2,45 obyvatele na byt, Česká
republika má průměr 2,64.

S Brnem je vedle mnoha významných domácích osobností spjata i řada světových
osobností vědy a kultury. Narodili se nebo působili zde např. Němci fyzik Ernst
Mach, logik Kurt Gödel, spisovatel Milan Kundera nebo genetik Gregor Mendel, po
němž je pojmenována Mendelova univerzita v Brně.

Městská hromadná doprava v Brně tvoří poměrně rozsáhlý systém sestávající ze 11
linek tramvají, 13 linek trolejbusů (tvořící největší síť trolejbusové dopravy v
České republice) a 41 denních a 11 nočních linek městských autobusů. Šaliny, jak
zdejší běžně nazývají tramvaje, mají v Brně dlouhou tradici, poprvé vyjely do
ulic města již roku 1869, tedy jako první na území dnešní České republiky.
Místní MHD je zapojena do Integrovaného dopravního systému Jihomoravského kraje
a přímo dopravně napojuje také některé příměstské obce. Jejím hlavním
provozovatelem je Dopravní podnik města Brna, který také provozuje rekreační
lodní dopravu na Brněnské přehradě a pro zájemce turistický minibus poskytující
krátkou prohlídku Brna. Noční autobusová doprava má centrální uzel u hlavního
vlakového nádraží, odkud v pravidelných intervalech vyjíždí tzv. „rozjezdy“. Pro
posílení hromadné dopravy je také plánováno vybudování podpovrchové dráhy typu
S-Bahn.

Železniční doprava zahájila v Brně provoz roku 1839 díky trati Vídeň–Brno, což
byla první železniční trať s parním provozem na území dnešní České republiky.
Nyní je Brno železničním uzlem nadregionálního významu, pro osobní dopravu zde
slouží devět železničních stanic a zastávek. Dnes plně vytížené hlavní nádraží,
které je mimo jiné centrálním uzlem regionální vlakové dopravy, denně využije 50
tisíc pasažérů a projede jím okolo 500 vlaků. Stávající hlavní nádraží je
zastaralé a kapacitně nevyhovující, stavba nového nádraží byla ale několikrát z
různých důvodů odložena. Po desetiletí se diskutuje o možné změně jeho polohy a
na toto téma byla vypsána dvě referenda (v letech 2004 a 2016), obě však pro
nízkou účast neplatná.

Silniční doprava dělá Brno mezinárodní křižovatkou dálnic. Jižním okrajem města
vedou dvě dálnice, D1 z Prahy přes Brno do Ostravy a dále do Polska a D2 do
Bratislavy, kousek za hranicemi Brna začíná dálnice D52 směrem na Vídeň, dále je
plánována dálnice D43 severním směrem na Svitavy. Brnem také prochází evropské
mezinárodní silnice E50, E65, E461 a E462. Ve městě je postupně budován Velký
městský okruh, bylo zde postaveno několik silničních tunelů (Pisárecký,
Husovický, Hlinky a Královopolský), další tunely jsou plánovány. Také kvůli
zvýšenému náporu individuální dopravy jsou ve městě budovány parkovací domy a
podzemní parkovací stání.

Leteckou dopravu umožňují dvě fungující letiště, jedním je mezinárodní veřejné
letiště Tuřany. Osobní doprava na tomto letišti zažívá v posledních letech velký
nárůst, létají odtud pravidelné linky například do Londýna, Milána, Říma a
dalších měst, letiště je mimo jiné také jednou ze dvou základen letecké služby
Policie ČR. Druhým je malé vnitrostátní letiště Medlánky sloužící především
rekreačním aktivitám, jako jsou lety balónem, lety kluzáků či pilotáž leteckých
RC modelů.

Cyklistika je ve městě rozšířená také díky nížinnému charakteru krajiny,
stávající cyklostezky v roce 2011 měřily celkově přibližně 38 km, cyklostezky či
dráhy pro bruslaře na kolečkových bruslích jsou dále postupně rozšiřovány. Z
Brna vede také zhruba 130 km dlouhá cyklostezka do jednoho z jeho partnerských
měst, Vídně. Městem prochází i několik turistickým stezek KČT.

Od roku 1990 zaniklo mnoho firem, vytvořených nebo vyčleněných v rámci
privatizace z bývalých národních podniků. Byly mezi nimi i některé tradiční
firmy. Jiné podniky byly restrukturalizovány a v konkurenčním prostředí se
udržely. Zatímco před rokem 1990 měly v Brně velkou váhu strojírenské podniky,
od té doby se hospodářství města do značné míry přeorientovalo na lehký průmysl,
logistiku a služby. V současnosti zažívají tato odvětví nebývalý rozvoj, o čemž
svědčí i to, že v roce 2011 na 21. ročníku Veletrhu nemovitostí a investičních
příležitostí MIPIM ve francouzském Cannes dostalo Brno trojí prestižní ocenění
v soutěži Cities of the Future (města budoucnosti). Výrobní závody se
soustřeďují především do nových průmyslových zón v Brně a okolí, jakými jsou
Černovická terasa, Český technologický park, Průmyslová zóna Modřice, Průmyslová
zóna Šlapanice a další.

Mezi nejznámější firmy brněnské historie patří strojírny Zetor (světoznámý
výrobce traktorů), Zbrojovka Brno (mj. výrobce pušek), Královopolská (významná
strojírna v Králově Poli), První brněnská strojírna a další. V 19. století Brno
díky vysoce rozvinutému textilnímu průmyslu získalo přezdívku „rakouský“ resp.
„moravský Manchester“.

Společnost Veletrhy Brno, dříve Brněnské veletrhy a výstavy, vlastní značně
rozsáhlé a architektonicky okázalé Brněnské výstaviště, na němž se každoročně
pořádá řada výstav a veletrhů s mezinárodní účastí. Brněnské výstaviště je svými
0,13 km² výstavní plochy jedním z největších výstavišť světa, zaujímá 23. místo,
jeho celková rozloha činí 0,36 km². Mezi hlavní události patří Autosalon,
Mezinárodní strojírenský veletrh, Go-Regiontour a další. Dříve mezi hlavní akce
patřil i veletrh moderní počítačové a komunikační techniky Invex. Brno také ve
světě módy proslulo po Evropě pořádáním mezinárodního módního veletrhu Styl s
výstavou Kabo.

V Brně také roste mnoho velkých administrativních center především podél ulic
Heršpické a Vídeňské na jihu města, příkladem může být Český technologický park,
společný projekt britské firmy B&O a města, Spielberk Office Centre, Brno
Business Park, Axis Office Park, Vienna Point Brno a další. Po roce 2000 v Brně
otevřely svoje pracoviště zahraniční technologické firmy jako IBM, Honeywell,
Siemens, AVG Technologies, Cisco Systems, AT&T, SGI, Red Hat, Alstom, Motorola a
jiné. Přirozeně řada těchto firem má v Brně svá sídla pro Českou republiku,
například Red Hat in the Czech Republic, AVG Technologies CZ, s.r.o., SGI Česká
republika nebo mají v Brně své významné mezinárodní centrály, například
Honeywell Global Design Center Brno, IBM Delivery Centre Central Europe Brno a
další. Svá sídla mají v Brně i významné domácí firmy, například známý dopravce
Student Agency, IT společnost GyTy a řada dalších.

V posledních letech se v Brně začíná také rozvíjet kvaternární sektor ekonomiky,
tedy činnosti ve vědě, výzkumu a školství, příkladem může být CEITEC
(Středoevropský technologický institut), International Clinical Research Centre
in Brno (ICRC), AdMaS (Advanced Materials, Structures and Technologies) nebo
Cetocoen (Centrum pro výzkum toxických látek v prostředí). Město nadále vyvíjí
snahy tyto aktivity podporovat, příkladem může být Jihomoravské inovační centrum
a jeho Technologický inkubátor VUT.

V Brně se nachází velké množství nákupních center, jedněmi z nejoblíbenějších
jsou Galerie Vaňkovka, Nákupní centrum Královo Pole a Olympia Brno, která však z
větší části leží až za hranici města. Největšími jsou Olympia Brno, která je
druhým největším obchodním centrem v České republice, a Avion Shopping Park
Brno. Některá velká nákupní centra jsou otevřena non-stop, jako například již
zmíněné Nákupní centrum Královo Pole, zároveň je běžné, že ve velkých nákupních
centrech jsou pravidelně pořádány různé výstavy a kulturní akce, například ve
Vaňkovce, Olympii a dalších.

Brno má v současnosti plošný standard maloobchodní prodejní plochy 1,5 m² na
obyvatele, což je stav plně srovnatelný s podmínkami ve městech západní Evropy.
Významnou místní sítí maloobchodních prodejen je Brněnka.

Turismus zaznamenává v Brně od 90. let 20. století velký rozmach. Město je
výchozí turistickou destinací za poznáním přírodních a kulturních zajímavostí
Brna a jižní Moravy. Na severovýchodě území Brna začíná chráněná krajinná oblast
Moravský kras a na jih se rozprostírají vinice s vinnými sklípky. Město je ze
severu, východu i západu obklopeno zachovalými smíšenými lesy, které nabízejí
mnoho příležitostí pro turistiku a cykloturistiku, na území města, mezi několika
městskými částmi se nalézá obora Holedná. Roku 2006 navštívilo brněnská
informační centra přes 205 tisíc turistů, z toho 83 tisíc cizinců. Nejvíce město
navštěvují Rusové, Poláci a Italové, v jarním období Němci, Rakušané, Španělé a
turisté z Asie a USA.

Počet přenocování zahraničních turistů v ubytovacích zařízeních v Jihomoravském
kraji v roce 2008 překročil 778 tisíc. Takto vysokého zastoupení zahraničních
návštěvníků kraje lze připsat významu Brna jako regionální obchodní a kulturní
metropole, vytvářející potenciál pro příjezdový cestovní ruch orientovaný na
veletržní a kongresovou turistiku a také jižní Moravě, jako kraji vína s řadou
kulturních, historických a přírodních zajímavostí.[pozn. 25] Ve městě bylo na
konci roku 2007 celkem 59 hotelů a 23 jiných hromadných ubytovacích zařízení,
jejich celková kapacita byla 9002 lůžek a 4316 pokojů.

V oblasti cestovního ruchu v Brně na nějakou dobu vzbudilo nečekaný zájem
odhalení hodinového stroje na náměstí Svobody (nepřesně označovaného jako
Brněnský orloj[pozn. 26]) vyrobeného z africké žuly a záměrně tvarovaného tak,
aby připomínal projektil, ovšem někdy též tvarově ztotožňovaného s penisem. Tato
záležitost byla silně medializována a stavba se velmi brzy stala kontroverzní a
známou v celé České republice.

Brno je územně členěné statutární město s magistrátem a primátorem, spravované
podle statutu města Brna. Vedle zastupitelstva města a rady je orgánem města
i sněm starostů, jehož členy jsou starostové jednotlivých brněnských městských
částí a primátor města Brna.

Brno samo o sobě tvoří okres Brno-město, tedy je obcí s rozšířenou působností
pouze pro vlastní území. Pro účely senátních voleb je území Brna rozděleno mezi
volební obvody 55, 58, 59 a 60.

Správní členění Brna prošlo dramatickým a dlouhým vývojem, zvláště pak po roce
1945. Od podzimu 1990 se Brno člení na 29 samosprávných městských částí. Každá
z nich má vlastní volené zastupitelstvo, radu a starostu, znak a vlajku. Brno se
skládá celkově ze 48 katastrálních území, jejichž hranice jsou často rozděleny
do několika městských částí. Velikost městských částí se zásadně liší od zhruba
600 obyvatel (MČ Brno-Ořešín) až po přibližně 60 tisíc obyvatel (MČ Brno-střed).

Mezi největší městské části Brna patří (dle počtu obyvatel) Brno-střed,
Brno-sever, Brno-Bystrc a Brno-Královo Pole. Naopak nejmenší městské části jsou
Brno-Kníničky, Brno-Útěchov a Brno-Ořešín. Dle katastrální výměry jsou
největšími městskými částmi Brno-Bystrc, Brno-Tuřany, Brno-Líšeň a Brno-střed,
nejmenšími pak Brno-Útěchov a Brno-Nový Lískovec.

Brno je centrem české justice, která je tím i geograficky oddělena od moci
výkonné a zákonodárné sídlící v Praze. V Brně sídlí v bývalé Zemské sněmovně v
Joštově ulici Ústavní soud České republiky. Své sídlo zde má i Nejvyšší soud
České republiky (Burešova ulice), Nejvyšší správní soud České republiky
(Moravské náměstí) a Nejvyšší státní zastupitelství (Jezuitská ulice).

Pro celé město má působnost jako okresní soud Městský soud v Brně, pro okolní
obce má působnost Okresní soud Brno-venkov, oba sídlí v novém Justičním areálu
Brno na Polní ulici. Také zde sídlí Krajský soud v Brně (Rooseveltova ul.) s
působností pro celou jižní Moravu, také krajské, okresní a městské státní
zastupitelství a pobočka Vrchního státního zastupitelství v Olomouci (Moravské
náměstí).

V Brně sídlí celkem 34 fakult 14 různých univerzit a vysokých škol. První vysoké
školy zde byly založeny na konci 19. století, mezi nimi byla předchůdkyně
Vysokého učení technického v Brně, která byla svého času byla jedinou institucí
poskytující vysokoškolské vzdělání na Moravě, od roku 1899 v češtině. Roku 1918
vznikla Veterinární a farmaceutická univerzita Brno, která je jedinou
univerzitou v ČR nabízející studijní program veterinární medicíny. O rok později
byla založena Masarykova univerzita, jež se stala druhou největší univerzitou v
České republice a největší univerzitou na Moravě, a téhož roku byla zřízena také
Mendelova univerzita v Brně, která je mimo jiné nejstarším vysokým zemědělským a
lesnickým učením v dnešním Česku. Později vznikly i další veřejné vysoké školy
jako například Univerzita obrany, jediná vojenská vysoká škola v České republice
nebo Janáčkova akademie múzických umění, o jejíž vznik v Brně za svého života
usiloval známý umělec Leoš Janáček. Po sametové revoluci byly zakládány také
soukromé vysoké školy, z nichž dnes největší jsou B.I.B.S., Akademie STING či
Vysoká škola Karla Engliše. V současné době na veřejných vysokých školách v Brně
studuje asi 84 tisíc studentů a přes 6 tisíc studentů na soukromých vysokých
školách.

Sídlí zde také archeologický ústav, biofyzikální ústav, centrum výzkumu globální
změny, psychologický ústav, ústav analytické chemie, ústav biologie obratlovců,
ústav fyziky materiálů a ústav přístrojové techniky Akademie věd České
republiky.

V Brně se v roce 2010 nacházelo také celkem 63 středních škol různého zaměření,
jako jsou gymnázia, střední průmyslové školy a další, čtyři z nich jsou
zřizovány církvemi. Na středních školách v Brně studuje celkově přes 31 tisíc
studentů, což je asi polovina všech středoškolských studentů Jihomoravského
kraje. Krom toho je v Brně zřízeno celkem 12 vyšších odborných škol s téměř 3
tisíci studenty. Tedy v Brně celkově studuje přes 120 tisíc studentů. Ve městě
je dále zřízeno 66 obecních základních škol, 4 základní školy soukromé a 1
církevní celkem s přibližně 25 tisíci žáky.

V Brně působí řada církevních institucí a je zde možné nalézt desítky
náboženských staveb. Na území města je celkem 42 kostelů a chrámů, z toho jedna
katedrála a jedna bazilika, 32 kaplí a několik desítek klášterů. Dále brněnská
mešita, která je první v České republice, a synagoga Agudas achim, v Brně dříve
stála také Velká synagoga, Polský templ a Nová synagoga. Město je sídelním
místem biskupství brněnské římskokatolické diecéze a církevního soudu,
biskupství brněnské diecéze Církve československé husitské a brněnského
seniorátu Českobratrské církve evangelické. Město usiluje též o zřízení papežské
univerzity.

Mezi další celostátní orgány sídlící v Brně patří sídlo veřejného ochránce práv
v Údolní ulici, Úřad pro ochranu hospodářské soutěže na třídě Kapitána Jaroše,
Úřad pro mezinárodněprávní ochranu dětí na Šilingrově náměstí, zvláštní
mezinárodní matrika u úřadu městské části Brno-střed v Dominikánské ulici,
Odvolací finanční ředitelství na Masarykově ulici, Státní zemědělská a
potravinářská inspekce v Květné ulici, Ústřední kontrolní a zkušební ústav
zemědělský v Hroznové ulici, Ústav pro státní kontrolu veterinárních
biopreparátů a léčiv v Hudcově ulici a Vinařský fond v budově krajského úřadu na
Žerotínově náměstí. Od roku 2017 je Brno také sídlem Úřadu pro dohled nad
hospodařením politických stran a politických hnutí.

V Brně sídlí i profesní komory některých profesí, jsou to Komora daňových
poradců v Kozí ulici, Komora patentových zástupců v Gorkého ulici, Komora
veterinárních lékařů na Palackého třídě a jediná pobočka České advokátní komory
na náměstí Svobody.

V Brně se nachází i mnohé regionální úřady v čele s krajským úřadem
Jihomoravského kraje na Žerotínově náměstí, své sídlo zde mají i úřady městských
částí a krajské oddělení bezpečnostních složek či dalších úřadů. V Brně sídlí i
Vazební věznice Brno a je zde zřízena pobočka České národní banky, studio České
televize a studio Českého rozhlasu.

Město je také sídlem celkem 11 nemocnic, 5 odborných léčebných ústavů a mnoha
dalších zdravotnických zařízení (stav 2007). Například Fakultní nemocnice Brno,
patřící k největším zdravotnickým zařízením v České republice, v roce 2009 bylo
v nemocnici ošetřeno více než milión pacientů. Ve městě je celkově 202 ordinací
praktických lékařů, 302 ordinací stomatologů, 75 ordinací dětských lékařů a
stovky dalších ordinací. Pod fakultní nemocnicí u svaté Anny vzniká velké
americko-evropské zdravotnické centrum klinické medicíny, stavba vzniká ve
spojení s klinikou Mayo, základní kámen byl položen v roce 2008, první stavby
mají být hotovy již na přelomu let 2011 a 2012.

Tento orientační nástroj zobrazuje pouze města, která jsou hlavními městy států
nebo zemí ve významu územní jednotky a jsou za metropole obecně v evropském
kontextu považována a nebo s počtem obyvatel přesahujícím 300 tisíc. Vzdálenost
je uvedena jako přibližná geografická vzdálenost bez ohledu na dopravní
infrastrukturu.



https://cs.wikipedia.org/wiki/Jean-Claude_Juncker

Jean-Claude Juncker (* 9. prosince 1954 Redange) je lucemburský politik a
právník, od 15. července 2014 předseda Evropské komise, který se funkce ujal
1. listopadu téhož roku (viz Junckerova komise). Evropský parlament jej zvolil
většinou 422 ze 729 hlasů.

V letech 1995 až 2013 působil jako předseda vlády Velkovévodství lucemburského,
když se stal nejdéle sloužícím premiérem v historii Evropské unie a jedním z
nejdéle působících hlav vlád v demokratických zřízeních vůbec. Současně s tímto
úřadem zastával v období 1989–2009 post ministra financí. Mezi roky 1990–1995
byl předsedou Sociálně křesťanské strany (PCS/CVS).

V rámci lucemburského předsednictví EU, v letech 1997 a 2005, byl vždy na šest
měsíců předsedou Evropské rady, respektive Rady Evropské unie. Mezi roky
2005–2013 vedl jako první stálý prezident Euroskupinu.

Narodil se v Redange a většinu dětství strávil v Belvaux. Jeho otec, profesí
ocelářský dělník, bojoval ve druhé světové válce na straně Třetí říše, když byl
přinucen narukovat do Wehrmachtu. Mladý Jean-Claude studoval v belgickém
Clairefontaine a před návratem domů získal bakalářský titul v Lycée Michel
Rodange. V tuto dobu, konkrétně v roce 1974, vstoupil do Sociálně křesťanské
strany. Následně roku 1979 absolvoval magisterské studium práv na francouzské
University of Strasbourg, ale právnickou praxi nikdy nevykonával. Juncker mluví
kromě svého rodného jazyka (lucemburština) také plynně francouzsky, německy a
anglicky.

Po návratu do Lucemburku se díky svým rétorickým schopnostem stal tajemníkem v
parlamentu. Poprvé byl do Sněmovny reprezentantů, jednokomorového
šedesátičlenného lucemburského parlamentu, zvolen v roce 1984 a okamžitě se v
nové vládě pozdějšího předsedy Evropské komise Jacquese Santera stal ministrem
práce. Tím se ujal role moderátora řady debat při jednáních v Evropské unii, kde
se poprvé projevila jeho proevropská profilace. Zároveň se stal guvernérem
Světové banky.

Krátce před parlamentními volbami v roce 1989 byl vážně zraněn při silniční
nehodě. Následně strávil dva týdny v kómatu. Nicméně se po znovuzvolení vrátil
do Sněmovny reprezentantů a v nové vládě zastával dvě ministerská křesla, když k
portfeji práce získal i portfej financí.

Na počátku 90. let předsedal ECOFINu, Radě ministrů financí členských zemí EHS,
která se klíčově podílela na konečné verzi Maastrichtské smlouvy. Juncker byl
spoluzodpovědný za uzavření oddílu ekonomické a monetární politiky unie a sám
smlouvu podepsal v roce 1992. V tomto období se stal parlamentním lídrem své
strany.

Do sněmovny byl znovuzvolen v roce 1994, aby pokračoval v obou ministerských
úřadech. Po oznámení nominace Santera na místo předsedy EK, byl 20. ledna 1995
jmenován velkovévodou Jeanem za předsedu vlády, ve které byla jeho strana v
koalici se Socialisticko-dělnickou stranou (POSL-LSAP). Po jmenování se vzdal
postu ve Světové bance, ale ponechal si obě předešlé ministerské funkce. Navíc
se stal i ministrem zahraničí.

V prvním funkčním období premiéra se Juncker zaměřil na ekonomickou platformu v
prohlubování bilaterálních mezinárodních vztahů, tak aby zvýšil prestiž
Lucemburska v zahraničí. V roce 1996 v rámci své návštěvy Dublinu, se projevil
jako úspěšný mediátor při sporu mezi francouzským prezidentem Jacquesem Chiracem
a německým kancléřem Helmutem Kohlem ohledně politiky Ekonomické a monetární
unie EU, jejímž byl členem. Tisk o něm referoval jako o hrdinovi z Dublinu,
kterému se podařilo urovnat jejich spor.

V roce 1997 se z titulu funkce předsedy vlády stal na půl roku předsedou
Evropské rady. Zaměřil na integraci unie především oblasti sociálních věcí a
vytvořil plán boje s nezaměstnaností, který byl pojmenován jako „lucemburský
proces“ (předsedou EK byl také Lucemburčan). Inicioval vznik neformální skupiny
Euro 11 ministrů financí, kteří se zamýšleli nad další monetární politikou unie.

V roce 1999 byl znovuzvolen do parlamentu a podržel si i funkci premiéra.
Koalice se Socialisticko-dělnickou stranou již nebyla obnovena, místo ní
vytvořil vládu s Demokratickou stranou (PD/Dp). Po dalších volbách v roce 2004,
se socialističtí dělníci stali druhou nejsilnější stranou a Juncker se vrátil k
obnovení koalice s nimi. Na Sumitu EU byl dezinformován o smrti tehdy již
nemocného Jásira Arafata, což předčasně oznámil do médií.

Díky únikům informací LuxLeaks vyšlo najevo, že v letech 2002–2010 pomáhalo
Lucembursko nadnárodním monopolům platit nižší daně. Juncker přitom měl cíleně
bránit daňové reformě EU.

V roce 2005 se podruhé stal předsedou Evropské rady. V této roli navštívil
amerického prezidenta George Bushe ve Washingtonu. Krátce před jeho koncem
proběhlo v Lucembursku referendum o ratifikaci Smlouvy o Ústavě pro Evropu.
Juncker spojil existenci vlády s úspěchem v referendu. Výsledkem 56,5 % pro
smlouvu z celkové 88% účasti voličů, slavil úspěch. V Scheveningenu byl v témže
roce zvolen na schůzce ECOFINu představitelem pro společnou měnu, tzv. Panem
Euro na dobu dvou let. Jeho úkolem byla koordinace hospodářské politiky
eurozóny.

V roce 2009 odsoudil snětí exkomunikace nad kontroverzním biskupem Richardem
Williamsonem.

V tomto článku byl použit překlad textu z článku Jean-Claude Juncker na anglické
Wikipedii.



https://cs.wikipedia.org/wiki/FK_An%C5%BEi_Macha%C4%8Dkala

Futbolnyj klub Anži Machačkala (rusky: Футбо́льный клуб «Анжи́» Махачкала́) je
ruský fotbalový klub registrovaný ve městě Machačkala, hlavním městě Dagestánu,
který byl založen v roce 1991. Hraje nejvyšší ruskou Premier Ligu. Vlastníkem a
prezidentem klubu je ruský miliardář Sulejman Karimov.

I když klub vznikl v roce 1991, do hlubšího podvědomí fotbalové veřejnosti se
dostal až v roce 2011, kdy ho získal a začal mohutně sponzorovat ruský miliardář
Sulejman Karimov. Ten do klubu přilákal nové posily jako Roberto Carlos,
Jucilei, Diego Tardelli, Mbark Boussoufa, Balázs Dzsudzsák, Jurij Žirkov nebo
Samuel Eto'o. Kapitánem týmu byl v té době bývalý brazilský reprezentant Robert
Carlos. V roce 2012 tým angažoval známého nizozemského trenéra Guuse Hiddinka.
Dne 30. června 2016 se týmu ujal český trenér Pavel Vrba, který využil klauzuli
ve smlouvě a odešel od české fotbalové reprezentace.

Své domácí zápasy odehrává ve městě Kaspijsk na stadionu Anži arena s kapacitou
30 000 diváků.

Legenda: Z - zápasy, V - výhry, R - remízy, P - porážky, VG - vstřelené góly, OG
- obdržené góly, +/- - rozdíl skóre, B - body, červené podbarvení - sestup,
zelené podbarvení - postup, fialové podbarvení - reorganizace, změna skupiny či
soutěže

Anži-2 Machačkala, dříve znám také pod názvy Anži-2 Kaspijsk, Anži-Chazar nebo
Anži-Bekenez, byl rezervní tým machačkalské Anži. Největšího úspěchu dosáhl v
sezóně 2014/15, kdy se v PFL (3. nejvyšší soutěž) umístil na 13. místě. Rezervní
tým zanikl v roce 2015.

Legenda: Z - zápasy, V - výhry, R - remízy, P - porážky, VG - vstřelené góly, OG
- obdržené góly, +/- - rozdíl skóre, B - body, červené podbarvení - sestup,
zelené podbarvení - postup, fialové podbarvení - reorganizace, změna skupiny či
soutěže



https://cs.wikipedia.org/wiki/Schengensk%C3%BD_prostor

Schengenský prostor (hovorově Schengen) [:Šengen:] je označení pro území většiny
evropských států (zemí Schengenské dohody, publicistickým slangem zemí
Schengenu), na kterém mohou osoby překračovat hranice smluvních států na
kterémkoliv místě, aniž by musely projít hraniční kontrolou.

Prostor se označuje podle vesnice Schengen v Lucembursku, u níž byla 14. června
1985 podepsána Schengenská dohoda a v níž byla 19. června 1990 podepsána
prováděcí úmluva. Smluvními státy jsou převážně země Evropské unie, ale jsou
mezi nimi i některé nečlenské země EU. Do schengenského prostoru spadají
i některá ze zámořských území členských zemí.

Za předchůdce vlastní Schengenské dohody se považuje Saarbrückenská dohoda
z roku 1984. Ta byla uzavřena mezi Německem a Francií na základě protestů řidičů
kamionů proti nekonečným frontám na hraničních přechodech mezi oběma státy.
K nim se přidaly Belgie, Lucembursko a Nizozemsko, které již dříve vytvořily
svoji celní a hospodářskou unii Benelux s omezenými kontrolami na vnitřních
hranicích.

Těchto 5 států pak 14. června 1985 podepsalo smlouvu u vesnice Schengen v
mezinárodních vodách řeky Mosely na lodi MS Princesse Marie-Astrid. Dohodly se
na zrušení veškerých kontrol osob cestujících v rámci těchto zemí. Vesnice
Schengen byla vybrána symbolicky proto, že bezprostředně u ní se stýkají hranice
Německa, Francie a Lucemburska.

Kontroly na hranicích však nebyly zrušeny ihned. Vlastní Schengenská dohoda byla
spíše deklarativní. Všech 5 uvedených zemí proto podepsalo v roce 1990
Schengenskou prováděcí úmluvu (opět ve vesnici Schengen). Teprve na jejím
základě se připravily všechny podmínky nutné pro otevření hranic – především byl
vytvořen a zprovozněn Schengenský informační systém. V březnu 1995 pak byly
odstraněny pohraniční kontroly.

Následující tabulka uvádí rok podepsání Schengenské dohody jednotlivými státy, u
nových členů Evropské unie po roce 1999 pak datum vstupu do EU, když od
účinnosti Amsterdamské smlouvy je Schengenská smlouva přímou součástí práva
Evropské unie). Dále je uveden rok samotné implementace.

V současné době (začátek roku 2009) zahrnuje schengenský prostor členské státy
EU kromě následujících:

V schengenském prostoru jsou navíc od roku 2001 také Island a Norsko (členové
EHP). Od 12. prosince 2008 (resp. zrušením kontrol na letištích 29. března 2009)
také Švýcarsko, kde byla Schengenská smlouva ratifikována na základě referenda
z 5. července 2005, a rozhodnutím Rady EU z 13. prosince 2011 se členem od
19. prosince 2011 stalo i Lichtenštejnsko (oba státy jsou členové ESVO).

Monako, San Marino a Vatikán nejsou součástí schengenského prostoru, ale na
jejich hranicích se zeměmi schengenského prostoru se rovněž neprovádějí hraniční
kontroly.

Česká republika je v schengenském prostoru spolu s dalšími osmi novými zeměmi EU
od pátku 21. prosince 2007 (hraniční kontroly na českých mezinárodních letištích
skončily u letů do/ze schengenského prostoru 29. března 2008).

Schengenský prostor není automaticky rozšířen i na všechna zámořská území
členských států. Zahrnuty jsou do něj portugalské Azory a Madeira i španělské
Kanárské ostrovy. Naopak sem nepatří všechna zámořská území Francie, norské
Špicberky, španělská města Ceuta a Melilla v Africe, dánská autonomní území
Grónsko a Faerské ostrovy (nejsou ani součástí EU), zámořské nizozemské
autonomní regiony Aruba, Curaçao, Svatý Martin, Bonaire, Saba a Svatý Eustach.
Ani omezeně se neúčastní britská korunní závislá území Jersey, Guernsey a
britský ostrov Man.

Přestože se někdy objevují opačné informace, německý ostrov Helgoland je
součástí schengenského prostoru (pouze má výjimku z jednotného prostoru DPH, což
umožňuje existenci duty free shopů). Řecký poloostrov Athos s mnišskou
republikou je de iure součástí Schengenu, Řecko však při přistoupení k smlouvě
deklarovalo, že se při aplikaci pravidel má přihlížet k jeho „zvláštnímu
statusu“ (navíc má Athos také výjimku z jednotného prostoru DPH, jako řada
dalších evropských území).

Česko a dalších 8 nových zemí EU (kromě Kypru, Rumunska a Bulharska) se stalo
součástí schengenského prostoru 21. prosince 2007, a to v rámci rozšířeného
SIS I (Schengenský informační systém). Toto datum bylo dohodnuto na schůzce
ministrů vnitra EU v Bruselu 5. prosince 2006 a týká se pozemních a námořních
hranic. Na českých mezinárodních letištích se upustilo od hraničních kontrol
osob, cestujících do zahraničí v rámci schengenského prostoru, 29. března 2008.

Termín rozšíření se zdál být několikrát ohrožen. V prosinci 2006 slovenští
politici otáleli s přípravou ochrany slovensko-ukrajinské hranice. V červenci
2007 se zase ukázalo, že některé původní země schengenského prostoru
neaktualizují dostatečně rychle svoji databázi Schengenského informačního
systému. Některé státy, hlavně Německo a Rakousko, se při tomto rozšíření
obávaly zvýšené kriminality zejména v příhraničních oblastech. Toto se
nepotvrdilo; rakouská ministryně vnitra Maria Fekterová uvedla, že kriminalita
se v její zemi snížila a ubyl i počet ilegálních migrantů.

Země Schengenu zavedly pro celou oblast společnou vízovou politiku a dohodly se
na zavedení účinných kontrol na svých vnějších hranicích. Vnitřní hranice
z hlediska pohybu osob a zboží de facto neexistují. Lze však na nich po omezenou
dobu obnovit kontroly tehdy, když to vyžaduje zachování veřejného pořádku či
vnitrostátní bezpečnosti. Toho využilo například Finsko během Mistrovství světa
v atletice 2005 nebo Německo během Mistrovství světa ve fotbale 2006.

Protože vstup do jedné země Schengenu umožňuje cestování celou smluvní oblastí
bez dalších hraničních kontrol, musí se na vnější hranici schengenského prostoru
(to znamená i na hranicích na letištích) provést hraniční kontrola současně
zástupně pro všechny země Schengenu. Podle Schengenských smluv mají přípustná
úřední rozhodnutí, která nějaké osobě zabrání vcestovat, působnost prakticky pro
celý schengenský prostor.

Smluvní státy při vstupu do schengenského prostoru odstranily překážky bránící
plynulému provozu na hraničních přechodech (zátarasy, závory). Na silnicích
v blízkosti hraničních přechodů byly provedeny úpravy dopravního značení a byla
zrušena omezení rychlosti související s hraniční kontrolou. Zrušení hraničních
kontrol se týká všech občanů Evropské unie i občanů třetích zemí. Řidič
projíždějící hranicí by ani v podstatě neměl poznat, že vjel do jiného státu.
Dozví se to jen z modré informativní dopravní značky s 12 zlatými hvězdami
s označením státu. Evropou tak je možné projet „bez zastavení“ od jižního cípu
Španělska až např. k severnímu pobřeží Estonska nebo k Severnímu ledovému
oceánu.

Pro překračování hranic však stále platí ostatní obecné právní předpisy
jednotlivých členských států. Pro Česko jde především o předpisy týkající se
ochrany přírody a krajiny. Podle nich v I. zónách národních parků a v národních
přírodních rezervacích platí zákaz vstupu mimo značené cesty. Podle Ministerstva
životního prostředí se toto týká asi 5 % celkové délky českých hranic.



https://cs.wikipedia.org/wiki/Z80

Zilog Z80 je osmibitový mikroprocesor, navržený firmou Zilog a prodávaný
od července 1976. Byl široce používán jak ve stolních počítačích tak pro armádní
účely. Z80 a jeho klony tvoří jednu z nejvíce používaných CPU sérií všech dob
a společně se sérií MOS Technology 6502 dominoval trhu s osmibitovými počítači
od začátku 70. až do poloviny 80. let 20. století.

Zilog licencoval design Z80 několika dodavatelům a mnoho východoevropských
a ruských výrobců vyrábělo nelicencované kopie (U880D v počítačích Robotron).
To umožnilo výrobkům menších společností prosadit se na trhu vedle větších
společností, jako třeba Toshiba. V důsledku toho Zilog, od uvedení procesoru
na trh, vyrobil méně než polovinu procesorů Z80. V posledních desetiletích
se Zilog soustředí na stále rostoucí trh s vestavěnými systémy (pro který jsou
učeny původní Z80 a Z180) a na nejnovější z rodiny mikrokontrolérů,
Z80-kompatibilní.

Z80 se objevil, když Federico Faggin, po práci na procesoru Intel 8080, opustil
společnost Intel a na konci roku 1974 vstoupil do firmy Zilog. Společně
s Raplhem Ungermanem uvedli v červenci 1976 procesor Z80 na trh. Byl navržen
aby byl zpětně kompatibilní s procesorem Intel 8080, zejména CP/M operační
systém mohl fungovat bez jakýchkoli dalších úprav. K vývoji procesoru Z80
přispěl také další z návrhářů procesorů Intel 4004 a 8080, Masatoshi Shima.

Patrně nejslavnější použití a boom přinesla procesoru řada domácích počítačů
Sinclair ZX81 a Sinclair ZX Spectrum. Později ho firma SEGA nasadila v herních
konzolích Master System a Game Gear. Firma Nintendo použila v konzolích Game Boy
a Game Boy Color klon procesoru Z80 od firmy Sharp. Procesor Z80 byl také použit
v japonském domácím počítači Sord M5. Mezi další počítače, ve kterých byl použit
patří TRS-80 (modely 1 - 4), Commodore 128D, Franklin Ace 1200, Osborne 1,
KayPro I a KayPro II.[p 1] V herních automatech a konzolích Neo Geo je využitý
jako koprocesor řídící zvukový systém. V Československu byly na základě Z80
vyráběny počítače Ondra a Didaktik.

V současnosti je Z80 stále používán např. ve vestavěných systémech,
mikrokontrolérech nebo v elektronice (například programovatelné kalkulátory,
tiskárny, syntezátory či MP3 přehrávače atd.). Je také využíván pro různé domácí
a školní projekty a výukové pomůcky.

Z80 vystřídal procesor 8080 a jeho nástupce 8085, na trhu s procesory a stal
se jedním z nejpopulárnějších 8bitových CPU. Možná, že klíčem, který zapříčinil
úspěch procesoru Z80 byl zabudovaný DRAM refresh a ostatní funkce, které
dovolovaly systému aby byl postaven s menším počtem podpůrných čipů (později,
většinu Z80 systémů představovaly vestavěné systémy, které typicky používaly
statickou RAM, a proto nepotřebovaly tento refresh).

Podle originálního designu NMOS se určená horní hranice frekvence postupně
zvyšuje z původních 2,5 MHz, přes dobře známé 4 MHz (Z80A), až na 6 MHz (Z80B)
a 8 MHz (Z80H). CMOS verze byla také vyvinuta se stanovenými limity frekvencí
v rozsahu od 4 MHz až do 20 MHz pro verzi, která se prodává dnes. CMOS verze
také umožňovala spánek s nízkou spotřebou se zachováním vnitřních stavů (nemá
žádnou dolní hraniční frekvenci). Plně kompatibilní s deriváty HD64180/Z180
a eZ80, ty jsou v současné době určené až pro 33 MHz a 50 MHz.

Procesor umožňuje adresovat 64 KiB paměti, která může být libovolného typu, RAM
i ROM. Pokud je vyžadováno více dostupné paměti, než 64 KiB, je nutné použít
techniku stránkování paměti, která je použita mimo jiné u počítačů Sinclair ZX
Spectrum 128, Didaktik Gama, či v herních automatech a konzolích Neo Geo. K
dispozici je oficiálně 256 vstupně/výstupních portů (8bitové adresování),
chování procesoru umožňuje adresovat až 65536 portů (16bitové adresování), při
adresování 65536 portů ale nelze použít instrukce blokových vstupně/výstupních
operací, protože registr B umožňující 16bitové adresování je u těchto instrukcí
využit jako čítač přenesených bajtů.

Toshiba, jakožto licencovaný výrobce, integrovala některé periferní obvody z
rodiny procesoru Z80 do společného pouzdra s vlastním procesorem, tyto
kombinované procesory později převzal Zilog do svého výrobního programu také.

Programovací model a sada registrů jsou konvenční a díky odvození ze stejného
předchůdce (Intel 8080) se podobají rodině x86. Procesor Z80 má zdvojenou sadu
hlavních registrů, což spolu s rychlými instrukcemi pro přepínání obou sad
umožňuje rychle reagovat na jednoúrovňové přerušení s vysokou prioritou. Tato
vlastnost byla představena v Datapoint 2200, ale v procesoru 8008 nebyla Intelem
implementována. Tato vlastnost usnadňuje použití Z80 ve vestavěných systémech,
pro které byla většina prvních mikroprocesorů určena spíše než pro použití
v osobních počítačích. Podle jednoho z designérů, Masatoshi Shima, se trh
zaměřil na vysoce výkonný tisk, pokladny a inteligentní terminály. Zdvojená sada
registrů však byla také využívána pro vysoce optimalizované, manuální kódované
programy. Některý software, hlavně hry pro MSX, Sinclair ZX Spectrum a další
počítače založené na Z80, které optimalizovaly kód na extrémní úroveň, mimo jiné
používaly zdvojenou sadu registrů.

Alternativní registry nejsou přímo přístupné, místo toho jsou použity dvě
speciální instrukce, EX AF, AF' a EXX, které pouze přepínají klopný obvod
vybírající registr A a příznaky nebo zbytek (registry BC, DE a HL) sady
registrů. To umožňuje rychlé prohození kontextu pro obsluhu přerušení: instrukce
EX AF, AF´ může být použita samostatně (pro opravdu jednoduché a rychlé
přerušení) nebo spolu s EXX aby se vyměnila celá sada AF, BC, DE, HL. Tento
postup je mnohonásobně rychlejší, než uložení registrů na zásobník (které lze
používat pro pomalejší obsluhu víceúrovňových přerušení s nižší prioritou).

Refresh registr, R, se zvyšuje pokaždé, když CPU vykoná opcode (operační kód)
nebo opcode prefix a proto nemá žádný přímý vztah s vykonáváním programu. Proto
se někdy používá pro generování pseudonáhodných čísel ve hrách a také
ve schématech ochrany softwaru. V některých návrzích je také použit jako
„hardwarový“ čítač, slavný příklad toho je ZX81, který umožňuje sledovat pozici
písmene na televizní obrazovce tím, že generuje přerušení při přetočení čítače
(propojením A6 na vstup INT).

První jazyk symbolických adres (dále jen assembler) pro Intel 8008 byl založen
na velmi jednoduché (ale systematické) syntaxi, zděděné od Datapointu 2200. Pro
původní čip Intel 8008 byla později tato originální syntaxe změněna na novou,
poněkud tradičnější formu assembleru. V tu samou dobu byl assembler rozšířen,
aby se přizpůsobil přidání nových adresních možností ve více pokročilém čipu
Intel 8080 (Intel 8008 a 8080 sdílely jazykovou podskupinu bez toho aby byly
binárně kompatibilní, nicméně, Intel 8008 byl binárně kompatibilní
s Datapointem 2200).

V tomto procesu, symbolický název (neboli mnemonická zkratka) L, pro LOAD, byla
nahrazena různými zkratkami slov LOAD, STORE a MOVE, a ty byly smíchány
s ostatními symbolickými písmeny. Symbolický název písmene M, pro paměť, byl
odstraněn ze symbolických instrukcí, aby se stal syntakticky samostatným
operandem, zatímco registry a kombinace registrů byly velmi rozporuplně
označeny. Buď zkrácením operandu (MVI D, LXI H a podobně) nebo v rámci vlastních
symbolických instrukcí (LDA, LHLD a podobně) nebo obojím najednou (LDAX B,
STAX D a podobně).

Ukázka čtyř syntaxí, používajících vzorky ekvivalentní nebo (pro 8086) velmi
podobné LOAD a STORE instrukcím.

Protože Intel prohlašoval, že vlastní práva na symbolické názvy, musela být
v assembleru vyvinuta nová syntaxe. Tentokrát byl použit mnohem systematičtější
přístup:

Tyto zásady umožňovaly přímočaře zjistit jména a tvary všech instrukcí procesoru
Z80. Naopak je ale nutné, aby si uživatel pamatoval omezení některých instrukcí,
kdy například instrukce LD umožňuje osmibitový přenos mezi libovolnými dvěma
registry[p 2], zatímco šestnáctibitový přenos je možný pouze mezi některými
dvojicemi a tak třeba instrukce LD BC,HL neexistuje.

S výjimkou pojmenování rozdílů, a navzdory určitému rozporu v základní
registrové struktuře, syntaxe Z80 a 8086 je v podstatě izomorfní pro velkou část
instrukcí. V assembleru pro 8080 a 8086 existují pouze docela nedůležité
podobnosti (jako například slovo MOV, nebo písmeno X pro rozšířené registry).
Programy pro procesor 8080 mohou být přeloženy do strojového kódu pro procesor
8086 pomocí speciálního assembleru nebo přeloženy do jazyku symbolických adres
pomocí překladatelského programu.

Procesor Z80 používá 252 z 256 možných kódů jednotlivých bajtů opcodu (operační
kód - "kořenové instrukce"). Čtyři zbývající kódy jsou značně používané jako
opcode prefix. CB a ED povolí speciální instrukce a DD nebo FD vyberou IX+d nebo
IY+d příslušně (v některých případech bez posunutí "d") v místě HL. Toto schéma
dává procesoru Z80 velké množství permutací instrukcí a registrů. Zilog je
kategorizuje do 158 různých instrukčních typů, 78 z nich jsou ty samé jako
u procesoru Intel 8080 (umožňují provoz programů z procesoru 8080
na procesoru Z80). Dokumentace k Z80 dělí skupiny instrukcí do následujících
kategorií:

V originálním procesoru Z80 nejsou dostupné několikanásobné instrukce. Rozdílné
velikosti a varianty sčítání, posunu a rotace mají někdy rozdílné účinky
na příznaky, a to proto, že z procesoru 8080 byly zkopírovány příznaky
ovlivňující vlastnosti. Instrukce LOAD neovlivňuje příznaky (s výjimkou LOAD
registru I a R, které jsou pro zvláštní účely). Instrukce index registru jsou
užitečné pro snížení délky kódu a zatímco některé nejsou o mnoho rychlejší
než ekvivalentní sekvence jednodušších operací, nepřímo šetří čas pro vykonání
instrukce tím, že snižuje potřebu uložit a obnovit registry. O deset let mladší
design Z180 si mohl ze začátku dovolit více "čipového prostoru", který umožňuje
o něco účinnější implementaci (mimo jiné používá širší ALU). Podobné věci mohou
být řečeny o Z800, Z280 a Z380. Nicméně až roku 2001, když byl vydán procesor
eZ80 umožňující plné zřetězení instrukcí (neboli Pipelining), se jim tyto
instrukce konečně přiblížily svou efektivitou v cyklech jak jen to bylo
technicky možné, to jest vzhledem ke kódování v Z80 kombinovaném se schopností
realizovat 8bitové čtení nebo zápis v každém hodinovém cyklu. Stejně tak
instrukce pro 16bitové sčítání nejsou v originálním procesoru Z80 příliš rychlé
(11 hodinových cyklů). Nicméně, jsou asi dvakrát rychlejší, než když se
vykonávají ty samé výpočty pomocí 8bitových operací. A stejně tak důležité je,
že snižují množství operací s registry.

Některé instrukce se z konstrukčních důvodů nacházejí v instrukční sadě
několikrát, např. instrukce ld hl,(NN) a ld (NN),hl, a jejich jednotlivé
varianty se liší způsobem interní realizace a dobou jejich vykonání. Ze stejných
důvodů se v instrukční sadě nacházejí také instrukce, které nedělají žádnou
smyslupnou akci, např. instrukce ld a,a. Počítač Sprinter využívá ve svém
hardwaru těchto "nic nedělajících" instrukcí k ovládání hardwarového
akcelerátoru.

Instrukce s prefixem ED v rozsazích 00-3F A 80-FF šestnáctkově s výjimkou
instrukcí pro blokové přenosy nedělají žádnou akci, pouze trvají 8 T-cyklů a
zvyšují hodnotu registru R o 2. V instrukčním souboru se nenacházejí instrukce
pro násobení. Instrukce pro násobení mlt obsahuje až procesor Z180.

Protože procesor Z80 je použit v mnoha typech počítačů, pro každý typ existuje
kompilátor. Pro počítače Sinclair ZX Spectrum existují kompilátor Gens a
Prometheus. Pro operační systém Linux a pro DOS existuje kompilátor Z80-ASM,
který kromě podpory samotného procesoru s 64 KiB paměti podporuje i obvod Z80
CTC, rozšířené stránkování paměti a prioritní systém přerušení procesoru Z80.
Existuje také online vývojové prostředí a kompilátor ORG.



https://cs.wikipedia.org/wiki/Jaroslava_%C5%A0vedovov%C3%A1

Jaroslava Švedovová, rusky: Ярослава Вячеславовна Шведова, Jaroslava
Vjačeslavovna Švedova (* 12. září 1987 Moskva, Sovětský svaz) je kazašská
profesionální tenistka, v současné době reprezentující Kazachstán, vítězka dvou
grandslamů v ženské čtyřhře na Wimbledonu 2010 a US Open 2010, kde byla její
spoluhráčkou Američanka Vania Kingová. Spolu s Rakušanem Julianem Knowlem také
hrála finále smíšené čtyřhry na French Open 2010. Ve Wimbledonu 2012 zahrála
jako první hráčka otevřené éry tzv. Zlatý set.

Na žebříčku WTA pro dvouhru byla nejvýše klasifikovaná v říjnu 2012 na 25. místě
a pro čtyřhru pak v červnu 2011 na 4. místě. Ve své dosavadní kariéře vyhrála na
okruhu WTA Tour jeden turnaj ve dvouhře a třináct ve čtyřhře. V rámci okruhu ITF
získala čtyři tituly ve dvouhře a čtyři ve čtyřhře.

S tenisem začala v šesti letech, jejím trenérem je její otec. Ve dvouhře
grandslamu dosáhla na dvě čtvrtfinále - první na French Open 2010, druhé na
French Open 2012 . Ruskou národnost za kazašskou vyměnila v roce 2008 v rámci
své snahy zlepšit podmínky profesionální kariéry, které jí nový stát nabídl.

Švedovová vynechala úvodní část sezóny, až do turnaje BNP Paribas Open, pro
zranění kolena.

Stabilní partnerkou pro čtyřhru byla nadále Američanka Vania Kingová.
Spoluhráčky si zahrály jediné grandslamové finále na US Open, z něhož odešly
poraženy dvojicí Huberová a Raymondová 6–4, 6–7(5–7), 6–7(3–7).

První titul sezóny získaly na Western & Southern Open, když ve finále porazily
6–4, 3–6, [11–9] pár Natalie Grandinová a Vladimíra Uhlířová. Dále se
probojovaly do dvou neúspěšných finále. V prvním z nich na mezinárodním
mistrovství Itálie nestačily na Číňanky Šuaj Pchengovou a Ťie Čengovou 2–6, 3–6,
a ve druhém pak na japonském HP Open podlehly Asiatkám Dateové Krummové s
Čangovou po setech 5–7, 6–3, [9–11]. Na istanbulský Turnaj mistryň se
kvalifikovaly 16. října a vypadly na něm v semifinále (úvodním utkání) s
nasazenými jedničkami Peschkeovou a Srebotnikovou ve dvou sadách.

Švedovová zvítězila společně s Indkou Saniou Mirzaovou na úvodním ročníku
washingtonského Citi Open po finálové výhře nad dvojicí Olga Govorcovová a
Alla Kudrjavcevová 6–3, 6–3.

Na French Open došla do čtvrtfinále, v němž ji vyřadila turnajová čtyřka Petra
Kvitová, přestože měla v rozhodující sadě výhodu získaného podání soupeřky,
kterou prohospodařila.

Do Wimbledonu vstupovala jako 65. tenistka světové klasifikace a dosáhla v něm
jako první žena v otevřené éře tenisu na tzv. zlatý set, když v úvodní sadě
třetího kola nedovolila italské turnajové desítce Saře Erraniové uhrát ani jeden
míč a vyhrála jej poměrem 6–0. Utkání pak dovedla do vítězného konce poměrem 6–4
ve druhém setu a postoupila do osmifinále. Tento výkon se od roku 1968 podařil
pouze Američanu Billu Scanlonu, který v úvodním kole na turnaji WCT Gold Coast
Classic 1983 v Delray Beach porazil brazilského hráče Marcose Hocevaru 6–2
a 6–0.



https://cs.wikipedia.org/wiki/Olga_Hepnarov%C3%A1

Olga Hepnarová (30. června 1951 Praha – 12. března 1975 Praha) byla česká masová
vražedkyně, která v roce 1973 v Praze úmyslně najela vypůjčeným nákladním
automobilem na tramvajovou zastávku a usmrtila 8 lidí. Byla poslední popravenou
ženou v Československu.

Narodila se jako dcera bankovního úředníka a zubařky. Ve svém dětství nikterak
nevybočovala, ale postupně se u ní začaly vyskytovat psychické potíže, které se
projevovaly neschopností kontaktu s lidmi. V 8. třídě základní školy začala mít
problémy s docházkou, které vyvrcholily jejím umístěním na psychiatrii. Odtud
putovala do dětského ústavu v Opařanech, kde školu dokončila. Následně se v
Praze vyučila knihařkou a toto zaměstnání pak vykonávala v Chebu. Po roce se
opět vrátila do Prahy, kde pracovala jako řidička. Postupně ztrácela kontakt se
svou rodinou, především pak otcem a starší sestrou. Zakoupila chatku, kterou si
nechala převézt do vsi Oleško, odkud pak do zaměstnání dojížděla. Tu později
prodala a za utržené peníze zakoupila vůz značky Trabant. Během dospívání
bojovala se svou nejasnou sexualitou. Od 17 let měla sexuální styky jak s muži,
tak ženami. Sama sebe popisovala jako „sexuálního mrzáka“.[zdroj?]

Otec Hepnarové zdědil hospodářskou usedlost v obci Zábrodí, kterou rodina
využívala k rekreaci. Dne 7. srpna 1970 nad ránem Hepnarová pomocí lahve benzínu
podpálila dveře v obytné části budovy. Doufala, že se požár vikýřem dostane do
seníku a usedlost zničí. V té době ve stavení spala její sestra a dva nájemníci
– manželé ve věku přes 75 let. Ti se vzbudili a včas se jim podařilo oheň
uhasit. Konečná škoda dosáhla pouhých 50 Kčs. Hepnarová nebyla z činu
podezřívána. Na místo se dopravila v noci pěšky z Náchoda, kam se nechala dovézt
taxíkem. K činu se přiznala během psychiatrického vyšetření v roce 1973. Jako
motiv uvedla, že se nemovitost stala důvodem sporů o peníze mezi jejími rodiči.

Hepnarová začala plánovat pomstu společnosti. Věřila, že se jí všichni lidé
snaží ublížit. Dokonce tvrdila, že ji na ulici bezdůvodně zbili, a nikdo jí
nepomohl. Odmítala stát se neznámou sebevražedkyní. Usilovala o to, aby se na
její čin nezapomnělo. Mezi její původní plány patřilo vykolejení rychlíku či
odpálení výbušniny v nějaké místnosti plné lidí. Provedení však bylo technicky
náročné, a proto se rozhodla raději střílet. Chtěla si obstarat automatickou
zbraň a zahájit palbu na lidi na Václavském náměstí. Dokonce se přihlásila do
střeleckého kroužku v tehdejším SVAZARMu. I tuto variantu si však rozmyslela.
Bála se, že by ji mohl po zahájení střelby někdo okamžitě zneškodnit, a sehnání
podobné zbraně se jí také zdálo obtížné. Nakonec se rozhodla najet do lidí
automobilem.

Od 11. ledna 1973 až do svého činu Hepnarová bydlela v pokoji 502 v dnešním
Penzionu Malešice, který sloužil jako ubytovna podniku Pražské komunikace. Dne
9. července 1973 se odjela naposledy podívat na chatku, kde trávila hodně času,
a poté shodila ze srázu svůj automobil značky Trabant, ke kterému měla velmi
silný vztah. Druhý den, 10. července, úspěšně absolvovala zkušební jízdu, při
které musela dokázat, že umí ovládat konkrétní typ nákladního automobilu, který
si chtěla vypůjčit. Kolem poledne zaslala téměř totožné dopisy do redakcí
Svobodného slova a Mladého světa, v nichž popsala důvody svého plánovaného činu.

Ve 13.30 vjela zapůjčeným nákladním automobilem Praga RN na třídě Obránců míru
(dnes Milady Horákové) na chodník, do skupiny asi třiceti lidí čekajících na
tramvajové zastávce Strossmayerovo náměstí. Po samovolném zastavení vozidla se
jí přítomní svědci snažili nejdříve pomoci, protože se domnívali, že ztratila
kontrolu nad vozem kvůli technické závadě. Hepnarová však okamžitě přiznala, že
do lidí najela úmyslně. Podle její pozdější výpovědi dokonce při prvním průjezdu
kolem nástupiště svůj čin o několik minut odložila, protože na zastávce zrovna
zastavila tramvaj a mnoho lidí nastoupilo, čímž se snížil počet potenciálních
obětí. Ona sama zjevně počítala s dopadením. Do vozu si dokonce sbalila oblečení
a cigarety, aby jí ve vězení nechyběly. V důsledku srážky zahynulo celkem osm
lidí (tři na místě, tři téhož dne a další dva na následky zranění později).
Dalších šest lidí bylo těžce a šest lehce zraněno.

V průběhu vyšetřování i procesu svůj čin nikterak nepopírala a dokonce se k němu
hrdě hlásila. Litovala pouze toho, že lidí nezabila víc a že mezi nimi nebyli i
její rodiče. Ačkoliv její obhajoba byla postavena na počínající schizofrenii,
ona sama s obhájcem odmítala spolupracovat, veškeré pochybnosti o svém duševním
zdraví popírala a v přípravném řízení i před soudem ze svého činu vinila
bezcitnou společnost, kterou se ona sama rozhodla takto potrestat. Také znalecký
posudek nakonec konstatoval, že žádnou duševní poruchou netrpí a že si byla plně
vědoma svého jednání i jeho následků. Během procesu se sice vyskytovaly
spekulace o politickém motivu, ale nic nenasvědčuje tomu, že by taková spojitost
existovala (na rok 1973 připadlo 25. výročí únorových událostí 1948 a zároveň to
bylo pět let od pražského jara 1968).

Dne 6. dubna 1974 uznal Městský soud v Praze Hepnarovou vinnou z trestného činu
vraždy podle § 219 zákona č. 140/1961 Sb., trestního zákona, a vynesl rozsudek
trestu smrti. Hepnarová trest bez emocí přijala, její matka sice podala
odvolání, ale Nejvyšší soud ČSR rozsudek potvrdil. Kvůli uloženému absolutnímu
trestu provedl další přezkoumání případu ještě federální Nejvyšší soud ČSSR. Ten
sice čin překvalifikoval z vraždy na obecné ohrožení podle § 179 trestního
zákona, ale trest ponechal. Rozsudek musel potvrdit i předseda federální vlády
ČSSR Lubomír Štrougal (ten s tím údajně otálel, protože datum popravy spadalo do
nadcházejícího Mezinárodního roku žen). Matka Hepnarové ještě podala žádost o
prezidentskou milost, ale i tu předseda vlády Štrougal, tehdy zastupující
dlouhodobě indisponovaného prezidenta Ludvíka Svobodu, dne 3. března 1975
zamítl.

Dne 12. března 1975 byla Olga Hepnarová v pankrácké věznici v Praze popravena
oběšením. Stala se tak poslední ženou popravenou na území Československa.

Podle přiznání v dopisech z vězení se činem Hepnarové inspiroval v roce 2005
Viktor Kalivoda, známý jako Lesní vrah.

Roku 1991 popsal spisovatel Bohumil Hrabal v knize Ponorné říčky fiktivní zpověď
pankráckého kata, pro kterého se poprava „krásné slečny“ Hepnarové stala
zlomovým životním momentem poté, co mu její průběh jeho řemeslo dokonale
znechutil a stal se z něj odpůrce trestu smrti. Tento literární text je často
zaměňován se skutečností. Ve skutečnosti v protokolu o popravě, kde jsou všechny
podrobnosti, hlasová i mimická vyjádření, není o žádných jejích projevech nic
uvedeno.

V roce 2009 natočil Tomáš Weinreb krátkometrážní studentský film Všechno je
sračka o Miroslavu Davidovi, který s Hepnarovou žil před jejím zločinem.

V roce 2010 napsal Roman Cílek knihu Olga Hepnarová - Zabíjela, protože neuměla
žít.

V roce 2011 vydala pražská elektro-punková kapela Zputnik album "Bohyně pomsty",
kde ústřední píseň je věnována činu Olgy Hepnarové.

V roce 2013 uvedlo Divadlo Na zábradlí hru Šedá sedmdesátá, aneb Husákovo ticho,
jež je zčásti inspirována životem Olgy Hepnarové.

V roce 2014 vyšla kniha Oprátka za osm mrtvých, kterou napsal spisovatel Roman
Cílek jako psychologickou sondu do života Hepnarové a jejích postojů, která se
snaží vysvětlit motivaci Hepnarové k jejím činům.

24. března 2016 měl premiéru film Já, Olga Hepnarová, který vznikl v
česko-slovensko-polsko-francouzské koprodukci, s polskou herečkou Michalinou
Olszańskou v hlavní roli.

V roce 2016 zazněla také ironická narážka na Olgu Hepnarovú v čtvrtém dílu
českého satirického miniseriálu Kosmo.



https://cs.wikipedia.org/wiki/Skupiny_%C5%99idi%C4%8Dsk%C3%A9ho_opr%C3%A1vn%C4%9Bn%C3%AD

Skupina řidičského oprávnění určuje, pro kterou skupinu motorových vozidel či
jízdních souprav je řidičské oprávnění platné. Evropské standardy stanoví
Směrnice Evropského parlamentu a Rady 2006/126/ES ze dne 20. prosince 2006 o
řidičských průkazech. V České republice je toto vymezení zapracováno do zákona
č. 361/2000 Sb., o pravidlech provozu na pozemních komunikacích, zejména § 80 a
násl.

Do ledna 2013 byla v České republice vydávána řidičská oprávnění následujících
skupin a podskupin. Jako podskupiny se označují skupiny, jejichž označení
obsahuje číslici „1“, ostatní skupiny (včetně AM) se označují jako skupiny.

Novelizační zákon 297/2011 Sb. s účinností od 19. ledna 2013, tedy nejzazší
možné lhůty předepsané směrnicí EU, mění terminologii, původní znění zákona
hovořilo o zařazování motorových vozidel do „skupiny nebo podskupiny řidičského
oprávnění“ (jako podskupiny jsou označovány skupiny A1, B1, C1, D1 a jejich
kombinace s E), nové znění zavádí jednotně „skupiny vozidel“, přičemž každé
řidičské oprávnění je udělováno pro určitou skupinu vozidel.

Novelizační zákon ze dne 23. října 2014 s účinností od 7. listopadu 2014, kterým
se mění zákon č. 361/2000 Sb., o provozu na pozemních komunikacích a o změnách
některých zákonů (zákon o silničním provozu), ve znění pozdějších předpisů, a
zákon č. 247/2000 Sb., o získávání a zdokonalování odborné způsobilosti k řízení
motorových vozidel a o změnách některých zákonů, ve znění pozdějších předpisů



https://cs.wikipedia.org/wiki/Severn%C3%AD_Irsko

Severní Irsko (anglicky Northern Ireland, irsky Tuaisceart Éireann) je součást
Spojeného království Velké Británie a Severního Irska. Někdy se zkráceně (a
nepřesně, neboť zaujímá jen šest z devíti hrabství této historické provincie)
označuje názvem Ulster. Rozkládá se v severovýchodní části ostrova Irsko, na
jihu a západě hraničí s Irskou republikou. Má rozlohu 13 843 km² a čítá
1 759 500 obyvatel (2008), hlavním a největším městem je Belfast.

Stejně jako ostatní Irsko byla i tato oblast obývána od starověku Kelty. Ti se v
5. století začali stěhovat do severních oblastí Británie, kde založili svá
království, která posléze ovládla celé dnešní území Skotska i další oblasti. V
období 9.–11. století Irsko silně zpustošily vikinské nájezdy, ty ale na rozdíl
od Anglie nikdy nepřešly v nějaké významné osídlení ostrova.

Od 12. století byla především oblast na severovýchodě ostrova pod vlivem Anglie,
sem také od 16. století směřovala silná imigrace anglických, a především
skotských presbyteriánů, kteří získali postupně ve čtyřech hrabstvích (Antrim,
Armagh, Down a Londonderry) většinu a ve dvou dalších silnou menšinu (Tyrone a
Fermanagh); pouze ve třech zbývajících hrabstvích provincie Ulster (Cavan,
Donegal a Monaghan) měli nakonec většinu irští katolíci. Unionisté (tedy
stoupenci unie s vlastní Británií) pak odmítali autonomii Irska, resp. jeho
nezávislost, o níž usilovala většina Irů.

V roce 1922 bylo odmítnuto parlamentem (zřízeným roku 1919 pouze pro prvních
šest hrabství) připojení k nově ustanovenému samostatnému Irsku. Severní Irsko
tak zůstalo součástí Spojeného království Velké Británie a Severního Irska, což
vláda Irska oficiálně nikdy neuznala (de facto roku 1985). Dodnes tu panuje
složitá společenská situace, kterou eskalovaly militantní teroristické skupiny z
obou táborů, a teprve roku 1994, resp. 1998 bylo podpisem Belfastské smlouvy
vyhlášeno příměří (oběma stranami ovšem porušované) a probíhají další politická
jednání.

Jezero Lough Neagh je největším sladkovodním jezerem celého irského ostrova a
Britských ostrovů vůbec. Jeho rozloha je 392 km². Druhý největší jezerní systém
tvoří Horní a Dolní jezero Lough Erne v hrabství Fermanagh. Největším ostrovem
Severního Irska je ostrov Rathlin u pobřeží hrabství Antrim. Zátoka Strangford
Lough je největší zátokou Britských ostrovů a zaujímá plochu asi 150 km².

Pohoří Sperrin Mountains představuje významnou vrchovinu (pokračování
Kaledonských hor) s rozsáhlými zásobami zlata, doplněnou žulovými Mourne
Mountains a čedičovou plošinou Antrim. Žádné z těchto pohoří není dramaticky
vysoké, nejvyšším bodem Severního Irska je Slieve Donard v pohoří Mournes, s
výškou 848 m n. m. Vulkanická činnost, která vytvořila plošinu Antrim,
zformovala také sloupy na pobřeží hrabství Antrim, které se nazývají Obrův
chodník (Giant's Causeway).

Údolí řeky Lagan dominuje Belfast, který spolu s okolím zahrnuje jednu třetinu
populace severního Irska.



